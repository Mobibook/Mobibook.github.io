<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">18</h2>

  <h2 id="sigil_toc_id_12" style="text-align: center;">HOŞÇA KAL SEVDAM</h2>

  <p style="text-align: justify;">Bazen, olmaması gereken bir yerde, olmaması gereken şeyler oluverir hayatta. Tıpkı Gönül’ün, şu an bu eve hiç gelmemesi gereken bir zamanda&nbsp;geldiği gibi. Yüreklerinde aynı adamın aşkını taşıyan iki kadının karşılaşması,&nbsp;belki de hiç olmadığı kadar tehlikeli olacaktı.</p>

  <p style="text-align: justify;">Reyyan delice bir öfkeyle sarsıldı. Salonun dışından gelen sesin, Miran’a değil de Gönül’e ait olduğunu anlayınca ok gibi fırlamıştı oturduğu koltuktan.&nbsp;Eylül de anlamamıştı nasıl olduğunu. Gönül haber vermeden asla gelmezdi&nbsp;normalde. Neden böyle bir günde pat diye çıkıp gelmişti ki? Böylesi bir&nbsp;tesadüf, kaderin bir oyunu muydu?</p>

  <p style="text-align: justify;">Gönül salondan Reyyan’ın çıktığını görünce şoka girdi, kilit vurulan dudaklarından tek kelime dökülemedi. Acı bir gerçekle yüzleşiyordu şimdi.&nbsp;Sanki tüm hayatı paramparça edilip avuçlarına bırakılmıştı. Yaşadığı yıkımın,&nbsp;hissettiği acının, boğazına oturan yumrunun ona hissettirdiği ömürlük sancı&nbsp;tarifsizdi. Dizleri bedenini taşıyamaz bir duruma geldi. Sanki bu dünyanın&nbsp;tüm yükü, onun omuzlarındaymışçasına çöktü bedeni. Uykusuz geceler&nbsp;boyunca düşünüp bir türlü konduramadığı gerçek tüm dehşetiyle duruyordu&nbsp;karşısında. Ya Miran hiç bırakmadıysa Reyyan’ı? Ya asıl oyun, Reyyan’a&nbsp;değil de, kendisine oynandıysa?</p>

  <p style="text-align: justify;">Şimdi bu soruların cevabı, en acı şekilde duruyordu karşısında.</p>

  <p style="text-align: justify;">Kalan son umut kırıntılarını da acı bir rüzgâr savurmuştu. Sadece umutları değil, aklı ve fikri de gitmişti o rüzgârın ardından. Bir şeyleri düzeltmeyi,&nbsp;kaybettiği kocasını yeniden kazanmayı isterken gördüğü manzara yıkıcıydı.</p>

  <p style="text-align: justify;">Miran ve Reyyan beraberdi. Ölüm gibiydi bu, ölümden de beterdi.</p>

  <p style="text-align: justify;">Aynı nefretle kendisine bakan Reyyan’ın gözlerine baktı uzun uzun. Bu evde bu kızın ne işi vardı? Nefes alamıyordu. Sanki görünmeyen bir el&nbsp;kalbine, defalarca neşter vurmuştu.</p>

  <p style="text-align: justify;">Dili lal olmuş, kelimeleri tükenmiş, gözlerinin feri solmuştu. Konuşmak istiyor ama söze nereden başlayacağını kestiremiyordu. Can çekişen kalbini&nbsp;son bir umutla iyileştirmek isterken ağır bir darbeyle tamamen öldürmüştü.&nbsp;Yenilgiydi ona kalan. Gönül, bu gece kalbinin ölüşüne şahitlik edecekti.&nbsp;Aslında hiçbir zaman, Miran’ın kendisini sevmediğini kabul etmemişti. Hep&nbsp;bir umuda sarılmış, hasretle beklemişti o günleri.</p>

  <p style="text-align: justify;">Miran’ın onu sevmeyişini, Reyyan’ın varlığına bağlıyordu. Parmağını kaldırıp Reyyan’ı işaret etti suçlarcasına. “Sen?” dedi boğuk bir sesle. “Sen! Senin ne işin var burada?”</p>

  <p style="text-align: justify;">Reyyan’ın hissettikleri de, Gönül’ünkilerden farklı değildi. Karşısında, görümcesi bildiği kadını tekrar ama başka bir sıfatla görmenin öfkesi vardı&nbsp;tüm bedeninde. Ona göre Gönül, alçak bir kadındı. Bile isteye, kocasını başka&nbsp;bir kadınla paylaşmıştı. Böyle bir iğrençliği kaç kadın kabul edebilirdi ki bu&nbsp;hayatta?</p>

  <p style="text-align: justify;">“Ne o? Beni gördüğüne sevinmemiş gibisin.” Gönül’ün üzerine doğru bir adım attığında, Eylül korkuyla ısırdı dudaklarını. Nergis Hanım çoktan almıştı&nbsp;telefonu eline, burada kıyametin koptuğunu haber veriyordu yeğenine.</p>

  <p style="text-align: justify;">“Seni gördüğüme sevinmek mi?” Şaşkınca buruşturdu suratını Gönül. Reyyan’ın pişkin pişkin yüzüne bakması karşısında afallamasının yerini&nbsp;şiddetli bir öfke devralıyordu.</p>

  <p style="text-align: justify;">Reyyan ise gayet memnundu bu tablodan. O başını öne eğecek hiçbir şey yapmamıştı. Eğer günün birinde Gönül ile yeniden yüz yüze gelmez ve kinini&nbsp;yüzünü kusmazsa içi rahat etmezdi.</p>

  <p style="text-align: justify;">“Sen,” dedi Gönül bir kez daha. Anın şoku, konuşmasına hâlâ izin vermiyordu. “Aslında hep buradaydın değil mi? Miran seni hiç bırakmadı.”&nbsp;Kendince cevapladığı sorulara bir anlam veremediği, ellerini şaşkınca&nbsp;dudaklarına kapatışından belli oluyordu. Titriyordu elleri. “Bana oyun&nbsp;oynadınız, hepiniz!” Gözlerini Eylül’e çevirdi. Sözde en yakın arkadaşı olan&nbsp;kıza.</p>

  <p style="text-align: justify;">“Sen de mi?” dedi hayal kırıklığıyla. “Sen de mi Eylül?”</p>

  <p style="text-align: justify;">Eylül ağlamak üzereydi. “Hayır,” diyerek kafasını salladı. “Yemin ederim öyle değil Gönül. Reyyan’la daha bugün tanıştım ben. Asıl suçlu abimle&nbsp;sensin,” diyerek çıktı sıkıştığı durumdan. “Reyyan’a oyun oynayan sizdiniz!&nbsp;Annemle bir oldunuz ve üçünüz bu kızı kandırdınız!” Elini kaldırıp Reyyan’ı&nbsp;işaret ettiğinde, Reyyan şaşkındı. Eylül’ün onu savunması, garipsenecek bir&nbsp;durumdu. Neticede onlar hiç tanışmazken, Gönül’le ikisi çok yakın arkadaştı.&nbsp;Demek ki, dünyada hâlâ, sol yanına adalet duygusunun ağır bastığı insanlar&nbsp;vardı.</p>

  <p style="text-align: justify;">“Ben her şeyi Miran’ı kaybetmemek için yaptım!” dedi Gönül evi inletircesine bağırırken. Elindeki kâğıdı öfkeyle yere savurdu. “Sus dedi&nbsp;sustum, konuşma dedi konuşmadım, rol yap dedi yaptım! Her gece&nbsp;ağlamaktan canım çıkarken, sabah hiçbir şey olmamış gibi Reyyan’ın yüzüne&nbsp;gülümsedim!” Eylül yere düşen kâğıdı alıp incelemeye başladığında titreyen&nbsp;ellerini uzattı ortaya doğru Gönül. “Ama bak, bak,” dedi bedeni hummalı bir&nbsp;hastalığın pençesinde kıvranıyormuş gibi titrerken. “Bak ellerim bomboş,&nbsp;Miran yok! Tüm bunlara o Reyyan’la olsun diye mi katlandım!”</p>

  <p style="text-align: justify;">Gönül öfke nöbetine tutulmuştu. Reyyan ise alayla kahkaha attı. “Sen başına gelen her şeyi sonuna kadar hak ettin!” Eylül’ün elindeki kâğıdı çekip aldı&nbsp;hızla. Bu bir boşanma celbiydi. Demek ki Miran, gerçekten de boşanıyordu&nbsp;Gönül’den. Gönül ona diş bileyerek bakarken, boşanma celbini suratına doğru&nbsp;savurdu Reyyan.</p>

  <p style="text-align: justify;">“Benim dünyamı başıma yıkarken mutlu olabileceğini mi sandın sen?” Şimdi Reyyan’ın ses tonu da, olabileceği en uç noktadaydı. “Sen iğrenç bir&nbsp;kadınsın ve ben sana zerre acımıyorum.” Tiksinircesine bakıyordu yüzüne.&nbsp;Gönül’ün ela gözleri birer alev topunu anımsatıyordu. Hiç iyi bakmıyorlardı.</p>

  <p style="text-align: justify;">“Ben bunca çileyi Miran senin olsun diye çekmedim!” Kendisini bilmez bir halde, tüm had sınırlarını aşarak yürüdü Reyyan’ın üzerine. Kollarından tutup&nbsp;hiddetle sarstı. “Gideceksin buradan! Geldiğin yere geri döneceksin!”</p>

  <p style="text-align: justify;">Reyyan zaten Miran’ın yanında bile isteye durmuyordu, burada kalmak içinde can atmıyordu fakat bu kadın böyle söyleyince, inadına gitmiyorum&nbsp;diye bağırası geldi. “Giden ben olmayacağım,” dedi asabi bir ses tonuyla.</p>

  <p style="text-align: justify;">“Evli bir adamla yaşamayı kabul ediyorsun yani?” diye sordu Gönül kaşlarını kaldırarak. Reyyan’ın damarına fena halde basıyordu. “Senin gibi&nbsp;kadınlara ne denir biliyor musun?”</p>

  <p style="text-align: justify;">Gönül’ün ağzını açmasına, tek kelime daha etmesine izin vermedi Reyyan. Söylemek istediği şeyi dillendirmesine müsaade etmedi. Günler öncesinde&nbsp;Miran’a attığın tokadın beş katını, Gönül’ün suratında patlattı.</p>

  <p style="text-align: justify;">Nergis Hanım ve Eylül’ün gözleri faltaşı gibi açılırken Gönül, kıpkırmızı olan yanağını tuttu şaşkınca. Sanırım, o da daha fazla duramayacaktı. Ki&nbsp;zaten, şiddete oldukça meyilli olan bir kişiliğe sahipti. Reyyan’ın üzerine&nbsp;atılıp var gücüyle itti. Reyyan geriye doğru sarsılıp düşme tehlikesi geçirirken&nbsp;aklında sadece bebeği vardı. Eğer ona bir şey olursa, şüphesiz bu kadını&nbsp;öldürürdü.</p>

  <p style="text-align: justify;">Bir karşılık verip vermeme konusunda tereddüt ediyordu şu an. Gönül ise her an yeniden üzerine atlayacak gibiydi. Deli tarafı bu kadını paramparça&nbsp;etmek isterken, diğer yanı sakin kalmasını, bebeğini düşünmesini söylüyordu.&nbsp;Birileri hamile olduğunu anlayacak diye de ödü kopmuyor değildi. Dahası,&nbsp;bebeğine bir şey olacak endişesi sardı her yanını.</p>

  <p style="text-align: justify;">Gönül yeniden saldırıya geçtiğinde artık çok geçti. Benliğini ele geçiren öfke, Reyyan’ın en çevik düşmanıydı. Tüm dünya dur dese duramazdı ve şu&nbsp;an bu kadını kimse elinden alamazdı. Gönül’ün ona vurmasını engellerken&nbsp;saçlarını doladı ellerine. Eylül araya girmek istese de beceremiyordu.</p>

  <p style="text-align: justify;">Ne ara bu hale gelmişti? Nasıl olmuştu da böyle bir insana dönüşmüştü? Hiçbir şey bilmiyordu. Tek bildiği, artık eskisi kadar saf ve masum olmadığı&nbsp;idi.</p>

  <p style="text-align: justify;">Bu tekinsiz kavga, hiç hoş olmayan bir şekilde sonuçlandı. Gönül dengesini yitirip düştü ve kafasını vurdu. Reyyan geriye çekilirken şaşkındı. Böyle&nbsp;olsun istememişti, şimdi yerde baygın kadına bakarken elleri korkudan&nbsp;titremeye başladı.</p>

  <p style="text-align: justify;">Miran geç kalmıştı. Teyzesinin evine geldiğinde kapının önünde gördüğü ambulansla kalbi sıkışmıştı. Tam tersini düşünmüştü. Gönül’ün Reyyan’a&nbsp;zarar verdiğini sanmıştı. Zaten Gönül böyle bir kapasiteye sahipti. Fakat&nbsp;durumu öğrendiğinde bir hayli şaşırdı.</p>

  <p style="text-align: justify;">Neticede, şu an hastanedelerdi. Doktorlar Gönül ile ilgilenirken Miran ve Eylül kapıda bekliyordu. Teyzesi evde, Reyyan’la birlikte kalmıştı. Endişeli&nbsp;bedenini, kapının bitişiğinde duran koltuklara attı Miran. Birbirine kenetlediği&nbsp;ellerine kafasını koydu. Derin bir düşünce almıştı zihnini. Yaptığı hata&nbsp;birbirinden felaket sonuçlar doğurmuştu. Düzelteyim derken daha fena&nbsp;batmıyor muydu? Nasıl çözecek, yıktığı hayatları nasıl düzeltecek hiç&nbsp;bilmiyordu.</p>

  <p style="text-align: justify;">Kimse kırılsın istemedikçe, paramparça oluşlarına şahitlik ediyordu kalplerin.</p>

  <p style="text-align: justify;">Aklının bir tarafı Gönül’deyken diğer tarafı Reyyan’daydı. Reyyan’ı iyi tanıyordu. Şu an vicdan azabından kendisini yiyip bitiriyordu kesin. Onu bu&nbsp;hale getirenin kendisi olduğunu bilmek canını yakıyordu. Omzuna dokunan&nbsp;elle kaldırdı başını. Eylül buruk bir tebessümle bakıyordu Miran’a. “Sabırlı ve&nbsp;sakin olmalısın,” dedi. “Bütün bunlar geçecek.”</p>

  <p style="text-align: justify;">Miran da gülümsedi gayriihtiyari. “Hiçbir şey geçmiyor,” diye bağırmak gelse de içinden, sadece sustu. “Neler geçmedi ki?”</p>

  <p style="text-align: justify;">Kafasını geriye yasladı. Dakikalar geçmek bilmiyordu. Hastanelerin soğuk bir yüzü vardı ona göre. Oldu olası sevmezdi, bu asık suratlı duvarları.&nbsp;Babasını öldüğünde hastanenin buz gibi morguna kapatmışlardı. O gün nefret&nbsp;etmişti Miran hastanelerden. Çok geçmemişti, babasının ardından annesi de&nbsp;sık sık hastanelere gelir olmuştu. Miran’ın başını okşar, “Burada iyi&nbsp;olacağım,” derdi. Ama iyi olamamıştı. Bir süre sonra annesinin de acı&nbsp;haberini, yine bu koridorlarda almıştı. Küçüktü o zamanlar... Elleri küçük,&nbsp;kalbi küçük ama acısı büyüktü!</p>

  <p style="text-align: justify;">Aradan yıllar geçti. Kendisi küçük, acıları büyük olan o çocuk büyüdü. Ne yitirdiklerini unuttu ne de buna sebep olanı. Acısı yüreğinde harmanlanıp&nbsp;intikam ateşine dönüştü. Yaktı, yakabildiğince yaktı. Fakat sonunda ortaya&nbsp;çıkan külleri derleyip toplamak, yine ona kaldı.</p>

  <p style="text-align: justify;">Bunca acıyı boşa çekmezdi hiç kimse. Ve bunca ölümün intikamından, kolay kolay vazgeçilmezdi, bu kadar sevmeyince. Çok seviyordu Miran. Her&nbsp;şeyden, herkesten vazgeçecek kadar çok. Ettiği intikam yeminine sırt&nbsp;çevirecek kadar da, delice.</p>

  <p style="text-align: justify;">Odanın kapısı açıldığında oturdukları yerden doğrularak kalktılar. İkisinin de gözleri doktorun yüzüne bakıyordu. “Gönül nasıl?” diye sordu Miran&nbsp;endişeyle. “İyi mi?” Gönül’e bir şey olsun istemezdi, özellikle buna Reyyan&nbsp;sebep olsun, hiç istemezdi.</p>

  <p style="text-align: justify;">“Çarpmanın etkisiyle bayılmış sadece, şu an gayet iyi.” Doktorun sözleri genç adama rahat bir nefes aldırdı. Omuzlarından koca bir yük kalkmış&nbsp;gibiydi.</p>

  <p style="text-align: justify;">“Yine de dikkat etmeniz gerekiyor,” diyerek devam etti doktor. “Böyle durumların ardından geçecek yirmi dört saat oldukça önemli. Hastada kusma&nbsp;ve mide bulantısı gibi şikâyetlerle karşılaşırsanız mutlaka hastaneye gelmeniz&nbsp;gerekir.”</p>

  <p style="text-align: justify;">“Anladım, teşekkür ederim,” diye mırıldandı Miran. Doktor yanlarından uzaklaşırken Eylül, Miran’ın koluna dokundu. “Onu bizim eve götüreceğim.&nbsp;Sen Reyyan’ı da al git.”</p>

  <p style="text-align: justify;">Miran olur der gibi salladı kafasını. “Ailesini arama. Telaş yapmasınlar boşuna.” Sözlerinin ardından gözleri, Gönül’ün bulunduğu odaya çevrildi.&nbsp;Derin bir nefes aldı. “Sen burada bekle Eylül. Son kez konuşacağım onunla.”</p>

  <p style="text-align: justify;">Eylül’ü ardında bırakarak odaya yürüdü Miran. Kapısını açmak da, içeriye girmek de ölüm gibi geliyordu. İyi veya kötü. Birbirleriyle bir şeyleri&nbsp;paylaşmışlardı. Her ne kadar Miran için bir anlam taşımasa da bu evliliğin&nbsp;Gönül için ne kadar değerli olduğunu biliyordu.</p>

  <p style="text-align: justify;">Usulca açtı kapıyı. Yavaş adımlarla daldı içeriye. Gönül’ü en son gördüğü gün, şiddetli bir şekilde kavga edip ayrıldıkları gündü. Görüş açısına Gönül&nbsp;girdiğinde içi acıdı ister istemez. Gözlerine bakmak daha önce hiç bu kadar&nbsp;zor gelmemişti. Öfkeliyken daha kolaydı her şey. O zaman gözü hiçbir şeyi&nbsp;görmezdi insanın. Vicdanı dile geldiği zaman, sözcükler dile ıstırap veriyordu.</p>

  <p style="text-align: justify;">Kızamıyordu da Gönül’e. Neden geldiğini, ortalığı neden karıştırdığını da soramazdı. Âşık bir kadından ne beklenirdi ki? Biliyordu da zaten, Gönül’ün&nbsp;boşanma konusunda ona ne denli zorluk çıkaracağını. “Nasılsın?” diye sordu&nbsp;düz bir sesle. Ayaklarının dibindeki sandalyeye yavaşça oturdu.</p>

  <p style="text-align: justify;">Gönül dışarıya bakıyordu. Ne kapı açıldığında ne de burnuna sevdiği adamın kokusu dolduğunda çevirmişti kafasını. Çünkü biliyordu. O gözler,&nbsp;ölümü olacaktı. “İyi miyim sence?”</p>

  <p style="text-align: justify;">“İyi olmanı istiyorum.” Yutkundu Miran. Kelimeler azap vericiydi. “Çünkü artık ben senin hayatında...”</p>

  <p style="text-align: justify;">Gönül tiz bir sesle isyan etti, avuçlarını kulaklarına siper ederken. “Duymak istemiyorum,” diye haykırdı. “Dayanamam söyleme, söyleme, ne olur&nbsp;söyleme.”</p>

  <p style="text-align: justify;">Miran artık dayanamıyordu. Yerinden hızla kalktığında altındaki sandalye gıcırdayarak geriye gitti. Yatağa doğru sürükledi bedenini. Gönül’e yaklaşıp&nbsp;ellerini çekti kulaklarından. Ardından çenesinden tutup yüzünü gözlerine&nbsp;hapsetti. “Yine yapıyorsun,” diye mırıldandı. İçi acıyordu. “Beni&nbsp;merhametimden vuruyorsun Gönül.” Gönül, dolan gözleriyle kendisine&nbsp;ölüyormuş gibi bakarken, Miran gözlerini yumdu. Derin bir nefes aldı.&nbsp;“Neden? Neden? Neden?”</p>

  <p style="text-align: justify;">“Ben bir şey yapmadım,” dedi Gönül, içli bir hıçkırık koyuverirken. “Sadece sevdim. Seni sevdim, çok sevdim.”</p>

  <p style="text-align: justify;">“Belki de en büyük yanlışındı bu. Olmayacak bir hayalin peşinden koştun sen. Beni sana zorla hapsetmeye çalıştın.” Ellerini Gönül’ün çenesinden&nbsp;çekerken, yüzünü yüzüne biraz daha yaklaştırdı. Kaşları istemsizce kalkmıştı.&nbsp;“Ama yapamadın. Benim özgürlüğüm, senin parmak uçlarında değil artık.”</p>

  <p style="text-align: justify;">Gönül duyduklarıyla birlikte inkâr edercesine kafasını salladı. Böyle bir sonu kabullenemiyordu. Yataktan kalkıp Miran’ın dizlerinin önünde çöktü.&nbsp;Sanki az önce Miran onu uyarmamış gibi. “Öldür beni Miran. Ama böyle&nbsp;söyleme!”</p>

  <p style="text-align: justify;">Yine yapıyordu. Miran’ın vicdanına kurşun sıkıp en hassas noktasından yaralıyordu onu. Sona gelinmişti. Artık ne konuşacak bir şey kalmıştı ne de&nbsp;birbirlerini görmelerine bir sebep. “Kalk!” diye bağırdı Miran.</p>

  <p style="text-align: justify;">Bu kez değildi, bu sefer değil...</p>

  <p style="text-align: justify;">Gönül onu duymuyordu. Kapıldığı hıçkırıklarıyla sadece kaçınılmaz sonu geciktiriyordu ama nafile.</p>

  <p style="text-align: justify;">Miran bir kez daha bağırdı. “Kalk dedim kadın, kalk!”</p>

  <p style="text-align: justify;">İstemeye istemeye yerden kalktı Gönül fakat bakışları bir türlü Miran’a değmiyordu. Gözlerine bakamıyordu, bakarsa ölecekti, biliyordu. Son kez&nbsp;görecekti belki de. Ne acı bir kayıptı bu. Oysa günün birinde sevileceğini&nbsp;düşünmüştü. Miran olmadan yaşamayı hiçbir zaman düşünmemişti.</p>

  <p style="text-align: justify;">“Benden boşandıktan sonra onunla evleneceksin öyle mi?” Sorusunu zoraki tamamladı. Zangır zangır titriyordu. Yolunu bağlayan çaresizlik ve ciğerini&nbsp;dağlayan ayrılık habercisi canını haddinden fazla yakıyordu.</p>

  <p style="text-align: justify;">Miran yalan söyleyemezdi. “Olması gerekeni yapacağım,” diyerek kestirdi.</p>

  <p style="text-align: justify;">“O olmasaydı...”</p>

  <p style="text-align: justify;">“O olmasaydı da olmayacaktı. Anla artık, benim gözlerimde sen yoksun!”</p>

  <p style="text-align: justify;">“Yine de bir şansım vardı Miran, o olmasaydı, aramıza girmeseydi.” Miran bu serzenişler karşısında yaralanmak istemiyordu daha fazla. Gönül’ün&nbsp;konuşmasına fırsat vermedi, işaret parmağını dudağına bastırarak susturdu&nbsp;onu. “Sus artık, sus da beni dinle!” Artık bilinmesi gereken bir gerçek vardı&nbsp;ve ortaya çıkması gereken o zaman kapıya dayanmıştı. “Yanılıyorsun,” dedi&nbsp;sessizce. “O gelip girmedi aramıza. Reyyan’la benim arama giren sensin&nbsp;asıl!”</p>

  <p style="text-align: justify;">Bakmaya korktuğu gözlere bakışlarını dikip şaşkınca baktı. Ne demek istemişti Miran? “Bu ne demek şimdi?”</p>

  <p style="text-align: justify;">“Reyyan hep vardı. O beni tanımasa da, bilmese de hep hayatımın bir parçasıydı. Ben onu yıllardır bekliyorum be. Bu evlilik planını yeni mi yaptım&nbsp;sanıyorsun? Onunla evlenmeyi beş yıl önce kazıdım aklıma. Sonradan gelen&nbsp;sensin,” dedi suçlayıcı bir ses tonuyla. “Hesapta olmayan, hoşnutsuz bir&nbsp;ayrıntıdan ibaretsin.”</p>

  <p style="text-align: justify;">Duyduklarının ağırlığı altında eziliyordu Gönül. Çırpınacak takati dahi kalmamıştı. Yorgun bedenini yatağın kenarına bıraktı zorla. Savaşması&nbsp;mağlubiyetini engellemeyecekti, artık farkına varmıştı.</p>

  <p style="text-align: justify;">Bakışları Miran’ın yüzüne kayarken fısıldadı. “O zamandan beri ona âşıksın.”</p>

  <p style="text-align: justify;">Sustu Miran. Susmak kabullenmekti bir bakıma. Son noktaya gelinmişti. Bugün bu hastanede, son görüşü olacaktı fırtınalı hayatının bir parçası olan bu&nbsp;kadını. Ve ardına bile bakmadan ona gidecekti. Bir süre daha sessiz kaldı.&nbsp;Sükûnet, onları daha fazla zehirlemeden dağıttı bu ölümcül sessizliği.</p>

  <p style="text-align: justify;">“Gidiyorum ben Gönül,” dedi kısık ama güçlü bir sesle. “İyi veya kötü fark etmez. Kısa bir zaman da olsa, hayatını paylaştın benimle. Biliyorsun,&nbsp;birbirimize verdiğimiz zararların haddi hesabı yok. Ve artık, birbirimizi daha&nbsp;fazla kanatmanın bir anlamı yok.”</p>

  <p style="text-align: justify;">“Sondu,” dedi onca sonu tek bir ağızdan fısıldarken. “Bitti!”</p>

  <p style="text-align: justify;">Sessiz haykırışlar içinde kafasını salladı Gönül. Onsuz bir yolu yoktu onun. Onsuz geçecek gecelere, onsuz uyanacağı sabahlara gözünü açmaya gücü&nbsp;yoktu. Ama alışacaktı zamanla... Kimler alışmıyordu ki? Kim ölmüştü bunca&nbsp;zaman aşktan? Henüz yarası çok tazeydi. Bir gün hiç acımayacaktı belki.&nbsp;Fakat o zaman gelene kadar her gün tadacaktı bu acıyı. Belki de yeni bir&nbsp;hayatı olacaktı. Kim bilir? Geçer derlerdi. Her yara bir kabuk bağlar.&nbsp;Geçecekti elbet.</p>

  <p style="text-align: justify;">“Hoşça kal, ” dedi adam ve son veda sözüyle noktaladı cümlesini. Ardından gözleri ve adımları kapıya yöneldi. Ve kadın, son kez duydu sevdiği adamın&nbsp;sesini, son kez baktı gözlerine ve son kez gördü gidişini...</p>

  <p style="text-align: justify;">Gözleri ardından ıslak ıslak bakarken de son kez konuştu Gönül. “Hoşça kal sevdam!”</p>
</body>
</html>
