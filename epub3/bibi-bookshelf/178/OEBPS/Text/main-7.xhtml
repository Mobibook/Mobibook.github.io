<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">5</h2>

  <h2 id="sigil_toc_id_3" style="text-align: center;">YAKARIŞ</h2>

  <p style="text-align: justify;">Bir kadının en çaresiz kaldığı anlardı gözyaşlarına yeniliş anları... Acıyan canını ve yanan yüreğini en iyi boğazından kopan hıçkırıkları ifade ederdi.&nbsp;Ciğerini söküp gelen hıçkırıklarına bir engel koyamadı. Acısı büyüktü, sebebi&nbsp;ondan daha büyüktü. Gönlünü verdiği adam acımasızca yiyordu ömrünü. Tüm&nbsp;bu olanlara daha fazla dayanamamıştı, isyan çıkaran ruhuna en büyük desteği&nbsp;veriyordu güçlü haykırışları. Bacakları bedenini taşıyamayıp çökmüştü&nbsp;duvarın dibine. Güçsüzleşen bedeninde sarsıla sarsıla ağlamasının etkisi&nbsp;büyüktü. Yaşlarından ötürü bulanık gördüğü gözleri Miran’ı buldu. Ruhsuzca&nbsp;bakıyordu kendisine. Buz gibi, soğuk, çok soğuk. Ucu bucağı görünmez,&nbsp;engin bir okyanusu andıran mavileri boğuyordu Gönül’ü.</p>

  <p style="text-align: justify;">“Dayanamıyorum,” dedi bitkin bir halde. “Neden anlamıyorsun?” Titreyen sesine inat konuşmaya çalışıyordu. Merhamet yoksunu adamın gazap yüklü&nbsp;gözlerine bakarken hıçkırmaya devam ediyordu. “Lütfen...” dedi&nbsp;yakarırcasına Gönül. “Lütfen bitir bu oyunu Miran, yalvarıyorum sana!”</p>

  <p style="text-align: justify;">Miran parmaklarını gözpınarlarına bastırdı. Karşısındaki kadının bir çocuk gibi ağlayışına öfkelenmişti, duyduğu her hıçkırıkta biraz daha artıyordu&nbsp;öfkesi. Sıktığı yumruklarını ise bir yere geçirmemek için kendisini zor&nbsp;tutuyordu. Gönül ve bitmeyen serzenişleri. Tüm bu planları, karısının aptal&nbsp;kıskançlıkları bozsun diye mi yapmıştı? Yüzüp yüzüp kuyruğuna gelmişken,&nbsp;önüne engel koyan herkesi boğup atmak istiyordu.</p>

  <p style="text-align: justify;">“Bak herkes korkuyor, sana bir şey olacak diye.”</p>

  <p style="text-align: justify;">“Kes sesini!” Gönül’ün yalvaran sesini kükrer gibi kesmişti Miran. Tüm sinirini sesine yansıtmıştı. Genç kadın sesli bir şekilde ağlamaya devam etti.</p>

  <p style="text-align: justify;">“Sus diyorum sana, sus! Ağlama! Yeter!” Miran hiddetle bağırıyordu. Boynundaki damarlar yerinden çıkacak gibi gerilmişti. Böyle olacağını&nbsp;sezmişti. Bu kadını buraya getirmekle çok büyük hata etmişti. Ama ne olursa&nbsp;olsun yoluna taş koymasına izin veremezdi. Özellikle de bu denli büyük bir&nbsp;yol kat etmişken.</p>

  <p style="text-align: justify;">Gönül, “Seni onun yanında görmek istemiyorum Miran. Ya buradan gidelim ya da.” diyerek çöktüğü duvar dibinden hızla kalkıp Miran’ın karşısına&nbsp;dikildi yeniden. Miran gözlerini dikmiş, Gönül’e bakıyordu. Kadının&nbsp;cümlesinin devamında söyleyeceği şey Miran’ın çıldırmasına sebep olabilirdi.&nbsp;“Yarın gidip her şeyi anlatırım Reyyan’a. Ne pahasına olursa olsun!” dedi&nbsp;Gönül.</p>

  <p style="text-align: justify;">Miran, Gönül’ün bu tehdidi karşısında deliye döndü. Bu sözleri fütursuzca sarf ederken hiç mi korkmuyordu kendisinden? Ne demek oluyordu gider&nbsp;Reyyan’a her şeyi anlatırım demek? Miran’ın bir yılına mal olmuştu tüm bu&nbsp;planları yapmak. Karısının kolundan tutarak sinirle duvara çarptı bedenini.&nbsp;Duvarla bütünleşen sırtının ardından acıyla inledi genç kadın. Ardından&nbsp;sıktığı yumruğunu sertçe geçirdi duvara Miran. İşte şimdi kopmuştu dananın&nbsp;kuyruğu.</p>

  <p style="text-align: justify;">“Sana buraya gelmeden önce yüz kere anlattım!” diye bağırdı Gönül’ün yüzüne. “Tamam dedin, sorun çıkarmam dedin. Sen beni delirtmeye mi&nbsp;çalışıyorsun lan, ben tam sonuna geldim derken, sen ne yapmaya&nbsp;çalışıyorsun?” Yüzüne öfkeyle bağıran kocasına bakamadı Gönül. Deli gibi&nbsp;ağlamaya devam ederken kesik kesik hıçkırıyordu. “Denedim ama olmuyor!&nbsp;Acı çekiyorum Miran, bunu nasıl görmezsin?”</p>

  <p style="text-align: justify;">Miran ellerini ensesine atıp gözlerini kapattı. “Görmüyorum!” diye bağırırken boğazı acıyordu. “Görmek de istemiyorum, bıktım ulan senden!”</p>

  <p style="text-align: justify;">Yine dayanamamış ve yere diz çökmüştü Gönül. Böyle olacağı aşikârdı. Nereye kadar tahammül edebilirdi ki kocasını başka bir kadınla paylaşmaya?</p>

  <p style="text-align: justify;">“Beni hiç mi sevmiyorsun Miran?” Umut dolu sorusu dudaklarından dökülürken, aslında cevabı zaten biliyordu Gönül...</p>

  <p style="text-align: justify;">Öfkeden kudurmuş adam ise sesinin son şiddetiyle bağırdı. “Sevmiyorum! Sana hiçbir zaman âşık olmadım ben, bunu sen de çok iyi biliyorsun. Aşka&nbsp;meşke ayıracak vaktim yok dedim sana. Bu hayattaki tek amacımın intikam&nbsp;almak olduğunu bildiğin halde benimle evlenebilmek için peşimde gezdin&nbsp;sen.” Parmağını Gönül’e doğru tehdit eder gibi salladı. “Şimdi işimi bozmaya&nbsp;kalkarsan eğer, yemin ederim, seni boşarım!” Ses tonu tehlike saçıyordu.&nbsp;Yapar mıydı? Hiç şüphesiz yapardı.</p>

  <p style="text-align: justify;">Başını iki elinin arasına almış, deli gibi ağlıyordu Gönül. Gözlerini kaldırıp Miran’a bakmaya korkuyordu. Canı acıyordu ama Miran bunu görmüyordu.&nbsp;Görmeyi de reddediyordu bu zamana kadar hep yaptığı gibi. Gönül’ün ne&nbsp;halde olduğu onun umurunda değildi. Gönül, hissettiklerinin verdiği acıyla&nbsp;ağlamaya devam ederken öfkesini bir türlü yenemeyen Miran odada ne varsa&nbsp;kırıp döküyordu. Masaya tekme savurmuş, ne varsa yerle bir etmişti. Otel&nbsp;odası cam kırıklarıyla dolmuştu, savaş çıkmış gibi görünüyordu.</p>

  <p style="text-align: justify;">Bu manzara yabancı değildi onlara. Sık sık yaşadıkları ve alışmış oldukları bir durumdu. Miran, Gönül’ü sevmezdi, Gönül desen aşkına alamadığı&nbsp;karşılık yüzünden çıldırır deliye dönerdi. Bu her zaman böyleydi.</p>

  <p style="text-align: justify;">Kadın kendisini hiçbir zaman sevmeyen bu adama deli divane âşıktı!</p>

  <p style="text-align: justify;">Kocasını başka bir kadınla paylaşma düşüncesi onu en sonunda çıldırtmıştı. Gözyaşlarını sildi yenilerini eklemek üzere. Başını duvara yasladı çaresizce.&nbsp;“Canım çok acıyor,” diye mırıldandı sessizce. Miran koltuğa oturup gözlerini&nbsp;boşluğa sabitlemişti.</p>

  <p style="text-align: justify;">“Gözlerimin önünde onu saçlarından öptün, benim saçlarıma bir kere bile dokunmazken üstelik...” Elinde değildi, kanına dokunmuş, canına tak etmişti&nbsp;tüm bu olanlar. “Ona baktın, ona güldün, onu seviyorsun!”</p>

  <p style="text-align: justify;">“Kes sesini artık!” Miran, yüreği gibi dili de feryat figan haykıran karısını bu yolla susturmaya çalışıyordu. Her zaman yaptığı gibi.</p>

  <p style="text-align: justify;">Susamıyordu Gönül. Susmayacaktı. “Elinden tuttun, parmağına yüzük taktın, uğruna dayak yediğin bindallıyı hediye ettin!” Sessiz sessiz konuşması&nbsp;çıldırtıyordu Miran’ı. Bir kere daha bağırdı ağız dolusu. “Sus diyorum lan&nbsp;sana, sus!”</p>

  <p style="text-align: justify;">Uzun bir müddet sessizlik oldu odanın içinde. Ne Gönül konuşmuştu ne de Miran ona sus demek zorunda kalmıştı. Sükûneti yine Gönül bozdu. “Peki,&nbsp;Reyyan’a ne olacak?” diye sordu. Umursadığından değil, merakındandı.&nbsp;“Neden babasının suçunun bedelini o kız ödemek zorunda?”</p>

  <p style="text-align: justify;">Öfkeli gözlerini yeniden karısına çevirdi genç adam. “Peki, benim suçum neydi?” Parmağıyla kendisini gösterirken yine tüm hiddetiyle bağırdı.&nbsp;“Küçücük bir çocuktum ben, babamın gözlerimin önünde can vermesini&nbsp;izledim! Benim suçum neydi ha, neydi?”</p>

  <p style="text-align: justify;">Gönül anlamıyormuşçasına salladı kafasını. “Sen bu kadar kötü değilsin Miran, seni iyi tanıyorum.”</p>

  <p style="text-align: justify;">“Sen beni hiç tanımıyorsun!”</p>

  <p style="text-align: justify;">Gönül, çaresizce Miran’ın içinde saklı kalmış merhamet kırıntılarını çıkarmaya uğraşıyordu. İkna etmenin imkânsız olduğunu bildiği halde yine de&nbsp;çırpınıyordu. “Lütfen gidelim. İstanbul’a dönelim, eskisi gibi olalım.”</p>

  <p style="text-align: justify;">Bu sözler Miran’ı çıldırtıyordu. Sanki çok normal bir evlilikleri varmış gibi kadının böyle konuşmasına deli oluyordu. “Eskisi gibi mi? Sen benimle dalga&nbsp;mı geçiyorsun Gönül?”</p>

  <p style="text-align: justify;">“İntikamını aldıktan sonra rahat uyuyabilecek misin, söylesene?”</p>

  <p style="text-align: justify;">Gönül çöktüğü yerden kalkıp Miran’ın yanına gitti. Ayaklarının dibinde diz çöktükten sonra gözlerine baktı acıyla. Sorduğu soruya bir yanıt gelmiyordu.&nbsp;Sahi rahatça uyuyabilecek miydi oyun bittikten sonra? Başını yastığa koyunca&nbsp;gözlerinin önüne Reyyan gelmeyecek miydi? “Cevap bekliyorum senden,”</p>

  <p style="text-align: justify;">“Sana bir cevap vermek zorunda değilim ben.”</p>

  <p style="text-align: justify;">“Rahat olamayacaksın Miran, sen kötü bir adam değilsin ki. İçindeki kör vicdan gözlerini açtığı zaman yine acı çeken sen olacaksın.”</p>

  <p style="text-align: justify;">Miran bir yanıt vermedi. Artık bu kadınla uğraşamıyordu. Onun bitmek bilmeyen laflarına yetiştirecek kelime bulamıyordu. Miran’ın bu&nbsp;sessizliğinden birazcık cesaret alan Gönül ellerini genç adamın dizlerine&nbsp;sarmıştı. “Lütfen dönelim İstanbul’a. Söz veriyorum, artık sorun&nbsp;çıkarmayacağım. Eve neden gelmiyorsun diye hesap sormayacağım.” Ses&nbsp;tonu tekrar incelmiş ve titremeye başlamıştı. “Neden beni sevmiyorsun da&nbsp;demeyeceğim sana, bana sarılmadığın için üzülmeyeceğim. Ama ne olursun&nbsp;Miran... Ne olursun sadece benim kal...” Gönül sözlerinin sonunda&nbsp;hıçkırarak dizlerine kapandığında, Miran gözkapaklarını yumarak acıyla&nbsp;yutkundu.</p>

  <p style="text-align: justify;">“Gönül, bana bunu yapma.”</p>

  <p style="text-align: justify;">“Reyyan’la evlenmeni istemiyorum. Numaradan bile olsa, onu görmeni ona dokunmanı istemiyorum. Ölüyorum!”</p>

  <p style="text-align: justify;">Sakinleşmek adına derin bir nefes aldı Miran. Bu gece hiç kolay geçmeyecek gibi görünüyordu. Gönül laftan anlamıyor, o böyle davranmaya&nbsp;devam ettikçe de Miran öfkesine hâkim olamıyordu. “Evleneceğim Gönül,”&nbsp;dedi sert bir sesle. “Bunu engelleyemeyeceğini en başından beri biliyorsun.&nbsp;Sınırları zorlama.”</p>

  <p style="text-align: justify;">Gönül ellerini Miran’ın dizlerinden çektikten sonra ayağa kalktı. Gözlerinde birikmiş olan yaşları sildi hızla. “Ya zorlarsam?” Miran’ın en sonunda&nbsp;patlamasına neden olan cümle bu olmuştu. Oturduğu koltuktan kalkıp&nbsp;Gönül’ün kolundan, canının yanmasını hiçe sayarak sertçe tuttu. Hedefe bu&nbsp;kadar yaklaşmışken, Gönül’ün ona kendince engel koyması onu çıldırtmıştı.</p>

  <p style="text-align: justify;">“Karışma benim işime, sakın karışma! O çeneni kapalı tutacaksın, yoksa sonsuza kadar kapatmasını bilirim!”</p>

  <p style="text-align: justify;">Tehdit yüklü sözlerinin ardından Gönül’ü tutan ellerini çekti, arkasını dönerek kapıya doğru yürüdü ve kapıyı sertçe vurup çıktı. Biraz daha kalırsa,&nbsp;öfkesi onu tamamen ele geçirecekti ve elinde olmadan karısına zarar&nbsp;verecekti.</p>

  <p style="text-align: justify;">İki dakika içinde otelden ayrıldı. Bu zalim yürekli adamın hayatı uzun bir cümleyle özetleniyordu. Arkasında gözyaşlarıyla bıraktığı karısı, intikam&nbsp;hırsıyla hayatı mahvolacak masum bir genç kız ve yıllar önce Hazar Şanoğlu tarafından öldürülmüş suçsuz babası...</p>

  <p style="text-align: justify;">Öfke, bir insanın ruhunu ele geçirdiğinde gözü hiçbir şeyi görmez olur. Tıpkı Miran gibi, Miran Karaman gibi!</p>

  <p style="text-align: justify;">Küçüklüğünden beri intikam almaya ant içmiş, hayatında başka hiçbir şeye yer vermemişti. Babası gözlerinin önünde öldürüldüğünde yemin etmişti,&nbsp;bunu yapan adam karşılığını fazlasıyla ödeyecekti! Babasının kanına karşılık&nbsp;can almayacaktı, asla katil olamazdı. Onun yerine Hazar Şanoğlu’nun kızının&nbsp;hayatını çalacaktı. Üstelik bu sadece ilk adımdı. Aralarında başlayacak büyük&nbsp;savaşın, Reyyan’a göre büyük, Miran’a göre küçük olan adımı. Bütün&nbsp;planlarını kusursuz yürütürken, intikamını almasına sayılı günler kalmışken,&nbsp;karısı ortalığı karıştırmaya çalışıyordu. Buna asla izin vermeyecekti. Ne&nbsp;pahasına olursa olsun sonuna kadar gidecekti. Ancak Miran’ın da bu&nbsp;mükemmel intikam planında atladığı bazı ayrıntılar vardı. Mesela Reyyan’ın,&nbsp;Hazar Şanoğlu’nun öz kızı olmadığı gibi.</p>

  <p style="text-align: justify;">Mardin sokaklarında sessizce yürüyordu. Vakit ise geceye yaklaşıyordu. Kafasındaki bin bir düşünceyle bir saat boyunca yürüdü Miran. Hayatı bir&nbsp;film şeridi gibi gözlerinin önünden geçti. Bütün ömrü intikam hırsıyla&nbsp;geçmişti. Ne kadar acı!</p>

  <p style="text-align: justify;">Gönül’ün söylediği sözler yankılandı aklında. Onu seviyorsun!</p>

  <p style="text-align: justify;">Bu iğrenç düşünceyi kafasından atmak istercesine ellerini kuvvetle bastırdı saçlarına. Asla âşık olmayacaktı, hele ki baş düşmanının kızına, asla! Aklında&nbsp;sadece intikam varken hiç planda olmayan bir evlilik dâhil olmuştu hayatına.&nbsp;Gönül’ün Miran’a olan aşkı delirtir cinstendi. Ne olursa olsun, onunla&nbsp;evlenmeye razı olmuştu. İntikam planını bile kabul etmişti. Ancak bu şekilde&nbsp;olmasını kabullenemiyordu. İşin içine başka bir kadın gireceğini&nbsp;kestirememişti.</p>

  <p style="text-align: justify;">Mardin’de yağmur yeniden etkisini göstermiş hızla yağıyordu. Genç adam yağmura aldırmadı. Üzerindeki gömleği ıslanmış, biçimli vücudunu belli&nbsp;etmişti. Nereye yürüdüğünü bilmeden bir saat boyunca yürüdü. Kendisini&nbsp;konağın önünde, Reyyan’ın penceresine bakarken buldu. Işık yandığına göre&nbsp;hâlâ uyumamıştı. Yağmur şiddetini artırdığında Reyyan da cama yaklaşıp&nbsp;dışarıyı izlemeye başladı. Miran şimdi Reyyan’ın gölgesini izliyordu,&nbsp;kafasında dönen bin bir tilkiyle. Ne kadardır izlediğinin farkında değildi&nbsp;ancak gitmek için bir adım geriye attığında tekrar durmuştu. Omzuna&nbsp;dokunan el yüzünden arkasını döndüğünde Azat’la burun buruna geldi. Azat&nbsp;yine her zamanki öfkesiyle Miran’ı inceliyordu. Öfkesi, ses tonuyla değişmez&nbsp;bir bütündü.</p>

  <p style="text-align: justify;">“Bu saatte burada ne işin var senin?”</p>

  <p style="text-align: justify;">Omzuna dokunan eli hışımla itti Miran. Fazlasıyla sinirliydi ve tüm sinirini şu an Azat’tan alabilirdi. “Sana hesap vermek zorunda mıyım lan?” diyerek&nbsp;sert çıktı. Azat’ın kendisinden nefret ettiğini hissediyor, o da Azat’tan nefret&nbsp;ediyordu. Gerçi bu aileden olup da nefret etmediği hiç kimse yoktu. Reyyan&nbsp;mı? Ona olan duyguları bambaşka bir kategoride yer alıyordu.</p>

  <p style="text-align: justify;">İki öfkeli adamın gözleri birbiri üzerinde arsızca gezinmeye başladı. Miran bu sefer Azat’tan daha sinirliydi üstelik. Ne zaman Gönül’le kavga etseler, ki&nbsp;bu sık sık tekrarlanan bir durumdu, öfkesini başkalarından çıkarırdı. Azat,&nbsp;Miran’ı kolundan tutarak konağın arkasına çekti. Reyyan’ın onları görmesini&nbsp;istemiyordu. Miran da Reyyan görsün istemiyordu. Yoksa asla Azat’ın&nbsp;yolundan gitmezdi.</p>

  <p style="text-align: justify;">Yağmurda ıslanan iki adam öfkeyle birbirlerine bakıyordu şimdi. Miran kolunu tekrar çekti Azat’ın ellerinin arasından. Gözlerini üzerine dikmiş,&nbsp;ağzından çıkacak kelimeleri bekliyordu.</p>

  <p style="text-align: justify;">“Eğer bulunduğun yer benim evimin önü ise, evet hesap vereceksin!”</p>

  <p style="text-align: justify;">Miran alaycı bakışlarıyla süzdü Azat’ı baştan aşağı. Onun bu alay dolu tavırları Azat’ı hepten öfkelendiriyordu. Oldu olası ciddiydi Azat. “Eğer bu&nbsp;evde benim nişanlım varsa, hele ki günler sonra karım olacaksa sen bu işe&nbsp;karışamazsın. Azat!” Cümlesine ara vererek ismini bastıra bastıra söylemişti.</p>

  <p style="text-align: justify;">Azat’a haddinden fazla öfkeliydi. O gün yediği yumruk hâlâ öfkesini bir zehir misali bilerken bunu yutmak çok zordu. Çok düşünmüştü, hırsını almak&nbsp;için Azat’ın tüm kemiklerini kırmak istemişti. Fakat bu durum, gerçek&nbsp;kimliğini tehlikeye atacağından susuyordu.</p>

  <p style="text-align: justify;">Azat, Miran’ın alaylı tavrı karşısında yine öfkesine yenik düşmüştü. Yumruğunu kaldırdığında Miran kolundan tutarak onu engelledi. Azat’ın&nbsp;kendisine olan, bitmek bilmez öfkesinin sebebini az çok tahmin edebiliyordu.&nbsp;Kaldırdığı elini gerisin geri indirirken mavi harelerini karşısındaki korkunç&nbsp;kahvelere dikti.</p>

  <p style="text-align: justify;">“Ne istiyorsun lan sen benden?” diye sordu Miran imayla. “Derdin ne benimle?”</p>

  <p style="text-align: justify;">Azat beklemediği bu soru karşısında bir müddet ne diyeceğini bilemedi. Sahi ne istiyordu bu adamdan? Hayır, hayır... Bu sorunun cevabı Reyyan’a&nbsp;çıkmamalıydı. Asla!</p>

  <p style="text-align: justify;">Miran, Azat’ın cevap vermesine fırsat vermeden söyledi aklından geçenleri. “Reyyan’a âşık olduğunu biliyorum.”</p>

  <p style="text-align: justify;">Azat’ın gözleri şaşkınlıkla açıldı. Kendisinin bile bilmediği bir gerçeği Miran’ın ağzından duyuyordu. Bu duyduklarını kendisine yediremedi.&nbsp;Öfkeyle ses tonunu yükseltti. “Ne diyorsun lan sen!”</p>

  <p style="text-align: justify;">“Ne dediğim gayet açık,” dedi Miran tehdit yüklü bakışlarını Azat’ın üzerinde gezdirirken. “Bunu görmemek için kör olmak lazım!” Söylediği&nbsp;sözlerle, Azat’ın paniklediğini görünce yanılmadığını anladı. Kahretsin ki&nbsp;Azat, Reyyan’ı seviyordu! Bu durum fazlasıyla canını sıksa da endişe&nbsp;etmiyormuş gibi görünmeye çalıştı Miran. Ve her zamanki zorba adama&nbsp;dönüşüverdi.</p>

  <p style="text-align: justify;">“Ama şunu o beynine sok, Reyyan artık benim! Bir daha bu şekilde karşıma çıktığını görürsem de elimde kalırsın.” Elini Azat’ın omzuna koyup onu&nbsp;sertçe sarstı. Akabinde son kez tehdit dolu baktı gözlerine. Sonra da arkasına&nbsp;bile bakmadan oradan uzaklaştı.</p>

  <p style="text-align: justify;">Azat duyduklarının şokundan çıkamadı bir süre. Olduğu yerde donup kalmıştı. Kendisine bile itiraf edemiyordu bu gerçeği. Şimdi ise başkası&nbsp;söylüyordu. Miran söylüyordu! Öfkeyle konağa doğru yürüdü. Kapıyı açıp&nbsp;girdiğinde yumruklarını sıkmaya başladı öfkeden. Merdivenleri sinirle çıkıp&nbsp;çamaşır odasına girdi ve üstündeki ıslak gömleği çıkarıp hışımla yere fırlattı.&nbsp;Kendi odasına doğru ilerlerken Reyyan’la çarpıştılar. Tüm bu olayın üzerine&nbsp;nereden çıkıyordu ki bu kız?</p>

  <p style="text-align: justify;">Neredeyse tüm öfkesini Reyyan’dan çıkaracaktı şimdi, ona âşık olduğu için kendisinden çok Reyyan’a kızgındı. Reyyan’ın gözlerinde gördüğü panik ve&nbsp;öfke ise durulmasına sebep oldu. Tek kelime etmeden odasına doğru yürüdü.</p>

  <p style="text-align: justify;">Miran tekrar otele vardığında kaldığı odaya uzaktan bakmakla yetindi. Gönül’ü görmek istemiyordu. Hâlâ çok kızgındı, onun yanına gidip onunla&nbsp;kalmayacaktı. Hemen karşısındaki odanın kapısını çaldı. Bir müddet sonra&nbsp;kapıyı uykulu gözlerle açan kadın, “Hayırdır oğlum,” dedi şaşırarak. Cevap&nbsp;vermeden içeriye girdi genç adam. Nergis Hanım merakla yanına geldi ve&nbsp;tekrar sordu. “Bir şey mi oldu oğlum? Nedir bu halin, neden ıslaksın?”</p>

  <p style="text-align: justify;">Miran üstündeki gömleği çıkarıp banyoya geçti ve kurulandı. Tekrar odaya geldiğinde oturmuş olan teyzesine yaklaştı. Yorulmuştu her şeyden... Alacağı&nbsp;intikamdan dahi yorulmuştu. Yatakta oturan teyzesine yaklaşıp yatağa kıvrıldı&nbsp;usulca. “Dizlerinde uyumak istiyorum,” demesinin ardından teyzesinin&nbsp;dizlerine koydu kafasını. Yaşlı kadın gülümseyerek yeğeninin saçlarını&nbsp;okşadı.</p>

  <p style="text-align: justify;">“Gönül’le kavga mı ettin?” Tahmin etmekte zorlanmıyordu artık kadın.</p>

  <p style="text-align: justify;">Evet der gibi kapadı gözlerini Miran. “Reyyan meselesi işte.”</p>

  <p style="text-align: justify;">Derin bir nefes aldı Nergis Hanım. Reyyan adı geçince kadının tüyleri diken diken oluyordu. “Günlerdir gözüme uyku girmiyor oğlum... Günahına&nbsp;gireceğiz masum bir kızın. Rahmetli annenin kemikleri sızlıyordur şimdi.”</p>

  <p style="text-align: justify;">Konuşmaya bile takati kalmamıştı Miran’ın. Her zaman dinlediği bu nasihat içerikli sözcükler canını sıkıyordu fazlasıyla. Uyku gözlerine hücum ettiği&nbsp;için ses tonu giderek kısılıyordu. “Lütfen sen de başlama teyze, asla&nbsp;vazgeçmeyeceğimi biliyorsun, en iyi sen biliyorsun.”</p>

  <p style="text-align: justify;">Kadın, yeğeninin saçlarını okşarken gözlerini boşluğa kenetledi. Ölesiye korkuyordu bu tehlikeli intikam oyunundan. “Korkuyorum, ya seni de&nbsp;öldürürlerse?”</p>

  <p style="text-align: justify;">“Korkma, öyle bir şey olmayacak,” dedikten sonra, teyzesinin dizlerine iyice yerleştirdi kafasını ve uykuya teslim oldu. Miran’ın yaptığı şey delilikti.&nbsp;Babasının intikamını namuslarına kast ederek alacaktı. Eğer bir gün&nbsp;yakalanırsa gözünü kırpmadan onu da öldürürlerdi. Nergis Hanım bunun&nbsp;korkusuyla mı yaşayacaktı her gün? Dizlerinde yatan yeğeninin saçlarını&nbsp;okşamaya devam etti. Neden bu kadar kafayı takmıştı ki Reyyan’a? Neyin&nbsp;nesiydi bu dinmek bilmeyen ateşli öfke?</p>

  <p style="text-align: justify;">Miran, İstanbul’da babasından kalma, inanılmaz bir servete sahipti. Her şeyi planlamıştı, varını yoğunu bu aileyi perişan etmek uğruna harcayacak kadar&nbsp;da gözü karaydı. İlk hedef olarak can damarlarından vurmayı seçmişti. Bu&nbsp;topraklarda yaşayan bir aile için namus her şeyden önce gelirdi. Miran da&nbsp;bunu iyi biliyordu, cana can almayacaktı, bu yüzden Reyyan’ı seçmişti.</p>

  <p style="text-align: justify;">Sabah olduğunda Miran kendi odasına geçti. Kapıyı usulca açıp direkt banyoya girdi. Duş aldıktan sonra dolaptan aldığı herhangi bir gömleği&nbsp;geçirdi üzerine. Çıkmadan evvel gözucuyla yatağa baktı, karısı uyuyor ya da&nbsp;uyuyor numarası yapıyordu. Yanına gidip uyandırmak gelmedi içinden, onun&nbsp;yerine sessizce odayı terk etti. Ağır adımlarla çıktı otelden, arabasına doğru&nbsp;yürüdü. Reyyan’ı götüreceği evi almak için Diyarbakır’a gidecekti bugün.&nbsp;Planını ara vermeden yürütmeye devam ediyordu.</p>

  <p style="text-align: justify;">Başına gelecek her şeyden habersiz masum kız, pembe hayaller içinde ayna karşısında gelinliğini deniyordu. Sayısız kez giyip çıkarmıştı belki de.</p>

  <p style="text-align: justify;">Azat geç saatlere kadar uyumuştu bugün. İşe de gitmemişti, gözlerini açmaya korkuyordu. Dün olanlar ve Miran’ın söyledikleri korkunçtu. Öğlene&nbsp;doğru uyanıp, üzerini değiştirip odasından çıktığında yine Reyyan’ın odasının&nbsp;kapısının açık olduğunu gördü. Havin ile birlikte gelinlik muhabbeti&nbsp;yapıyorlardı. Odanın önünden geçerken oraya bakmamak için kendisiyle&nbsp;büyük bir mücadele verse de gözleri kaymıştı. Ve yine kahverengi gözleri en&nbsp;sevdiği manzarayı bulmuştu. Bu sefer bembeyaz bir gelinlik içinde... Bir&nbsp;melek gibiydi Reyyan. Gördüğü manzara karşısında yutkunmadan edemedi.&nbsp;Daha sevdiğini kabullenemediği amcasının kızı, başka bir adama gelin&nbsp;gidiyordu.</p>

  <p style="text-align: justify;">Acılar neden aynı anda hücum ediyordu körpe yüreklere?</p>

  <p style="text-align: justify;">Can kırıkları dolmuştu sanki kalbinin içine. Acımasızca batarken sızım sızım sızlıyordu her yanı. Nasıl olmuştu da bu kadar tutulmuştu amcasının&nbsp;kızına? Nasıl olmuştu da bu kadar geç fark etmişti hislerini? Şanssızlığına bin&nbsp;bir küfür savurdu dili. Her şeye kızgındı Azat, Reyyan’ı daha önceden&nbsp;görmeyen gözlerine, onun adını söylemeyen diline, onu hissetmeyen kalbine.&nbsp;En çok da geç kalmışlığına!</p>

  <p style="text-align: justify;">Hava karardığında konak akşam yemeği telaşındaydı. Miran, Diyarbakır’daki işlerini halletmişti, Mardin’e giriş yapmak üzereydi. Sabahın&nbsp;ilk saatlerinden beri yoldaydı. Aklına gelen düşünceler beynini kemiriyor,&nbsp;düşündükçe hırslanıyordu. Sonucu ne olursa olsun kafasına koyduklarını&nbsp;yapmaktan asla vazgeçmeyecekti. Aklında ve hedefinde sadece Reyyan vardı.&nbsp;Deli düşünceler eşliğinde araba kullanırken çalan telefonuna yanıt verdi.&nbsp;Arayan teyzesiydi. Kulaklığı tek kulağına takıp konuştu.</p>

  <p style="text-align: justify;">“Yoldayım teyze, ne oldu?” diye sorduğunda teyzesinin sesi telaşlıydı. “Oğlum, Gönül delirdi, ne yaptıysam engel olamadım. Konağa gidiyor şimdi,&nbsp;her şeyi anlatacakmış.” Duydukları direksiyonu sıkmasına neden olurken&nbsp;sinirle kulaklığı fırlattı Miran. Ellerini direksiyona vurdu öfkeyle. “Lanet&nbsp;olsun!”</p>

  <p style="text-align: justify;">Kuvvetle yüklendi gaza. Bu kadar uğraşıp sonuna gelmişken asla bırakmayacaktı bu işin peşini. Kim engel olmaya kalkarsa onu da bitirirdi.&nbsp;“Sen bittin Gönül,” diyerek yüksek sesle bağırdı. Daha dün akşam bu mesele&nbsp;yüzünden ortalık savaş alanına dönmemiş miydi? Bu kadın hiç&nbsp;akıllanmayacak mıydı? Ne yapıp edip, konağa Gönül’den önce varmalıydı.&nbsp;Eğer Gönül, Miran’ın oyununu ortaya çıkaracak olursa ona yapacaklarını&nbsp;tahmin bile edemiyordu. Saatine bakıp daha da hızlandı. Konağa varmasına&nbsp;yarım saat kalmıştı.</p>

  <p style="text-align: justify;">Kırk dakika sürecek yolu, yirmi beş dakikada geldiğinde korku sarmıştı her yanını. Arabasını konağın karşısındaki yola bırakıp içinden çıkarken derin&nbsp;nefesler alıyordu korkudan. Karşısında duran konağa gidip gitmemek arasında&nbsp;bir müddet bocaladı. Ya Gönül ondan önce gelmişse ve her şeyi anlatmışsa ne&nbsp;olacaktı? Bu, bütün intikam hayallerinin suya düşmesi demekti ve Miran’ın&nbsp;sonu olurdu. Bunca zaman ince ince işlediği planlarının son noktasına&nbsp;gelmişken, karısının aptallığı yüzünden mahvolmasına izin veremezdi.&nbsp;Düşündükçe çıldırır gibi oluyordu. Elleri sıkılmaktan fersiz kalmıştı.</p>

  <p style="text-align: justify;">Eliyle şakaklarını ovaladı. Korkuyu tüm hücrelerine kadar hissediyordu şu an. Kararını verip konağa doğru adımını attı. Ürkek adımlarla kapıya&nbsp;vardığında elini yumruk haline getirip kapıya vurmak için kaldırmıştı ki sanki&nbsp;biri kapının arkasında bir gelenin olduğunu fark eder gibi kapıyı açmıştı.&nbsp;Miran gözlerini kapıyı açan kişiye yöneltti. Kalbi sıkışmıştı, karşısında&nbsp;Reyyan’ı görünce nefesinin kesildiğini hissetti. Çünkü karşısında duran kızın&nbsp;gözleri doluydu. Her şeyin bittiğini düşünürken ağzını açıp tek laf&nbsp;edemiyordu. Boş gözlerle Reyyan’ı izliyordu sadece. Reyyan gözyaşlarını&nbsp;hızla silip şaşırmış bir ifadeyle Miran’a baktı.</p>

  <p style="text-align: justify;">Sanki karşısında onu görmeyi beklemiyor gibi bakmıştı. Bir adım atarak Miran’a yaklaştı ve gözlerine baktı. “Neden öyle bakıyorsun?”</p>

  <p style="text-align: justify;">Genç adam nefesini tuttu. Bunca zaman yaptığı bütün planlar karısının saçma kıskançlığı yüzünden boşa gitmişse, olacakları düşünmek bile&nbsp;istemiyordu. Dizlerinin bağı çözülürken öfkesi dağ gibi büyümüştü. Gözlerini&nbsp;Reyyan’dan ayırırken kapıdan içeri bakmaya çalıştı. Gönül neredeydi, çoktan&nbsp;gitmiş miydi? Bunları düşünürken Reyyan’dan ikinci bir soru geldi.</p>

  <p style="text-align: justify;">“Nereye bakıyorsun Miran?”</p>

  <p style="text-align: justify;">Nefesini güçlükle toplayıp konuştu. Gönül’ün ne söylediğini öğrenmeliydi. Korkuyla sıkışan kalbi hiç olmadığı kadar kuvvetli atıyordu. “Sen, sen neden&nbsp;ağlıyorsun?”</p>

  <p style="text-align: justify;">“Hiç,” dedi Reyyan. “Öylesine.”</p>

  <p style="text-align: justify;">Miran bu cevap üzerine sakin bir nefes aldı. Gönül buraya gelmemiş olmalıydı. Yoksa bu konak böyle sakin olmaz, Reyyan hiçbir şey olmamış&nbsp;gibi bakmazdı gözlerine. Aklında Gönül vardı ama Reyyan’ın bu hale&nbsp;gelmesinin sebebini de merak etmişti. Neden ağlıyordu?</p>

  <p style="text-align: justify;">“Neden bu haldesin?” İlk defa dudaklarından tereddütlü kelimeler çıkıyordu.</p>

  <p style="text-align: justify;">Reyyan, Miran’a bakarken yüzündeki endişesini fark etti. Bir gözü konağın kapısında, diğer gözü yoldaydı. “Bir şeyim yok,” diyerek geçiştirmeye çalıştı.</p>

  <p style="text-align: justify;">“Bir şeyin yoksa neden ağladın Reyyan?” Elleriyle genç kızın yüzünü avuçlarının arasına aldı. Yüzüne yerleştirdiği sahte gülümsemesiyle baktı Reyyan’a. “Söylesene, canımın içi?”</p>

  <p style="text-align: justify;">Gözleri dolu dolu karşısındaki adama bakan Reyyan bir anda Miran’a sarıldı. Böyle bir hareketi beklemeyen adam şaşırmıştı. Reyyan’ın elleri&nbsp;belindeydi, kendisine sımsıkı sarılıyordu. Bütün sıcaklığını bedeninde hissetti.&nbsp;Elleri boşlukta beklerken içinden zerre karşılık vermek gelmiyordu. Zoraki&nbsp;kaldırdığı kollarıyla Reyyan’ı sardı. Bu atmosfer onun hoşuna gitmiyordu.&nbsp;Reyyan’dan rahatsız olmuştu.</p>

  <p style="text-align: justify;">Reyyan ise gösterdiği bu cesarete bir anlam veremedi. Nasıl olmuştu da Miran’a sarılmıştı? Tutamamıştı kendisini belki de, sığınacak bir liman&nbsp;ararken karşısında çıkan bu adamın güvenli sandığı kollarına bırakıvermişti&nbsp;kendisini. Biri görecek, bir şey söyleyecek korkusu da gütmüyordu. Şu an&nbsp;canı öyle acıyordu ki, başka hiçbir şey düşünemedi.</p>

  <p style="text-align: justify;">“Ne olduğunu söylemeyecek misin?” diye sordu Miran merakla.</p>

  <p style="text-align: justify;">Reyyan kollarını yavaşça gevşeterek başını Miran’a kaldırdı ve ardından kafasını sevdiği adamın omzuna bıraktı. Tam burası huzurdu onun için,&nbsp;huzurun içine dolduğu yerdi. Her gece sarıldığı hırkadan daha güzeldi&nbsp;kokusu. “Gerçekten bir şeyim yok, duygulandım sadece.” Miran’a&nbsp;söyleyemezdi neden ağladığını. Dertleriyle şimdiden onu sıkmak istemiyordu.</p>

  <p style="text-align: justify;">Miran, Reyyan’ın sarmalayan ellerinden giderek rahatsız oluyordu. Onu kendisinden yavaşça ayırırken, “Sakın bir daha sebepsiz yere ağlama,”&nbsp;diyerek yanağına dokundu teselli edercesine. “Sebep olsa da ağlama, sen hiç&nbsp;ağlama...”</p>

  <p style="text-align: justify;">Yine başlamıştı yalan sözlerle âşık bir kalbi kandırmaya. Bunu yaparken zerre üzülmüyor, aksine mutlu oluyordu. Yüreği ferahlamıştı, Gönül’ün&nbsp;buraya gelmeye cesareti olmamıştı demek ki.</p>

  <p style="text-align: justify;">Reyyan, Miran’ın gözlerine baktı uzun uzun. Karşısında güven veren gözlerle ona bakan adamın hayatının aşkı değil de katili olacağını nereden&nbsp;bilebilirdi ki?</p>

  <p style="text-align: justify;">İstemsizce genç kızın ellerini tuttu. Zerre kadar hissetmediği aşk duygusunu role dökerken o kadar başarılıydı ki karşısındaki kız sevdiği adamdan hiç&nbsp;şüphe duymuyordu. Tek eliyle Reyyan’ın ipeksi saçlarında gezinirken yalancı&nbsp;tebessümüyle kalbini yakmaya devam ediyordu. “Sen hiç üzülmeyeceksin,&nbsp;her daim mutlu olacaksın.”</p>

  <p style="text-align: justify;">Ne afili bir yalandı ama...</p>

  <p style="text-align: justify;">Reyyan tebessümle baktı. Miran’ı karşısında görmek acısını hafifletmişti ama Miran’ın bu saatte burada ne işi vardı? Biri kapıyı açıp ikisini konuşurken görmemeliydi. "Sen neden geldin?" diye sordu endişeyle.</p>

  <p style="text-align: justify;">Ani gelen bu soru karşısında duraksadıktan sonra büyük bir ustalıkla kıvırdı. “Çünkü seni özledim.” Gülümsedi Miran. “Buradan geçiyordum, seni görüp&nbsp;öyle gitmek istedim, tesadüfen sen çıktın karşıma.”</p>

  <p style="text-align: justify;">Yüzüne giderek yayılan gülümsemenin, karşısındaki adamda ne tür duygular uyandırdığından habersizdi. Özlendiğini bilmek ne kadar güzeldi.&nbsp;Hiç hissetmediği duyguları ilk defa bu adama besliyordu. Aşk kelimesi bile&nbsp;yersiz kalırdı içinde hissettiklerine. Aşktan öte bir şeydi bu. Elleri Miran’ın&nbsp;yüzüne kaydı. Sakallarını okşarken gözlerini de gözlerinden ayırmıyordu.&nbsp;Ancak bu manzara başına bir iş açabilirdi. Her ne kadar ayrılmak istemese de&nbsp;gitmeliydi. “Eve girsem iyi olacak.”</p>

  <p style="text-align: justify;">Genç adam kafasını salladı, ardından yanağına konan öpücükle şaşkınlığa uğradı. Reyyan öpücüğünü Miran’ın yüzüne bıraktıktan sonra koşar adımlarla&nbsp;evin kapısından içeriye girdi.</p>

  <p style="text-align: justify;">Hızlı adımlarla yanından uzaklaşan kıza bakakaldı Miran. Siyah saçları rüzgârın etkisiyle savruluyor, genç adamın burnuna Reyyan kokusu&nbsp;yerleşiyordu. Miran, dalmış bir vaziyette gidişini izlerken eliyle öpülen&nbsp;yanağını tuttuğunun farkında değildi. Aklına Gönül’ün gelmesiyle irkildi. Bu&nbsp;anı zaten bir tek o bozabilirdi. Başının belası. Arabasına doğru hızla yürüdü&nbsp;ve kapısını açtı. Çalıştırdığı gibi otelin yolunu tuttu.</p>

  <p style="text-align: justify;">Yollar bugün ona bitmek bilmemişti. Hararetli geçen dakikaların ardından otele vardığında acele adımlarıyla asansöre binip kaldığı kata çıktı. Odanın&nbsp;kapısını sertçe çaldı. Gönül kapıyı usulca açıp arkasına bakmadan içeriye&nbsp;doğru yürüdü. Miran yüzüne bakmayan kadın karşısında daha da&nbsp;sinirlenmişti. İçeriye girip kapıyı kırarcasına örttükten sonra karısının yanına&nbsp;yürüdü.</p>

  <p style="text-align: justify;">“Suçun yetmiyormuş gibi bir de yüzüme bakmıyorsun, cesaretine hayranım,” dedi yüksek sesle.</p>

  <p style="text-align: justify;">Gönül sakince koltuğa oturduktan sonra gözlerini kaldırıp sinirli adama baktı. Mavi hareleri öfke saçıyordu her zamanki gibi. Elleriyle saçlarını&nbsp;geriye doğru atıp umursamazca yere indirdi gözlerini. “Her şeyi yapan sensin,&nbsp;suçlu olan benim, ne büyük ironi!”</p>

  <p style="text-align: justify;">Karısının yanına iyice yaklaşarak öfkeye bürünmüş gözlerini üzerinde sabitledi. Sakin duruşuyla iyice çileden çıkarıyordu. “Konağa gitmek de&nbsp;nereden çıktı?” Ellerini Gönül’ün saçlarına uzatıp, tehdit dolu bir hareketle&nbsp;okşadı. “Sen benim sana neler yapacağımı bilmiyor musun?”</p>

  <p style="text-align: justify;">Her hareketi tehlike saçan adamı sinirlendirmek istemedi Gönül. Kavga etmekten yorulmuştu artık. İş sevmeye gelince kaçan kocası, kavgaya gelince&nbsp;hep bir adım önden gidiyordu. Sakin tutmaya özen gösterdiği ses tonuyla&nbsp;konuştu, kalbindeki sancıları bir kenara bırakarak.</p>

  <p style="text-align: justify;">“Evet, konağa gidecektim, her şeyi de anlatacaktım ancak son anda vazgeçtim.” Oturduğu koltuktan kalkarak kocasının omzuna koydu elini. Tam&nbsp;da Reyyan’ın başını yasladığı yerdi orası. Miran’ın içi titredi.</p>

  <p style="text-align: justify;">“Çünkü sana bir şey olmasından endişe ettim. Babana acımayan insanlar sana da acımazlardı.”</p>

  <p style="text-align: justify;">Omzunda duran eli iterek karısından iki adımda uzaklaştı. “Şu beni düşünmelerinden ve bana bir şey olacak diye endişe etmelerinden vazgeç! Bu&nbsp;yaptığın şey, beni zora sokmaktan başka bir şey değil! Üstelik seni&nbsp;öldürmeme sebep, anlıyor musun?”</p>

  <p style="text-align: justify;">Gönül acıyla baktı Miran’ın yüzüne. “Sana vazgeçtim diyorum, üstüme gelme artık!”</p>

  <p style="text-align: justify;">“Tebrik mi edeyim?” diye sordu Miran alayla. “Bir de vazgeçmeseydin!”</p>

  <p style="text-align: justify;">Gözlerini de alayla devirdikten sonra cevap vermeden banyoya girdi. Üstündeki kıyafetleri çıkarıp duşa girdi. Üzerine akan sular içindeki öfke&nbsp;ateşini bir türlü dindiremiyordu. Aksine, hayata olan gazabı günden güne&nbsp;artıyordu. Duştan çıkıp üzerini giydikten sonra saçlarını havluyla kurularken&nbsp;yorgun olduğunu hissetti. Bedeni yorgun, beyni daha da yorgundu. Banyodan&nbsp;çıkıp yatağa doğru yürüdüğünde Gönül’ün varlığını hiçe sayıyordu. Elindeki&nbsp;havluyu koltuğun üzerine atıp yatağa attı kendisini.</p>

  <p style="text-align: justify;">Gönül odanın ışıklarını söndürdükten sonra koltuğa oturup kocasını seyretti. Arkası dönük uyuyordu Miran, her zamanki gibi. Bu duruma içerleyen kadın&nbsp;sadece gülümsedi. Alışkındı o, sevilmemeye, sırt çevrilmeye. Miran’la&nbsp;evlendiğinden beri yüzü hiç gülmemişti. Ona duyduğu delicesine sevgi&nbsp;yüzünden araya başka bir kadın girse de onu bırakamıyordu, bırakmaya da hiç&nbsp;niyeti yoktu.</p>

  <p style="text-align: justify;">Hayatta korktuğu ilk ve tek şey bu adamı kaybetmekti. Aşkın gözü kör değildi yalnızca. Gurursuzdu, pervasızdı, patavatsızdı.</p>
</body>
</html>
