<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">4</h2>

  <h2 id="sigil_toc_id_2" style="text-align: center;">GELİNLİK</h2>

  <p style="text-align: justify;">Acı.</p>

  <p style="text-align: justify;">Günlerdir sadece mutluluğun hüküm sürdüğü kalbini bugün acı doldurmuştu. İçindeki huzursuzluk, yağan yağmurla birlikte şiddetlenip gök&nbsp;gürültüsüyle birlikte gözyaşlarına dönüşmüştü. Küçüklüğünden beri hep&nbsp;korkmuştu Reyyan gök gürültüsünden. Kim bilir belki de, şimşekler&nbsp;çaktığında odasından korkarak çıkıp babasına sarılamadığı içindi, bu korkuyu&nbsp;hiçbir şekilde yenememişti.</p>

  <p style="text-align: justify;">Gökyüzü parçalanırcasına gürlediğinde yatağına girip yorganı kafasına kadar çekti. Eylül ayının son günleriydi ve havalar her gün biraz daha&nbsp;soğuyordu.</p>

  <p style="text-align: justify;">Eve gelirken yol boyu ağladığı için, gözleri kıpkırmızı olmuştu. Neden bu kadar çok ağladığını da bilmiyordu aslında, yaşlar gözlerini acıta acıta&nbsp;süzülmüştü pınarlarından. Bu yaşına kadar Azat ile tek bir sorun yaşamamış&nbsp;olan Reyyan, bugün ona çok büyük bir öfke duyuyordu. Azat’ın yaptığı şey,&nbsp;yenilir yutulur cinsten değildi.</p>

  <p style="text-align: justify;">Alışverişin sonlarına doğru mağazaya Miran gelmişti ve sanki Reyyan’ın ne istediğini biliyormuş gibi tam hayal ettiği bindallıyı uzatmıştı ona. Miran’ın&nbsp;her hareketi Reyyan’ı biraz daha çekiyordu kendisine. Görmediği günleri&nbsp;sayacak ve sürekli görmeyi arzulayacak kadar çok istemeye başlamıştı onu.&nbsp;Sevgiye aç kalbi ve aşka olan zayıflığı tehlikeli bir sevdanın kolları arasına&nbsp;sarıyordu onu, üstelik farkında bile değildi. Onun mavi gözlerine baktığı anda&nbsp;ruhu bambaşka duyguların esiri oluyordu.</p>

  <p style="text-align: justify;">Azat ise sanki bu büyülü anı bozmaya yemin etmiş gibiydi. Reyyan onu mağazanın girişinde gördüğü anda, tehdit vaat eden bakışlarından anlamıştı&nbsp;bir aksilik çıkaracağını. Yanılmamıştı da. Azat, Miran’ın Reyyan’la samimi&nbsp;oluşunu bahane ederek kavga çıkarmıştı. Sert sözler sarf etmişti öfkeli&nbsp;dudaklarının arasından. Ve Miran yüzünde tek bir kıpırdama olmadan&nbsp;dinlemişti Azat’ı.</p>

  <p style="text-align: justify;">Reyyan ikisinin tartışmasını Miran’ın arkasına saklanarak seyretmişti. Korkudan kalbi sıkışmıştı, Azat’ın neden böyle davrandığını anlamıyordu&nbsp;ama anlaması da gerekmiyordu. Azat’tı işte. Canını sıkan bir durum olunca&nbsp;hemen kavgaya başvururdu. Reyyan’ın Miran’ın arkasına saklandığı görünce&nbsp;kolundan tutup çekmeye çalışmıştı, tam o sırada Miran, Reyyan’ı kurtarıp&nbsp;tekrar arkasına almıştı. Bu hareketi Azat’ta nasıl bir öfke uyandırmıştı bilinmez ancak tepkisi Miran'ın suratına yumruk indirmek olmuştu.</p>

  <p style="text-align: justify;">Reyyan’ın çığlığı mağazayı doldurunca herkes başlarına toplanmıştı. Annesi, yengesi, kayınvalidesi ve Gönül. Miran’ın dudağı patlamıştı, o anki&nbsp;refleks ile Azat’ı yakasından tutup sarsmıştı ancak sıktığı yumruğunu Azat’ın&nbsp;suratına indirmemişti. Miran, Azat gibi öfkesinin kurbanı olmamıştı. Yine de&nbsp;o anda Miran’ın Azat’a olan bakışı gözlerinin önünden gitmiyordu Reyyan’ın.&nbsp;Çok korkunçtu. Öfkesi sadece bakışlarına yansıdığı halde, tüyler ürperticiydi.&nbsp;Reyyan o an her şeyin bittiğini düşünmüştü. Azat her şeyi mahvetmişti. Söz&nbsp;için takılan yüzükler parmaklardan çıkmış ve her şey yerle bir olmuş gibi&nbsp;hayal etmişti. Böyle olması muhtemeldi zaten. Miran’ın bu yumruk üzerine,&nbsp;bir daha ne kendisini ne de ailesini görmek isteyeceğini düşündü. Azat olay&nbsp;üzerine özür bile dilemeden mağazadan çekip gittiğinde Reyyan da kendisini&nbsp;dışarıya atmıştı.</p>

  <p style="text-align: justify;">Sinirleri altüst olmuştu ve akan gözyaşlarını durduramamıştı o an. Hemen arkasından Miran’ın geldiğini görünce gözlerini silmişti. Ne olursa olsun&nbsp;ağladığını Miran’ın görmesi, hoş değildi. Ağlamayı sevmezdi Reyyan.&nbsp;Ağladığını birinin görmesini acizlik sayardı kendisine. Aslında güçlü insanlar&nbsp;ağlamaktan utanmazlardı fakat Reyyan utanıyordu. Miran omzundan tutarak&nbsp;kendisini çevirdiğinde yüzünü yere eğmişti. Kavgayı çıkaran ve yumruğu atan&nbsp;Azat olmasına rağmen Reyyan utançtan ölüyordu. O an Miran, “Artık seni&nbsp;istemiyorum,” dese ona hak bile verebilirdi ancak Miran’ın sözleri öyle&nbsp;olmamıştı. “Yüzüme bak Reyyan,” demişti elini çenesinden tutup kendisine&nbsp;bakmasını sağlarken. “Ne olursa olsun, bu adam senden asla&nbsp;vazgeçmeyecek!”</p>

  <p style="text-align: justify;">Uyumak istiyordu Reyyan. Uyumak ve sanki her şey kötü bir rüyaymış gibi yeniden uyanmak. Olanları yaşanmamış varsaymak. Düşündükçe delirecek&nbsp;gibi oluyordu, Azat hiç bu kadar değersiz olmamıştı gözünde. Aynı evde&nbsp;yaşıyor olmalarına rağmen Azat’ı görmek istemiyordu artık. “Reyyan, kapıyı&nbsp;açar mısın?” Havin’in sesiydi bu. O da abisine fazlasıyla kızmıştı ancak onun&nbsp;ne kadar öfkeli olduğunu bildiği için bu durumu yadsımıyordu. “Konuşalım&nbsp;lütfen. Kapalı kapılar ardına saklanma.”</p>

  <p style="text-align: justify;">“Uyumak istiyorum Havin, lütfen akşama kadar beni yalnız bırak.”</p>

  <p style="text-align: justify;">Kaldığı otele vardığından beri yediği yumruğu düşünüyordu Miran. Oracıkta Azat’ı linç etmemek için zor tutmuştu kendisini. Şimdi her şey ikiye&nbsp;katlanmıştı, öfkesi, gazabı, kini... Çok az zaman kalmıştı her şeyin bitmesine.&nbsp;Reyyan’la evlendiği gün bu aileye ilk büyük darbesini vuracaktı. Yıllardır aynı şeyin hayalini kuruyordu, Hazar Şanoğlu’nun süründüğünü ve ona yalvardığını... Kaybedecek bir şeyi yoktu ve olabildiğince kararmıştı&nbsp;gözlerini. Neye mal olursa olsun bütün planlarını gerçekleştirecekti. Miran&nbsp;katil olmayacaktı o adam gibi, can almayacaktı fakat zalimliğiyle ciğerlerine&nbsp;kadar yakacaktı herkesi.</p>

  <p style="text-align: justify;">Duştan çıktıktan sonra küçük bir yara bandıyla dudağının kenarındaki sıyrığı kapattı. Hâlâ belli olan morluğa aynada bakarken hiddetle mırıldandı.&nbsp;“Piç herif.”</p>

  <p style="text-align: justify;">Üzerine geçirdiği siyah tişörtün ardından saçlarını havluyla kuruladı. Kapının çaldığını duyunca kapıya giderek elini kulpa bastırdı. Gelen Nergis&nbsp;Hanım’dı. Nergis Hanım, Miran’ın annesi değil, teyzesiydi. Reyyan’ın&nbsp;ailesine annesi diye tanıtmıştı çünkü böyle olması gerekiyordu. Miran’ın&nbsp;annesi de, babası gibi yıllar önce ölmüştü. Acımasız kalbi küçücük yaşta&nbsp;nefretle dolmaya başlamıştı. Nasıl olsa Şanoğlu ailesine tanıttığı Miran,&nbsp;tamamen sahteydi. Teyzesini de annesi gibi göstermekten bir sorun çıkmazdı.</p>

  <p style="text-align: justify;">Miran’a küçükken teyzesi bakmıştı. Onun bu yaşına kadar nasıl bir öfkeyle büyüdüğüne, kalbini nasıl kararttığına ve kirli bir oyunun temellerini nasıl&nbsp;hazırlamaya başladığına anbean şahit olmuştu. Herkes gibi o da vazgeçirmek&nbsp;istemişti Miran’ı ama başarılı olamamıştı. Sonuç olarak o da, Miran’ın peşine&nbsp;takılıp buralara kadar gelmişti. Vazgeçiremeyeceğini anlayan herkes gibi&nbsp;ortak olmuştu yeğeninin kötü intikam planlarına. Ama korkmuyor değildi,&nbsp;babasına acımayan bir adam, Miran’a acır mıydı? Miran’ın bu uğurda&nbsp;harcanmasından ölesiye korkuyordu kadın. Miran ona kız kardeşinin&nbsp;emanetiydi. Küçücük bir çocukken hem öksüz hem yetim kalmıştı.</p>

  <p style="text-align: justify;">“Vazgeçelim oğlum, gidelim buralardan.” Teyzesinin telaşla sarf ettiği bu sözlere Miran sadece histerik bir kahkaha attı, ardından ifadesini&nbsp;ciddileştirerek büyük bir ima ile baktı teyzesinin yüzüne. “Vazgeçmek için&nbsp;yürümedim bunca yolu teyze. Yoluma çıkan ilk pürüzde bırakacak kadar&nbsp;korkak mıyım ben?”</p>

  <p style="text-align: justify;">“Atalım sözü, hiçbir şey için geç değil bak, zararın neresinden dönersek kârdır.” Az önce söyledikleri hiç tesir etmemiş olacak ki teyzesi inatla&nbsp;vazgeçirme çabaları güdüyordu. Bu da Miran’ı öfkelendirmekten başka işe&nbsp;yaramıyordu.</p>

  <p style="text-align: justify;">“Teyze,” dedi ve parmağını havaya kaldırarak susturdu çaresiz kadını. “Duymamış olayım bunları!”</p>

  <p style="text-align: justify;">Kadın bu konuda ısrarcıydı. Biliyordu, söyledikleri hiçbir işe yaramayacaktı ama yine de bir umut uğraşıyordu. “Ya sana bir şey olursa oğlum, hiç mi&nbsp;acımıyorsun sen kendine? Ya bir şey yaparlarsa sana, görmedin mi Azat ne&nbsp;etti?”</p>

  <p style="text-align: justify;">Miran’ın umurunda değildi tüm bu sözler. Ölümcül bir virüs gibi sarmıştı her yanını kötümser duygular. Vazgeçmek söz konusu bile değildi, ucunda&nbsp;ölüm bile olsa vazgeçmeyecekti. Koltuğa doğru yürürken elindeki havluyu&nbsp;hırsla savurdu. “Önce kızını alacağım, sonra neyi var neyi yok hepsini&nbsp;alacağım.” Koltuğa oturup ellerini birbirine kenetledi. Kör bir noktaya&nbsp;bakarken bakışları alev almış gibiydi. “Hepsi benim olacak, perişan edeceğim&nbsp;onları!”</p>

  <p style="text-align: justify;">Bir hafta sonra...</p>

  <p style="text-align: justify;">Birçok sarsıcı gün yitip gitti intikam planı kurulmuş takvimin sarı yapraklarından. Günler su misali akıp giderken içinde büyüyen sıkıntı her gün&nbsp;çoğalıyor, rahat nefes aldırmıyordu Reyyan’a. Alışveriş gününün üzerinden&nbsp;bir hafta geçmişti ancak Miran ve ailesinden bir ses çıkmamıştı. Bütün&nbsp;düşünceleri aynı kapıya çıkıyordu, Miran sözünün arkasında durmamış ve&nbsp;vazgeçmişti...</p>

  <p style="text-align: justify;">Miran’ı tanımadan önceki Reyyan olsaydı umurunda olmazdı, Miran yerine bir başka adam olsaydı Azat’ın attığı yumruğu da umursamazdı. Ama durum&nbsp;öyle değildi, kalbi çok acıyordu ve yüzü günlerdir gülmüyordu. Babasına&nbsp;sorduğunda, “Miran’ın işi çıktı, İstanbul’a gitti,” demişti. Kaç gün sürerdi ki&nbsp;bir iş meselesi? Arayıp halini hatırını da mı soramazdı?</p>

  <p style="text-align: justify;">Ateş bacayı çoktan sarmıştı ancak Reyyan bunu daha yeni idrak ediyordu. Kalbinin o adamı istediğini daha yeni itiraf ediyordu kendine. Neredeyse&nbsp;ağlayacak gibi olmuştu camın pervazında oturup Miran’la buluştukları yeri&nbsp;seyrederken. Onu görmediği günlerde özlemesi canını acıtıyordu. En çok da&nbsp;baktığı zaman tehlikeli bir girdap gibi içine çeken mavi gözlerine hasret&nbsp;duyuyordu. Gelsin karşısına dikilsin, gözlerine bakarken de gülümsesin&nbsp;istiyordu. Çok mu şey istiyordu?</p>

  <p style="text-align: justify;">O günden sonra tekrar ağlıyordu. Ağlamayı kendisine yediremeyen gururunu hiçe sayarak üstelik. Yüreğine çöreklenen, adlandıramadığı acı&nbsp;darmaduman ediyordu kendisini. Açılan kapıyla cama doğru dönerek hızla&nbsp;sildi gözyaşlarını. Reyyan ağladığını birilerinin görmesinden nefret ederdi.&nbsp;Duygularını belli edemeyen soğuk duruşlu bir kızdı fakat aslında hiç&nbsp;kimsenin fark edemediği kadar da hassas ve kırılgan bir yapısı vardı.</p>

  <p style="text-align: justify;">Havin içeriye girmemişti, kapının önünde dikiliyordu. “Çabuk salona gel, çabuk,” diyerek odasından çıktı ve kapıyı örttü. Reyyan ne olduğunu&nbsp;anlayamamıştı ancak toparlanarak odasından çıktı. Merdivenlerden inip&nbsp;salona ulaştığında gözleri parlamıştı sevinçle. Gönül ve Nergis Hanım&nbsp;gelmişti. Üstelik ikisinin de yüzü gülüyordu. Reyyan hızlı bir hareketle&nbsp;yanlarına gitmiş, ikisine de sarılmıştı. Onları karşısında gördüğüne sevinmiş&nbsp;miydi? Hem de çok! Miran’ın ondan vazgeçme düşüncesi aklını yitirmesine&nbsp;neden olacaktı neredeyse.</p>

  <p style="text-align: justify;">Annesinin oturduğu koltuğa yürüyüp yanına oturduktan sonra gözlerini Nergis Hanım’a dikti. Hâlâ mahcup hissediyordu onlara karşı. Gönül’ün o&nbsp;günkü öfkesini hatırladığı için onun yüzüne bakamıyordu ancak Gönül hiçbir&nbsp;şey olmamış gibi davranıyordu. Hatta gülümsüyordu bile. Reyyan kadınların&nbsp;sohbetine katılmak yerine susup dinlemeyi tercih etmişti. Aklında sadece&nbsp;Miran vardı, bir tarafı sormak için deli gibi çırpınırken diğer tarafı buna cüret&nbsp;edemiyordu. Acaba dönmüş müydü İstanbul’dan? Gözleri masanın üzerinde&nbsp;duran kutuya takıldığında&nbsp;&nbsp;&nbsp;&nbsp;bakışlarını müstakbel&nbsp;&nbsp;&nbsp;&nbsp;kayınvalidesine çevirdi. “Kutuda ne var?”</p>

  <p style="text-align: justify;">Nergis Hanım sevecenlikle gülümsedi. “Aç bakalım, ne varmış.”</p>

  <p style="text-align: justify;">Koltuktan kalkıp utana sıkıla yanaştı masaya doğru Reyyan. Kutunun üzerindeki paketi sökerken heyecanlanmıştı, ayrıca bütün yüzler&nbsp;gülümseyerek kendisini izlediği için utanmıştı da. Kutunun kapağını&nbsp;kaldırdığında ise büsbütün şok oldu. Muhteşem bir beyaz gelinlik ışıl ışıl&nbsp;parlıyordu tüm güzelliğiyle. Reyyan bir eliyle gelinliği kavrarken şaşkınlıkla&nbsp;Gönül’e baktı.</p>

  <p style="text-align: justify;">“Abim almış İstanbul’dan, dönmesine iki gün olduğu halde bekleyemeyip dün sabah kargoyla yolladı. Biliyorum, gelinlik işi onun üzerine vazife değil&nbsp;ama çok beğenmiş.”</p>

  <p style="text-align: justify;">Miran daha ne kadar heyecanlandırabilirdi ki Reyyan’ı, ne kadar şaşırtabilirdi? Kalbi heyecandan küt küt atarken gelinliği kutudan çıkarıp&nbsp;baktı. Bu zamana kadar nasıl bir gelinlik giymesi gerektiğini hiç hayal&nbsp;etmemişti. Ellerindeki gelinlik, hayal edebileceğinden de güzeldi.</p>

  <p style="text-align: justify;">“Dene istersen, eğer olmazsa üzerinde oynamalar yaparız.” Bu teklifi bekliyormuş gibi gelinliği hızla kutuya koydu ve kutuyu kucaklayarak&nbsp;salondan çıktı. Giymek için sabırsızlandığı gelinlikle beraber uçarcasına&nbsp;çıkmıştı odasına.</p>

  <p style="text-align: justify;">“Giyince bize de göster Reyyan!”</p>

  <p style="text-align: justify;">Reyyan, arkasından bağıran Havin’e içten içten gülümserken odasına girmişti. Kutuyu yatağın üzerine koyduktan sonra üzerindeki kıyafetlerden bir&nbsp;çırpıda kurtularak paketin içindeki gelinliğe uzandı. Rengi tam beyaz değildi,&nbsp;kreme yakındı. Bedeninde birçok el emeğinin izleri olduğunu görebiliyordu.</p>

  <p style="text-align: justify;">Kolları dantelle örtülmüştü ve omuzlarında hafif bir açıklık vardı. Belden aşağısı kabarıktı ve arkası önüne nazaran daha uzundu. Bir çırpıda giydiği&nbsp;gelinlikle aynaya baktığında Reyyan’ın nefesi kesilmişti adeta. Üzerine bu&nbsp;denli oturmasını beklemiyordu. Nutku tutulmuştu. Miran benden vazgeçti&nbsp;diye düşünürken ona bir gelinlik almıştı. Bembeyaz bir gelinlik tüm kötü&nbsp;düşüncelerine bir çizik atmıştı böylelikle.</p>

  <p style="text-align: justify;">Duvağını almak için kutuya eğildiğinde içinde bir not buldu. Miran ve notları... Reyyan’ın heyecandan ölmesine sebep oluyordu. Sana haber&nbsp;vermeden İstanbul’a gittiğim için üzgünüm, umarım bu gelinlik beni sana&nbsp;affettirir, sana çok yakışacağına adım gibi eminim. Aklimdasın, kalbimdesin,&nbsp;yüreğim senin...</p>

  <p style="text-align: justify;">Reyyan içinde esen sevgi fırtınasının şiddetine teslim oldu. Miran’ı tanımadan önce Havin’e, “Aşk bu kadar kolay olamaz,” demişti. Oysa kendisi&nbsp;de ilk görüşte kapılmıştı aşka. Kalbi başka, aklı başka, hissettikleri bambaşka!&nbsp;Miran, âşık olduğu adamdı, bundan emindi. Şimdi kendisine kızıyordu, bunca&nbsp;zaman boyunca Miran hakkında yanlış şeyler düşündüğü için. Elindeki notu&nbsp;kalbinin üzerine bastırdı yüreğinden kopup gelen bir heyecanla. Kapıldığı aşk&nbsp;rüzgârında savrulurken onun dili de aynı şeyleri söylüyordu. “Yüreğim&nbsp;senin... ”</p>

  <p style="text-align: justify;">Saçlarını arkasına toplayarak duvağı tepesine özensizce tutturdu. Gelinlik çok güzeldi, âşık olmak çok güzeldi, Miran çok güzel bir adamdı. Duvağı&nbsp;gelişigüzel yatağın üzerine bıraktıktan sonra kadınlara gelinliğini göstermek&nbsp;için odasından çıktı. Salondan içeriye adım attığı anda bütün gözler ona&nbsp;çevrildi. Göz kamaştıran gelinlik, Reyyan’ın doğal güzelliğiyle birleşince&nbsp;ortaya enfes bir manzara çıkmıştı. Gelinlik içindeki kızına hayranlıkla&nbsp;bakarken annesinin gözleri doluvermişti.</p>

  <p style="text-align: justify;">“Maşallah kızım, çok yakışmış.” Nergis Hanım’ın dilinden zoraki döküldü bu kelimeler. Vicdanı sızım sızım sızlıyordu Reyyan tebessüm ederken.&nbsp;Bilseydi ki bu gelinlik sonu olacak, hiç giyer miydi?</p>

  <p style="text-align: justify;">“Tam da üzerine göre olmuş Reyyan, Miran hem zevkli hem de dikkatliymiş.” Yengesi, gelinliği büyük bir beğeniyle süzdükten sonra&nbsp;Havin’e çevirdi bakışlarını. “Darısı sana Havin.” Bütün kadınlar gülerken&nbsp;Havin kıpkırmızı olmuştu. Annesinin şaka maksatlı söylediğini biliyordu ama&nbsp;yine de utanmıştı. Havin’in yaşı, Reyyan’a göre küçük sayılırdı.</p>

  <p style="text-align: justify;">“Beğenmediğin, değiştirmek istediğin bir kısmı var mı Reyyan?”</p>

  <p style="text-align: justify;">Reyyan, Gönül’e bakarken elleriyle sarmıştı üzerine tam oturan gelinliği. O gelinliğin bu halini çok sevmişti ve en ufak bir değişiklik istemiyordu. Gönül,&nbsp;elindeki kahvesini sehpaya bırakıp tekrar Reyyan’a döndü ve gülümsedi belli&nbsp;belirsiz. “Müjdemi isterim, akşama abim geliyormuş, hasret bitti.”</p>

  <p style="text-align: justify;">Reyyan duyduğu sözlerle mutluluktan uçacak gibi oldu. Bir günde iki mutluluk yaşıyordu. Günlerdir döktüğü gözyaşları boşunaydı. Miran&nbsp;vazgeçecek, bu söz bozulacak diye ödü kopmuştu fakat tüm korkularının&nbsp;yersiz olduğunu fark etti ve içini huzurla doldurdu. Akşam Miran buraya mı&nbsp;geliyordu? Onu görecek olmanın verdiği heyecanla kalbi sevinç naraları&nbsp;atmaya başlamıştı bile.</p>

  <p style="text-align: justify;">Akşam olduğunda Şanoğlu erkekleri eve dönmüşlerdi. Avludaki büyük masaya sofra kurulmuştu. Tek eksik Miran’dı, o da geldikten sonra birlikte&nbsp;akşam yemeği yiyeceklerdi. Kapı çaldığında Bedirhan kapıyı açtı, gelenin&nbsp;Miran olduğunu gören Azat üzerini değiştirme bahanesiyle odasına çıktı.&nbsp;Miran’dan zerre hoşlanmıyordu. Gördüğü ilk günden bu yana içi hiç&nbsp;ısınmamıştı. Mağazada attığı yumrukla bunu belli etmiş, savaş bayraklarını&nbsp;çekmişti adeta. Reyyan merdiven basamaklarındayken görmüştü Miran’ı,&nbsp;gözlerine uzun uzun bakıp günlerdir görmediği adama bakışlarıyla sarılmıştı.&nbsp;Sanki görmediği her gün biraz daha güzelleşiyor, gözleri daha bir güzel&nbsp;bakıyordu. Yanına gidip ona sarılmak, âşık olduğu kokusunu içine çekmek&nbsp;istiyordu. Miran da Reyyan’ı gördüğünde yüzüne yerleşen tebessüme engel&nbsp;olamadı. Kimse görmeden göz kırptığında Reyyan’ın gönlü bayram yerine&nbsp;dönmüştü.</p>

  <p style="text-align: justify;">Evlilik yaklaştıkça Miran’ın sabırsızlığı katlanıyordu. İşini ve şirketini bahane ederek İstanbul’a gitmişti ama durum öyle değildi. Her zamanki gibi&nbsp;ustaca söylediği yalanlardan biriydi bu da. Şimdiden yapacağı sahte evliliğin&nbsp;hazırlığına girişmişti, teyzesini ve Gönül’ü Mardin’de bırakarak bir&nbsp;haftalığına İstanbul’da kalmıştı.</p>

  <p style="text-align: justify;">Selamlaşma faslı bittikten sonra herkes yemek masasındaki yerini aldı. Bütün yüzler gülümsüyordu, bir kişi hariç. Azat, Miran’ı gözlerine hapsetmiş,&nbsp;ona duyduğu kinin ardına saklamıştı. Bir gözü devamlı Reyyan’ın&nbsp;üzerindeydi. Kızın ara sıra gözlerini Miran’a kaçırıp gülümsediğini gördükçe&nbsp;sebebini bilmediği bir şekilde sinirleri harap oluyordu Azat’ın. Yemekler&nbsp;yendikten sonra Havin ile Dilan masayı hızla topladı. Herkes salondaki&nbsp;yerlerini aldığında, Reyyan’ın yaptığı kahveler yudumlanmaya başladı. Miran&nbsp;ve Reyyan’ın babası İstanbul’daki işler hakkında konuşuyorlardı. Reyyan&nbsp;geçip bir köşeye oturduktan sonra sessizce onları dinlemeye başladı.</p>

  <p style="text-align: justify;">Haline bakılırsa babası Miran’dan çok memnundu. Reyyan’a olabilecek en iyi damat adayını seçmişti neticede. Üvey kızına karşı son babalık görevini&nbsp;layıkıyla yerine getirdiğine inanıyordu. Miran mükemmel bir gençti, Reyyan&nbsp;her halükarda mutlu olacaktı. Miran kahveyi önündeki sehpaya bıraktığında&nbsp;esas konuyu açtı herkese. Bir an önce bu evliliğin olmasını istiyordu. Gözleri&nbsp;Reyyan’ın babasındaydı. Ne de olsa onun izni olması gerekiyordu. “Düğün&nbsp;için hiçbir eksiğimiz yok, bu ayın içinde yapabiliriz, siz ne diyorsunuz?”</p>

  <p style="text-align: justify;">Hazar Bey hafifçe astı suratını. Biraz düşünüyormuş gibi yapıp Miran’ın tansiyonunu ölçtü. Miran’ın yüzünün değiştiğini, endişelendiğini fark edince&nbsp;gülümsedi. Gözlerini karısına çevirdi, sanki Zehra Hanım’ın gözlerinde,&nbsp;nişanlılık döneminin biraz daha uzamasını istiyormuş gibi bir ifade vardı. Ne&nbsp;de olsa Reyyan memleketin diğer ucuna gelin gidecekti. Bir anne için en zor&nbsp;şeylerden biriydi bu. Fakat Miran’ın İstanbul’daki işlerinin aksadığının&nbsp;farkındaydı. Onun teklifine evet demekten başka bir yol yoktu. “Uygundur&nbsp;oğlum, hazırlıklara başlayabiliriz,” dedi memleket aksanıyla.</p>

  <p style="text-align: justify;">Reyyan’ın babasından onayı alan Miran keyiflenmişti. Reyyan’ın ise boğazına bir yumru oturmuştu adeta. Bugün zaten ayın altısıydı. Önündeki&nbsp;yirmi dört günlük zaman diliminde evlenmiş olacağını düşününce ister&nbsp;istemez kötü olmuştu. Miran’la tanışalı henüz bir ay olmamıştı bile.&nbsp;Neredeyse iki aydan kısa bir zaman dilimi içerisinde evlenmiş olacaklardı. Bu&nbsp;süre Reyyan’a çok kısa geliyordu. Henüz tam anlamıyla hazır değildi evliliğe.&nbsp;Bambaşka bir şehirde, bambaşka bir evde, bambaşka bir dünyanın kucağında,&nbsp;yepyeni bir hayata başlayacaktı. Bu düşünce tüylerini ürpertiyordu.</p>

  <p style="text-align: justify;">Annesini istediği zaman göremeyecek, Havin’le saatlerini geçiremeyecek, Bedirhan’a hasret yaşayacaktı. Derin bir nefes aldı, bunun da altından&nbsp;kalkabilirdi. Gözlerini yerden kaldırıp Miran’a baktığında yine kesişmişti&nbsp;bakışları. Miran zaten kaçamak bakışlarla süzüyordu Reyyan’ı. Gözleri tekrar&nbsp;Hazar Bey’e çevrildi. “O zaman nikâh tarihini alalım, bir an önce onu da&nbsp;halletsek iyi olur.”</p>

  <p style="text-align: justify;">Hazar Bey ağır bir hareketle salladı başını. Nikâh için belediyeden bir an önce gün alınması gerekiyordu. “Yarın gelip Reyyan’ı alabilirsin.”</p>

  <p style="text-align: justify;">Genç adamın gözleri sahte bir heyecanla parladı. Ne söylerse söylesin, bu adamın hemen onay vermesi onu şaşırtıyordu. Ve bu şekilde eğlenceli&nbsp;olmuyordu. Bu oyunun çok basit yürümesi Miran’ı işkillendirse de Reyyan’ın&nbsp;bu adamın öz kızı olmama ihtimali aklının köşesinden bile geçmiyordu.&nbsp;“Merak etmeyin,” dedi ve gözlerini Reyyan’a çevirdi. “Yarın sabah burada&nbsp;olacağım.”</p>

  <p style="text-align: justify;">“Yalnız olmayın.” Hazar Bey’in uyarı dolu nidasına Miran gülümsedi.</p>

  <p style="text-align: justify;">“Merak etmeyin efendim, annem yanımızda olur.” Nergis Hanım onay verircesine başını salladı o an. Planları sorunsuzca işliyordu Miran’ın.&nbsp;Bakışlarını tekrar Reyyan’a çevirdi. Bulduğu her fırsatı Reyyan’a bakarak&nbsp;değerlendiriyordu genç adam. Onun kendisine sevgiyle bakan gözlerini&nbsp;gördükçe deli oluyordu. Sadece hayatını çalmakla çalmamış, masum kalbini&nbsp;de ele geçirmişti. Sadece yarını beklemek ve nikâh tarihini almak kalmıştı. Ve&nbsp;düğün için geri sayımı başlatmak...</p>

  <p style="text-align: justify;">Geçen saatlerin eşliğinde koyu sohbetler edilmişti. Miran her şeyi öylesine mükemmel planlamıştı ki kimse ondan şüphe etmiyordu. Annesi olarak&nbsp;teyzesini tanıtmış, sahte hayat hikâyesini mümkün olduğunca gerçekmiş gibi&nbsp;dillendirmişti. Yüzündeki masum duruş ve temiz görünümüyle kimse ondan&nbsp;en ufak bir şüphe duymuyordu. Azat dışında.</p>

  <p style="text-align: justify;">Miran, “Geç oldu, artık kalkalım,” dedikten sonra Hazar Bey’in de müsaadesiyle kalktı oturduğu koltuktan. Reyyan da Gönül ve Nergis Hanım&nbsp;ile vedalaşmak için yerinden kalkmıştı. Konağın tahta kapısı büyük bir&nbsp;gürültüyle açılırken son kez Miran’la göz göze gelmenin verdiği mutlulukla&nbsp;gülümsedi genç kadın. Huzurla uyuyacaktı bu gece, yarın onu görecek ve&nbsp;onunla olacaktı.</p>

  <p style="text-align: justify;">Bugün kirli vuslata ilk adım atılacaktı. Miran çok sevdiği(!) kıza kavuşacak, Reyyan âşık olduğu adamla mutlu bir ömrün temellerini atacaktı. Genç adam&nbsp;sabahın erken saatlerinde kalktı. Birkaç saat sonra Reyyan’ı almak için&nbsp;otelden çıkacaktı. Buz mavisi, dar bir spor gömleğinin altına kot pantolon&nbsp;giymişti. Oldu olası spor giyinmeyi severdi. Takım elbiselerin içinde rahat&nbsp;edemez, özellikle kravattan nefret ederdi. Ayna karşısında düğmelerini&nbsp;ilikledikten sonra saçlarını her zamanki gibi yana doğru taradı. Sessizce onu&nbsp;izleyen Gönül gülümsüyordu. “Yine harikasın.” Miran aynanın aksinden&nbsp;Gönül’e tebessüm etti.</p>

  <p style="text-align: justify;">“Hazırsan çıkalım mı?”</p>

  <p style="text-align: justify;">Gönül, “Hazırım, çıkalım,” dedikten sonra kaldıkları otelden ayrılıp dışarı çıktılar. Bugün özellikle Gönül gelmek istemişti yanlarında. Miran,&nbsp;teyzesinin, yani annesinin rahatsız olduğunu söyleyecekti. Arabaya binip&nbsp;konağa doğru yol aldılar. Miran, Reyyan’ı almak için sabırsızlanıyordu.&nbsp;Gönül’e belli etmemeye çalışsa da Reyyan’ın yanında olması hoşuna&nbsp;gidiyordu. Arabasını son hızla konağa doğru sürdü. Orada da ona kavuşmak&nbsp;için sabırsızlıkla bekleyen bir kız vardı. Reyyan iki saatten beri hazır bekliyor,&nbsp;gözünü camdan ayırmıyordu.</p>

  <p style="text-align: justify;">Genç adam konağa geldiğinde arabasını yolun karşısına bıraktı. Emniyet kemerlerini çıkarırken son bir kez Gönül’ü uyarma ihtiyacı hissetti. “Dikkatli&nbsp;ol,” dedi arabadan inerken, onay almak ister gibi Gönül’e baktığında, genç&nbsp;kadın kafasını salladı. Reyyan da camdan onları gördüğünde çantasını alarak&nbsp;aşağıya inmişti. Konağın kapısına geldiklerinde, Zehra Hanım açmıştı kapıyı.</p>

  <p style="text-align: justify;">“Hoş geldiniz,” diyerek gülümsedi kadın.</p>

  <p style="text-align: justify;">“Hoş buldum Zehra Anne, nasılsın?”</p>

  <p style="text-align: justify;">Gönül, Miran’ın bu kadına anne deyişine sinir olmuş gibi baktı. Yüzünde kimsenin anlayamayacağı bir alay vardı. Zehra Hanım, “İyiyim oğlum,&nbsp;teşekkür ederim,” dediğinde Miran kibarca gülümsemişti. Zehra Hanım da&nbsp;seviyordu Miran’ı. Onu tanıyan birinin sevmemesi mümkün değildi zaten.&nbsp;Adamın dış görünüşünde hiçbir iticilik yoktu. Tam tersi şeytan tüyü denen&nbsp;şeyden vardı, kısa zamanda kendisini sevdiremeyeceği bir insan yoktu. O gün&nbsp;Azat’tan yumruk yediği halde sesini çıkarmadığında bir kere daha&nbsp;kanıtlamıştı Reyyan’a olan sevgisini ve bu aileye duyduğu saygısını. Zehra&nbsp;Hanım böyle düşünüyordu. Gerçekleri bilmemek ne kötü şeydi...</p>

  <p style="text-align: justify;">Miran, Reyyan’ın annesiyle sohbet ederken Gönül konağı inceliyordu hayranlıkla. Taş mimarinin her bir köşesi tarih kokuyordu adeta. Konak eski&nbsp;ama yapı olarak çok sağlamdı. Avluda birbirini destekleyen birçok sütun yan&nbsp;yana dizilmişti. Giriş kapıları dilimli kemerlerle ve üst kısımları çift renkli taş&nbsp;işçiliğiyle zenginleştirilmişti. Üst katı birçok odaya sahipti ve çok büyüktü.&nbsp;Etrafa bakarken Reyyan’ı gördü merdivenlerin sonunda. Sanki yanlarına&nbsp;gelmek için bir atak bekliyor gibiydi. Gönül, Reyyan’ın bu sakin duruşuna&nbsp;acımıştı. Miran bu kızı kötü harcayacaktı. “Gelsene Reyyan.”</p>

  <p style="text-align: justify;">Reyyan kalan adımları tüketerek yanlarına geldiğinde heyecanla tebessüm etti. “Hazırsan çıkalım mı?” diye sordu Gönül.</p>

  <p style="text-align: justify;">“Hazırım,” dedi Reyyan. “Nergis Anne neden gelmedi?”</p>

  <p style="text-align: justify;">“O biraz rahatsız, yedikleri dokunmuş galiba, size ben eşlik edeceğim,” diyerek yalandan gülümsedi Gönül.</p>

  <p style="text-align: justify;">Miran, Reyyan’ı almıştı sonunda. Hep birlikte evdekilere veda ederek konak kapısından çıktılar. İnce bir hareketle arabasının ön kapısını Reyyan’a açtı, bu&nbsp;kibar halleri ne de yakışmıştı ona. Gönül, Miran’ı tanıdığı için bu hallerine&nbsp;göz devirmeden edemiyordu.</p>

  <p style="text-align: justify;">Araba çalıştığında Reyyan heyecandan nefesini tutmuştu, aslında başını Miran’a çevirip ona bakmak istedi ancak utandığı için dışarıyı izlemekle&nbsp;yetindi. Kimseden de ses çıkmıyordu zaten, sessiz olmak en iyisiydi. On&nbsp;dakika kadar yol almışlardı. Reyyan yabancısı olmadığı Midyat manzarasını&nbsp;seyrettiği sırada yanağında bir dokunuş hissetti. Miran durmuyordu, anlaşılan&nbsp;gün boyu Reyyan’a eziyet edecekti. Reyyan zaten heyecandan kusacak veya&nbsp;bayılacakmış gibiydi. Kafasını çevirdiğinde Miran’ın yakışıklı&nbsp;gülümsemesiyle kendisine baktığını gördü. Reyyan da gülümsedi.</p>

  <p style="text-align: justify;">“Sana daha önce, çok güzel olduğunu söylemiş miydim?” Beklemediği iltifat karşısında dudaklarını ısırdı Reyyan. Miran böyle şeyler söylemese&nbsp;daha iyiydi, utanç vermekten başka bir şey yapmıyordu. Kısık ve çekingen bir&nbsp;ses tonuyla, “Teşekkür ederim,” diyerek kafasını tekrar cama çevirdi Reyyan.&nbsp;İçinden, sesi titrediği için kendine kızıyordu.</p>

  <p style="text-align: justify;">Arka koltukta oturan Gönül, Reyyan’ı rahatlatmaya çalıştı. Aslında bunu neden yaptığını da bilmiyordu. Sadece müdahale etme gereği duyuyordu.&nbsp;“Reyyan, rahat ol canım, yoksa birbirimize nasıl alışacağız?” dedi elini genç&nbsp;kızın omzuna koyarken. Tebessüm ederek Gönül’e baktı Reyyan. Hiçbir şey&nbsp;söylemeden tekrar kafasını cama çevirdi. Yolları seyrede seyrede merkeze&nbsp;geldiklerinde Miran arabayı durdurdu. Nikâh dairesine gidip gün alacaktı,&nbsp;bakışlarını yanında ürkekçe oturan kıza çevirip gülümsedi. “Hadi, gel&nbsp;benimle.”</p>

  <p style="text-align: justify;">Miran kapıyı açıp arabadan indiğinde, Reyyan onun gelip kapıyı açmasını beklemeden çıkmıştı arabadan. Miran’ın kendisine sürekli gülümsemesini&nbsp;gördükçe kalbi küçük bir çocuğunki gibi yerinde duramıyordu. Miran’ın&nbsp;yanına yürüdükten sonra, gözleri ona uzanan ele takılmıştı. Miran ona elini&nbsp;uzatıyordu. Reyyan bir süre Miran’ın eline baktı sadece. Tutup tutmamak&nbsp;arasında kararsız kalmıştı. Günler sonra bu adamın karısı olacaktı ama hâlâ&nbsp;utanıyordu. Ayrıca bir yerlerden Azat’ın çıkıp bu tabloya ani bir dalış&nbsp;yaptığını düşününce hepten çekiniyordu. Miran ise uzattığı ele inatla karşılık&nbsp;bekliyordu. “Şey, tutmasam olmaz mı? Bizim buralar...” Sanki Miran onu&nbsp;duymuyormuş gibi yaparak uzanıp elini tuttuğunda Reyyan sözlerinin&nbsp;devamını yutmak zorunda kaldı. Bu adamın sınırları yoktu.</p>

  <p style="text-align: justify;">Binaya doğru yürürlerken gözucuyla Miran’a bakmıştı. Yüzünde garip bir ifade vardı bu adamın. Reyyan onu sanki yıllardır tanıyormuş gibi&nbsp;hissediyordu, bazen de öyle bir bakış yakalıyordu ki gözlerinde, sanki ilk defa&nbsp;tanıyormuş gibi, hiç tanımamış gibi. Miran’ın sımsıkı kavradığı eline baktı.&nbsp;Reyyan, bu eli tuttuğu anda utancından öleceğini sanmıştı ama öyle&nbsp;olmamıştı. Elleri bile tanıdıktı adamın. Ruhunun derinliklerine büyülü bir&nbsp;sıcaklık yayılmıştı. “Kimliğini ver Reyyan, ben halledeceğim.” Bu cümleyle&nbsp;düşüncelerinden sıyrıldı. Öyle dalgın yürüyordu ki, Miran ona seslendiğinde&nbsp;anlamıştı geldiklerini. Birazdan, evlilik için ilk resmi adım atılmış olacaktı.</p>

  <p style="text-align: justify;">Reyyan çantasından çıkardığı kimliği Miran’a verdikten sonra genç adam tuttuğu eli yavaşça bırakıp oradan uzaklaştı. Önünde durduğu odadan içeriye&nbsp;girdiğinde Reyyan da oturaklardan birine oturdu. Ne garipti ki, doğup&nbsp;büyüdüğü topraklarda alacağı nefes bile az kalmıştı. Oysa küçükken,&nbsp;büyüdüğünde hep Mardin’de yaşayacağını hayal ederdi. Bu şehirde uyuyacağı&nbsp;sayılı günler, sayılı saatler kalmıştı.</p>

  <p style="text-align: justify;">Miran içeriden çıktığında Reyyan da oturduğu yerden kalktı. Yanına gülümseyerek yaklaşan Miran’a merakla baktı. “On beş gün sonra,” dedi ve&nbsp;Reyyan’ın elini tutarak kimliği avuçlarına bıraktı. “Benim olacaksın.”</p>

  <p style="text-align: justify;">“O kadar çabuk mu?” Şaşkınlığın el verdiği kadarıyla konuşabilmişti. Miran, Reyyan’ın bu tepkisi karşısında her zamanki gibi gülümsedi. Şüphesiz&nbsp;bu oyun bittikten sonra uzunca bir müddet gülmek istemeyecekti. Yirmi altı&nbsp;yıllık ömrü boyunca gülümsemediği kadar gülümsemişti. Sırf yalandan, sırf&nbsp;oyundan...</p>

  <p style="text-align: justify;">Binadan çıkıp tekrar arabaya geldiklerinde Reyyan yine Miran’a fırsat vermeden kapıyı kendi açıp oturmuştu. Miran’ın yüzünden sahte tebessümleri&nbsp;eksik olmuyordu. Bir zorluğu daha halletmiş, bir engeli daha ortadan&nbsp;kaldırmıştı. Dikiz aynasından Gönül’e bakarak, “Resmi nikâh işi de&nbsp;tamamdır,” dedi. O bakışlardaki ve sözlerdeki imayı zavallı Reyyan bir türlü&nbsp;anlamıyordu. Miran arabayı çalıştırıp çarşı yönüne doğru sürmeye başladı.&nbsp;Reyyan konağa dönmediklerini anlayınca merakına yenilerek, “Nereye&nbsp;gidiyoruz?” diye sordu.</p>

  <p style="text-align: justify;">Miran, “Gidince görürsün,” diyerek göz kırptı. Reyyan da bir şey demeden kafasını cama çevirdi. Her şey çok güzeldi, bir de utancını yenebilse daha&nbsp;güzel olacaktı. Çok fazla çekindiği için dile getirmek istediği birçok cümleyi&nbsp;daha söyleyemeden yok ediyordu. Çarşı bugün her zamankinden daha&nbsp;kalabalıktı. Otoparkın önüne geldiklerinde Miran içeriye girdi. Hep birlikte&nbsp;arabadan indiklerinde Reyyan bir adım geride durmuştu. Nereye gittiklerini&nbsp;merak etse de soru sormuyordu.</p>

  <p style="text-align: justify;">Miran önden yürürken Gönül ile Reyyan bir adım geriden onu takip ediyorlardı. Reyyan’ın ayağı takılıp düşse yeriydi çünkü gözlerini Miran’ın&nbsp;üzerinden ayırmıyordu. Gözüne hoş gözüküyordu her şeyi. Yürüyüşü, bakışı,&nbsp;gülüşü, bir de elini tutuşu.</p>

  <p style="text-align: justify;">“Buralar çok güzel,” diye mırıldandı Gönül, etrafı seyrederken. Tüm yapıların taştan olması çok ilgi çekici geliyordu göze. En çok da telkâri&nbsp;dükkânları sevmişti. Dar sokaklar ve dağınık yerleşmiş evler bile hoştu. Bir&nbsp;de bu dar sokaklardan geçen eşekler vardı. En çok buna şaşırmıştı. Evet, Mardin’de eşeğe binerek bir yerlere gitmeye çalışan birçok insan vardı. “Adamlar neden eşeğe biniyorlar? Çok mu fakirler?” Gönül’ün sorusuna&nbsp;Reyyan içten bir şekilde gülümsedi. Bu, oraları görmeyen bir insanın&nbsp;sorabileceği sıradan bir soru olsa da, Reyyan komik bulmuştu.</p>

  <p style="text-align: justify;">“Çünkü Mardin’de bazı sokaklar, arabaların giremeyeceği kadar dardır. Bu yüzden eşeğe biniyorlar.”</p>

  <p style="text-align: justify;">Gönül anlamışçasına kafasını salladı. Gözleri sıra sıra dizilmiş dükkânları büyük bir beğeniyle süzüyordu. “Hayran kaldım doğrusu, Mardin’i bu kadar&nbsp;beğeneceğimi hiç düşünmezdim.”</p>

  <p style="text-align: justify;">Reyyan’ın kaşları hafifçe çatıldı Gönül’ün sözleriyle. “İlk defa mı Mardin’e geliyorsun?” diye sordu. Sonuçta Miran’ın annesi aslen Mardinliydi. Sadece&nbsp;küçüklüklerinde ayrılmışlardı bu şehirden. Gönül, kırdığı potu fark edince&nbsp;kızarmaya başladı, özellikle Reyyan yüzüne ciddi bir ifadeyle bakınca ne&nbsp;diyeceğini bilemedi. “Şey, yani buradan ayrıldığımızda ben daha&nbsp;doğmamıştım, küçükken çok gelmişiz ama ben pek bir şey hatırlamıyorum.”</p>

  <p style="text-align: justify;">“Anladım.” Reyyan üstelemek istemese de bu durumu çok garipsemişti. Miran’ın Mardin’in her yerini biliyor oluşuyla, kız kardeşinin Mardin’e dair&nbsp;hiçbir şey bilmiyor oluşu fazla tuhaftı. Yine de bozuntuya vermeyerek&nbsp;tebessüm etti. Derin bir nefes aldı Gönül. Az kalsın bir çuval inciri berbat&nbsp;edecekti.</p>

  <p style="text-align: justify;">“Mardin’den ayrılmak benim için çok zor olacak,” dedi Reyyan hüzünlü bir sesle. “Bu duruma nasıl alışacağım bilmiyorum.”</p>

  <p style="text-align: justify;">“Alışacaksın bir şekilde. İstanbul’da yeni bir hayata başlayacaksın ve mutlu olacaksın.” Söylediği yalana kendisi inanmazken başkasını inandırmaya&nbsp;çalışmak ne kadar saçmaydı.</p>

  <p style="text-align: justify;">Gönül’le konuşmaktan nereye geldiklerini fark etmemişti. Önünde durdukları mağazaya bakınca korkuyla yutkundu Reyyan. Tekrar ne işleri&nbsp;vardı burada? Miran mağazadan içeriye girerken Reyyan kapının önünde&nbsp;durup kalmıştı. Gönül, Reyyan’ın omzuna dokunarak dikkatini kendisine&nbsp;çekti. “Gelsene.”</p>

  <p style="text-align: justify;">“Neden geldik ki buraya?”</p>

  <p style="text-align: justify;">Gönül belli belirsiz gülümsedi. “Çok komiksin Reyyan, hadi içeriye girelim.” Gönül mağazaya girerken Reyyan da arkasından girdi. Miran&nbsp;kasadaydı, hesap kartını cüzdanına koyduktan sonra kendisine uzatılan büyük&nbsp;kutuyu alarak yanlarına yaklaştı. Reyyan’ın kendisine şaşkın şaşkın bakan&nbsp;yüzüne aldırmadan elindeki kutuyu Reyyan’a uzattı. Reyyan kutuyu alır&nbsp;almaz içine bakmıştı. İçindeki bindallıyı görünce kocaman gülümsedi.&nbsp;Nedense bir an olanları hatırlayarak korkmuş, aklına Azat’ı getirmişti. Neyse&nbsp;ki korktuğu şeyler olmuyordu. Miran o gün alışverişte alamadıkları bindallıyı&nbsp;bugün almıştı. Reyyan ise bunun çoktan satılacağını düşünüp vazgeçmişti.&nbsp;Şimdi ise ellerinin arasında duruyordu. “Teşekkür ederim, gerçekten.”</p>

  <p style="text-align: justify;">“Ne sandın, sen beğeneceksin de ben almayacak mıyım?”</p>

  <p style="text-align: justify;">Reyyan mutlulukla gülümsedi. “Ben bunu alamayacağımızı düşünmüştüm.”</p>

  <p style="text-align: justify;">“Yanlış düşünmüşsün demek ki.” Miran’ın her konuşmasının sonuna tebessüm ekleyip gözlerine yerleştirdiği yalancı aşkla bakışı, Reyyan’ın sol&nbsp;yanında devrimler yapıyordu. Bu kızı, bu kadar kısa sürede böyle çabuk&nbsp;etkileyeceğini hiç düşünmemişti.</p>

  <p style="text-align: justify;">Mağazadan çıktıklarında yemek yemek için bir restorana oturdular. Miran’la Reyyan yan yana otururken Gönül karşılarına oturmuştu. Yemekler&nbsp;geldiğinde Reyyan sıkıntıyla tabağını karıştırmaya başladı. Miran’ın aldığı&nbsp;soluğu hemen yanında hissederken, heyecandan nefes bile alamıyordu.&nbsp;Evliliğe nasıl alışacaktı?</p>

  <p style="text-align: justify;">Kafasını çevirip dışarıya baktı. Hava gittikçe bozuyor, gökyüzü sanki yağmuru davet ediyordu. “Beğenmedin mi?” diye sordu Miran. Reyyan&nbsp;bakışlarını ona çevirip gülümseyerek, “Çok aç değilim,” dedi ve hemen&nbsp;tabağına bakmaya başladı. Birazdan karnının guruldamasından korktu ama&nbsp;neyse ki öyle bir şey olmadı. Fazlasıyla açtı ama karnındaki kelebekler yemek&nbsp;yemesine müsaade etmiyordu. Yanındaki adamın mavi gözlerine ne zaman&nbsp;baksa kendisini kaybedecek gibi hissediyordu çünkü.</p>

  <p style="text-align: justify;">Miran da Reyyan’a bakmaktan yiyemiyordu yemeğini. Reyyan çok güzeldi, çok çekiciydi, eşsizdi... En önemlisi, dokunulmayacak kadar masumdu. Tüm&nbsp;bunlar genç adamı fazlasıyla kışkırtıyordu.</p>

  <p style="text-align: justify;">Yemek bittiğinde hesabı istedi Miran. Pos cihazıyla gelen garsona hesabı ödedikten sonra lokantadan ayrıldılar. Vakit çabuk geçmişti, çok çabuk akşam&nbsp;oluvermişti. İçinden Reyyan’ı eve bırakmak gelmiyordu ama istikamet&nbsp;konaktı. Düğüne sayılı günler kalmıştı, bunu düşünerek kendisini&nbsp;rahatlatmaya çalıştı Miran.</p>

  <p style="text-align: justify;">Araba konağın önünde durduğunda hava kararmak üzereydi. Emniyet kemerini çıkarırken Gönül’e baktı Miran. “Sen arabada bekle, ben Reyyan’ı&nbsp;bırakıp geleceğim,” dedikten sonra indi arabadan. Reyyan da Miran’ın&nbsp;ardından inmişti.</p>

  <p style="text-align: justify;">Gönül’e el sallayarak gülümsedi. Yolun karşısına geçerek konağın kapısına geldiler, çok fazla konuşmayıp bol bol utanmış olsa da sevdiği adamı çokça&nbsp;izleme fırsatı bulan Reyyan mutluydu. Her hareketi, her sözü kalbine&nbsp;saplanan bir hançer gibiydi. Onu her şeyiyle çok sevmiş ve kalbinin kapılarını&nbsp;sonuna dek açmıştı. Onunla geçirdiği her vakitte daha çok kapılıyordu&nbsp;tehlikeli rüzgârına.</p>

  <p style="text-align: justify;">Miran kapıyı çalıp kenara çekildikten sonra Reyyan’a yaklaştı. Reyyan’ın şaşırmasına bile fırsat vermeden eliyle kafasından tutarak dudaklarını&nbsp;saçlarına bastırdı. İlk defa içine çekiyordu bu saçların kokusunu. Nasıl böyle&nbsp;güzel kokabiliyordu? Miran, “Her gün bu kokuyla uyumak istiyorum,” diye&nbsp;fısıldadı Reyyan’ın kulağına. İki eliyle genç kadının yüzünü avuçlarına&nbsp;hapsetti.</p>

  <p style="text-align: justify;">Kapı açılır açılmaz kimse görmeden geri çekildi. Reyyan ise neredeyse düşüp bayılacaktı, cevap vermeye bile fırsat bulamamıştı. Her temasta biraz&nbsp;daha alışacağını sanırken, çıldırıyordu kalbi onun dokunuşunda. Kapıyı açan&nbsp;Dilan’dı, nişanlı çifti görünce gülümsedi. Reyyan kapıdan içeriye girince&nbsp;geriye dönerek kızarmış yanaklarıyla baktı Miran’a. “Sen gelmiyor musun?”</p>

  <p style="text-align: justify;">“Hayır.” Kafasını salladı. “Gönül’ü yalnız bırakmayayım, sonra görüşürüz.”</p>

  <p style="text-align: justify;">Reyyan başını salladı. Ardından Miran’a gülümseyerek kapıyı örtmek üzere tokmağından tuttu. “Görüşürüz.”</p>

  <p style="text-align: justify;">“Selam söyle herkese,” diyen genç adam arkasını dönüp yürümeye başladı. Kapanan kapının sesiyle dudakları yana kıvrıldı. Maskesi düşmüş, tebessüm&nbsp;dudaklarından yok olmuş, gözlerine korkunç bir ifade inmişti. Gerçek Miran&nbsp;olmuştu anında. Bu aileyi ve Reyyan’ı kandırdığı her gün biraz daha mest&nbsp;oluyordu acımasız kalbi.</p>

  <p style="text-align: justify;">Her şey mükemmel gidiyordu, her şey kusursuzdu. Tam da istediği gibi işliyordu zalim oyunu. Tüm planlarını kusursuzca uygularken fazladan bir şey&nbsp;daha eklemişti oyununa: aşk! Yalan bir aşk katmıştı planlarına, Reyyan’ın&nbsp;kalbini çalarak daha da içten fethetmek istiyordu kaleleri... Geride unutulmaz&nbsp;izler bırakmak. Sadece tenine değil, kalbine de imza atmak. Ancak Miran’ın&nbsp;fark etmediği bir şey vardı, bazı hareketlerinde yalan yoktu, plan yoktu.&nbsp;Saçlarını koklamayı dilemek gibi, gülümsemek gibi, kara gözlerine bakmak&nbsp;için çıldırmak gibi, Reyyan’ı delice istemek gibi!</p>

  <p style="text-align: justify;">Reyyan’ı bırakmalarının ardından kaldıkları otele varmışlardı. Miran hızlı adımlarla asansörün önüne gelip beklediğinde yanında Gönül yoktu.&nbsp;Neredeydi bu kadın? Umursamayarak açılan kapıdan içeriye girdi ve kaldığı&nbsp;katın düğmesine baktı. Odasının kapısına gelip kartı okuttuktan sonra içeriye&nbsp;girdi. Teyzesi karşı odada kalıyordu, saat geç olduğu için rahatsız etmek&nbsp;istemedi.</p>

  <p style="text-align: justify;">Gün boyu aynı gömlekle dolaşmaktan sıkıldığı için bir an önce kurtulmak istedi. Eli gömleğin düğmelerini tek tek kavradığında odanın kapısı gürültüyle&nbsp;açıldı. Tahmin ettiği gibi, gelen Gönül’dü. Miran arkasındaki kadının yüzüne&nbsp;bile bakmadan düğmelerini açmaya devam etti.</p>

  <p style="text-align: justify;">“Miran!” Gönül’ün ayarsız ve çılgın ses tonu, Miran’ın kavisli kaşlarının çatılmasına neden olmuştu. Arkasını dönerek karşısındaki kadının suratına&nbsp;endişeyle baktı. “Bu yüzünün hali ne?” Gönül’ün yüzü sapsarıydı. Miran,&nbsp;Gönül’ü süzdükten sonra kendisini koltuğa bıraktı. “Ne o? Reyyan’ı mı&nbsp;kıskandın yoksa?” Fazlasıyla alay yüklüydü ses tonu.</p>

  <p style="text-align: justify;">Gönül’ün hali perişandı, öfkeden deliye dönmüştü ve hiç iyi bakmıyordu ela gözleri. Masaya doğru yürüyerek üzerinde duran bardakları yere savurdu.&nbsp;Sinirini bir yerlerden çıkarmalıydı yoksa kendisini yiyip bitirecekti.&nbsp;Bardakların yere düşüp tuzla buz oluşunun üzerine Miran öfkeyle kalktı&nbsp;oturduğu koltuktan. Üzerine doğru yürüyen Gönül’ün gözleri ise dolu&nbsp;doluydu.</p>

  <p style="text-align: justify;">“Sana söylemiştim Miran,” dedi ellerini kafasına götürüp saçlarını hiddetle karıştırırken. “Seni kimseyle paylaşamam demiştim!” Boğaz dolusu&nbsp;bağırdıktan sonra hışımla yatağın üzerindeki örtüyü çekerek yere savurdu.</p>

  <p style="text-align: justify;">“Gözümün önünde Reyyan’ı seviyorsun, ölüyorum görmüyor musun?” Gözlerine dolan yaşlar bir bir dökülürken, acımasız adamın mavi gözlerine&nbsp;içini parçalayan bir hüzünle baktı. Dilinden gerçekler dökülürken sesi&nbsp;titriyordu.</p>

  <p style="text-align: justify;">“Senin karın benim, o değil, benim!”</p>
</body>
</html>
