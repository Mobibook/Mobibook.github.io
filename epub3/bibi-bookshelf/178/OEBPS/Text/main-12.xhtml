<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">10</h2>

  <h2 class="sigil_not_in_toc" style="text-align: center;">KORKU</h2>

  <p style="text-align: justify;">Taşlaşmış bir kalbe duygular sözünü geçiremez, hiçbir maneviyat o gönülde hüküm süremezdi. Miran o günden sonra daha bir gaddarlaşmış, insanların&nbsp;canını hiç düşünmeden yakar olmuştu. Bundan başta nasibini alan Gönül&nbsp;oluyordu. Ve de Miran’ın tüm çalışanları. Tüm bunlara sebep olan şeyin ne&nbsp;olduğunu ise bilmiyordu. Mutlu olması gerekirdi. İntikamsa almış, ödeşmek&nbsp;ise ödeşmişti! Neydi yolunda gitmeyen? Onu bu denli çılgına çeviren şey...&nbsp;neydi?</p>

  <p style="text-align: justify;">O gece adamlarından birini Diyarbakır’a, Reyyan’la tek gece kaldıkları eve yollamıştı. Tahmin ettiği gibi Reyyan orada yoktu. Üstelik bulunamamıştı da.&nbsp;Nereye gitti, nereye kayboldu bilmiyordu ama aklını yitirecek gibiydi Miran.&nbsp;Oysa planlarında bu yoktu. Reyyan o konağa dönecek, Miran’ın tüm&nbsp;söylediklerini düşmanı olan adama anlatacak, Miran da istediğine&nbsp;kavuşacaktı. Nereye kaybolmuştu ki bu kız?</p>

  <p style="text-align: justify;">Son olarak aklına Mardin’deki ve Diyarbakır’daki havaalanlarının ve terminallerin iki gün içindeki yolcu listelerine baktırmak gelmişti. Öğrendiği&nbsp;şeyle şoke olmuş, diken üzerinde oturmaya başlamıştı Miran. Çünkü Reyyan&nbsp;da kendisinden saatler sonra İstanbul’a gelmiş olmalıydı.</p>

  <p style="text-align: justify;">Bu kızın böylesine cevval çıkabileceğini hiç beklememişti. Özellikle de kendisinden saatler sonra arkasından çıkıp gelebilecek kadar gurursuz&nbsp;olduğunu hiç düşünmemişti. Şimdi her an bir yerden karşısına Reyyan&nbsp;çıkacakmış, bu yaptığının hesabını soracakmış gibi hissediyordu. Korkuyor&nbsp;muydu Reyyan’dan? Bunu düşündükçe deli gibi kahkaha atası geliyordu&nbsp;Miran’ın. Hiç kimseden korkmayan Miran, koca bir aileyi düşünmeksizin&nbsp;sırtından bıçaklayan adam, küçücük bir kızdan mı korkuyordu şimdi?</p>

  <p style="text-align: justify;">Miran’ın korktuğu şey Reyyan değildi, Reyyan’ı gördüğü zaman haddini bilmezce atan kalbiydi. Bu yaşına kadar duyguları onu ele geçirememiş, her&nbsp;hissiyatını aklıyla yönetmişti. Bu saatten sonra da kalbinin, mantığının önüne&nbsp;geçmesine izin veremezdi, vermemeliydi! Aksi takdirde yok olurdu Miran.&nbsp;Gittiği onca yolun sonu çıkmaz sokak olur, yılların planları suya düşer, onca&nbsp;emeği heba olurdu.</p>

  <p style="text-align: justify;">Odasında deli gibi düşüne düşüne aşağı yukarı volta atarken kapısı birden açıldı. İşyerinde tahammül edemediği tek şey kapısının vurulmadan&nbsp;açılmasıydı. “Kaç kere söylemem lazım?” Sözleri gördüğü yüzle yarım kaldı,&nbsp;suratı büsbütün asıldı.</p>

  <p style="text-align: justify;">“Senin kuralların bana sökmez Miran.”</p>

  <p style="text-align: justify;">Gözucuyla içeri giren karısını süzdü. Ardından geçip koltuğuna oturdu. Her zaman olduğu gibi suratı yine asık, kaşları ise çatıktı. Eline aldığı kalemi&nbsp;parmaklarının arasında çevirip karşısındaki koltuğa oturan Gönül’e doğru&nbsp;salladı. “Burası benim çöplüğüm, bu kural senin için de geçerli.”</p>

  <p style="text-align: justify;">Gönül, Miran’ı duymamış gibi omuzlarını silkti. “Kahve içmek istiyorum. Sade olsun.”</p>

  <p style="text-align: justify;">Miran da Gönül’ün bu isteğini duymamış gibi, kaşlarını kaldırdı. “Neden geldin buraya?”</p>

  <p style="text-align: justify;">Gönül daha fazla dayanamadı. Yaşanan onca şeye rağmen ayakta durma çabalarını, Miran’a gösterdiği ilgiyi, yüzündeki şu neşeyi görmüyordu ya,&nbsp;kahroluyordu acısından. “Neden mi geldim?” diye sorduğunda sesi hüzne&nbsp;boğulmuş, gözleri aniden dolmuştu. “Dün gece o kadar geç gelmişsin ki eve,&nbsp;seni beklerken uyumuşum. Dahası da var, sabah öyle erken gitmişsin ki,&nbsp;uyandığımda seni yine göremedim.”</p>

  <p style="text-align: justify;">Genç adam bıkkınlıkla devirdi gözlerini. Bu kadının her sözü damarlarında asi bir öfkenin şahlanmasına sebep oluyor, sabır sınırlarına elzem bir düğüm&nbsp;atıyordu. “Bunu söylemek için mi geldin Gönül?” diye sordu kadifemsi ses&nbsp;tonuyla.</p>

  <p style="text-align: justify;">Gönül’ün gözleri buğulandı. Acısı içinde şiddetle katmerlendi. “Sence bunu söylemek için mi geldim Miran?” Kocasının yüzüne bakmayışı karşısında&nbsp;bedeni öfkeden kasılmış, sesi titremeye başlamıştı. “Ben senin yüzünü&nbsp;görmeye bile hasret kaldım. Reyyan hayatımıza girdiğinden beri benden&nbsp;kilometrelerce uzakta gibisin. Görmüyorsun beni, duymuyorsun!” Halsizce&nbsp;nefes verdi. “En acısı da...” diye mırıldandı içinden. “Sevmiyorsun...”</p>

  <p style="text-align: justify;">Bu sıkıcı özlem nidalarından fazlasıyla sıkılmıştı Miran. Artık nefes alamaz duruma gelmişti. Aşkın karanlık elleri boğazını tırmalıyor gibiydi.&nbsp;Özlemediği birisi tarafından özlenmek ise işkence çekmenin diğer türlüsüydü.&nbsp;“İşlerim çok fazla Gönül.” Önünde duran dosyalarla ilgilenirken sanki karısı&nbsp;burada yokmuş gibi umursamaz bir tavır sergiliyordu. “Ben bir aydan fazla&nbsp;bir süre burayla ilgilenemedim, işler üst üste binmiş. Baş edemiyorum.&nbsp;Yoğunum, anla beni.”</p>

  <p style="text-align: justify;">“Amcana ne yalan söyledin?” diye sordu Gönül bir anda.</p>

  <p style="text-align: justify;">Miran’ın suratı büsbütün asıldı. Kafasını kaldırıp Gönül’e oldukça öfkeli baktı. “Ne söyledimse söyledim, sana ne? Sakın amcamla konuşayım deme!”</p>

  <p style="text-align: justify;">Gönül cevap vermedi. Ayağa kalkarak duvarın yarısını kaplayan cama doğru yürüdü. Yapının en üst katında bulunan bu odanın manzarası bütün&nbsp;İstanbul’u ayaklar altına seriyordu. Deniz manzarasını izlerken arkası dönük&nbsp;bir halde söylenmeye başladı, Miran’ın bu sözler karşısında öfkeleneceğini&nbsp;bile bile. “Eğer o kız için ta Mardin’e gitmeseydik şimdi birlikte vakit&nbsp;geçiriyor olabilirdik!”</p>

  <p style="text-align: justify;">Miran duyduklarını umursamıyordu artık. Defalarca uyarmasına rağmen Gönül’ün ağzından Reyyan lafı eksik olmuyordu çünkü. Artık cevap verme&nbsp;gereği duymuyordu, cevap vermemekte karar kıldıkça da Gönül susmuyor,&nbsp;Miran’ın üzerine gitmeye devam ediyordu. Fazlasıyla bunalan adam&nbsp;gömleğinin bir düğmesini açtı. Bir senesi dolan bu evlilik, ömrünü&nbsp;törpülüyordu. Kafasını bilgisayarına gömdü. Gönül birazdan pes eder ve&nbsp;döner diye düşündü ancak yanıldı. Bir anda kafasına çarpıp önüne düşen kâğıt&nbsp;parçasıyla neye uğradığını şaşırdı. “Ne yapıyorsun Gönül?” Ses tonu&nbsp;fazlasıyla sert çıktı.</p>

  <p style="text-align: justify;">Bilgisayarın klavyesine düşen kâğıdı alıp önünü çevirdiğinde başından aşağı kaynar sular dökülmüş gibi oldu. Sahte bir hastalık raporuydu bu. Üzerinde&nbsp;Gönül’ün bilgileri yazılıydı.</p>

  <p style="text-align: justify;">“Ne bu şimdi?” diye sordu sert bir sesle. “Ne işler çeviriyorsun sen?”</p>

  <p style="text-align: justify;">“Seni amcanın ellerinden kurtardım,” dedi Gönül kibirle. “Uzun süredir İstanbul’da olmayışımızı nasıl açıklayacaktın? Hasta olduğumu, tedavi için&nbsp;uzaklaştığımızı söyledim, amcan da inandı. Çevirdiğin işleri bilse ne olurdu,&nbsp;haberin var mı?”</p>

  <p style="text-align: justify;">Miran yumruklarını sıktı, aynı zamanda dişlerinin arasından sinirle mırıldandı. “Sana mı düştü Gönül? Ben korkmuyorum amcamdan, sen neden&nbsp;korkuyorsun ki?” Dayanamıyordu artık. Gönül’ün bu densiz hallerine&nbsp;tahammül edemiyordu. Masanın üzerinde duran iş telefonuna uzanıp ahizeyi&nbsp;kulağına götürdü. Öfkeli dudakları şiddetle mırıldandı. “Odama gel Sarp!”</p>

  <p style="text-align: justify;">Gönül, Miran’ın ne yaptığını bildiği için sesini çıkarmadı, iki dakika sonra açılan kapıya çevrildi gözleri. Sarp, içeri başı önde girdiğinde Miran sakin bir&nbsp;sesle, “Gönül’ü eve bırakır mısın?” diye sordu. Gönül bunun üzerine hışımla&nbsp;çıktı odadan. Sarp da ardından çıkıp gittiğinde kapının kapanmasıyla rahat bir&nbsp;nefes alıp arkasına yaslandı Miran. Bunlar kurtuluş değildi. Ne bu kadından&nbsp;kurtulabiliyor ne de bu hezeyan dolu evlilik son buluyordu.</p>

  <p style="text-align: justify;">Çok geçmeden tekrar açılan kapının ardında bu sefer Arda göründü. Miran bir an Gönül’ün geri dönmüş olacağını düşünüp kaşlarını çatmaya&nbsp;hazırlanıyordu ki Arda’yı görünce gardını indirerek sakin bir sesle, “Sen&nbsp;miydin?” diye sordu.</p>

  <p style="text-align: justify;">Miran gülümsedi. Şu hayatta yüzünü güldürebilen nadir insanlardan biriydi Arda. Lise yıllarından bu yana süren dostlukları sımsıkı bir sadakatle&nbsp;bağlanmıştı. O gün bugündür, ne okulda ne de iş hayatında birbirlerinden&nbsp;ayrılmışlardı. Kardeşten farklı görmüyorlardı birbirlerini. Miran okuyup&nbsp;babasından kalma bu şirketi, amcasından devraldıktan sonra, bu günlere Arda&nbsp;ile getirmişti. Amcasını da es geçmemesi gerekirdi. Her ne kadar anlaşamıyor&nbsp;olsalar da, baba yarısıydı o adam.</p>

  <p style="text-align: justify;">“Nasıl hissediyorsun?” diye sordu Arda, bir anda ciddileşirken. “Neler geçiyor o mükemmel aklından?”</p>

  <p style="text-align: justify;">“Hiçbir şey...” Elleriyle saçlarını karıştırdı sıkıntıdan.</p>

  <p style="text-align: justify;">“Çok gergin görünüyorsun, oysa şu an mutlu olman gerekmez mi?” Arda’nın sorusunda Miran’ı çıldırtacak imalar barınıyordu. Bu intikam&nbsp;oyununu baştan beri hiç tasvip etmemişti Arda. Hatta bu yüzden Miran’la&nbsp;birçok kez kavga edip onu bu yoldan geri döndürmeye çalışmıştı. Fakat&nbsp;nafileydi. Miran’ı o karardan vazgeçirecek bir güç yoktu.</p>

  <p style="text-align: justify;">“Yolunda gitmedi hiçbir şey,” dedi Miran ellerini masaya dayarken. “Reyyan konağa dönmedi. Konaktakiler henüz hiçbir şey bilmiyor. Dahası&nbsp;Reyyan, her an karşıma çıkabilir!”</p>

  <p style="text-align: justify;">“Diyelim ki karşına çıktı, ne olacak?”</p>

  <p style="text-align: justify;">Miran ellerini ensesine kavuşturup sıkıntıyla ovaladı. Bu soruya verecek bir cevabı yoktu, nezdinde ne yapacağını kendisi de bilmiyordu zaten. Gözleri&nbsp;cama kayarken, derin bir soluk aldı. “Bu şehirde bir yerlerde, benimle birlikte&nbsp;o da nefes alıyor.”</p>

  <p style="text-align: justify;">“Bunu neden bu kadar önemsiyorsun ki?” diye sordu Arda, bu meselenin altında yatan sebebi deşmek istercesine. “Reyyan’la işin bitti. Artık&nbsp;babasından gelecek karşılığı bekleyeceksin.” Miran’dan bir yanıt gelmeyince&nbsp;her zamanki serzenişlerine başladı Arda. “Yanlışın büyüğünü yaptın Miran.&nbsp;Resmen ateşle oynadın. O aile için namus ne demek biliyor musun sen? Hiç&nbsp;düşünmeden alnının ortasından vururlar seni!”</p>

  <p style="text-align: justify;">“O biraz sıkar,” diye tısladı Miran sinirle sıktığı dişlerinin arasından. “Ölmek için başlatmadım bu savaşı. Bu defa değil. Bu sefer kaybeden ben&nbsp;olmayacağım!” Ağrımaya başlayan başının sızısını dindirmek için ellerini&nbsp;şakaklarına bastırdı.</p>

  <p style="text-align: justify;">“Bazen nefes alamıyorum. Her şey üzerime üzerime geliyor. Evliliğim beni boğuyor.”</p>

  <p style="text-align: justify;">Arda oturduğu koltukta kafasını geriye doğru yasladı. Kollarını birbirine kilitlerken gözleri Miran’a bakıyordu. Nasıl süründüğünü, nasıl mutsuz&nbsp;olduğunu görebiliyordu. “Ben seni geçen sene çok uyardım. Gönül ile&nbsp;evlenmemen gerekiyordu. Baksana şu haline... Onu sevmediğin gün gibi&nbsp;ortada. Şimdi ikiniz de acı çekiyorsunuz, daha mı iyi oldu?”</p>

  <p style="text-align: justify;">“Şu kafamı taşlara vurasım geliyor bazen. Gönül’ü o halde ortada bırakamam deyip bu işe evet dediğim güne lanetler yağdırasım geliyor.”</p>

  <p style="text-align: justify;">“Olmuş olanı değiştiremezsin ama pişman olacağın hatalar yapmamak hâlâ senin elinde.” İşaret parmağını kaldırıp Miran’ı gösterdi, suçlar gibi. “Ne&nbsp;yazık ki devam ediyorsun berbat hatalar yapmaya.”</p>

  <p style="text-align: justify;">“Ne yalan söyleyeyim,” diyerek devam etti sözlerine Arda. Yüzü bambaşka bir şekil almıştı, söylediği sözlerden çekiniyormuş gibiydi. “Bu son yaptığın&nbsp;beni bile dehşete düşürdü. Reyyan’a dokunmayacaktın Miran. Masum bir&nbsp;kızı, bu işe alet etmeyecektin. Bu yaptığın.”</p>

  <p style="text-align: justify;">Sözleri Miran tarafından yarıda kesildi. Karşılığı öfkesine yenik düşüp bağıran bir adam oldu.</p>

  <p style="text-align: justify;">“Hata ise hata! Sana ne ha sana ne? Zerre pişman değilim, yine olsa hiç düşünmeden o kızı kullanırdım! Benim işime sakın karışma Arda, bu sen&nbsp;olsan bile!”</p>

  <p style="text-align: justify;">Koltuğundan kalkıp hızla yürüdü. Odasının kapısını çarpıp çıktı hışımla. En yakını dahi olsa, yeri geldiğinde Arda ile böyle büyük kavgalar edebiliyordu.&nbsp;Asansöre doğru yürürken sinirden yumruklarını sıkıyordu. Suçsuz ve masum&nbsp;olduğunu iddia etmiyordu fakat herkes onun üzerine geliyordu. Teyzesi,&nbsp;Gönül, Arda. Miran artık dayanamıyordu. Her an gözlerinin önünde&nbsp;Reyyan’ın silueti varken bu durum giderek katlanılmaz oluyordu.</p>

  <p style="text-align: justify;">Asansör hareket edip aşağı kata inerken gözleri aynadaki aksine çevrildi. Oldukça ifadesiz bakan gözlerine takılı kaldı. O denizimsi harelerin ardında&nbsp;saklanan korkunç bir adam vardı, yahut çaresiz bir çocuk. Adını koyamadığı&nbsp;duygu gelgitleri ruh halini darmaduman etmişti. Az önce söylediği sözlerin&nbsp;ise sonuna kadar arkasındaydı. Yine olsa yine evlenirdi Reyyan’la. Fakat bu&nbsp;kez onu bırakabilir miydi? Bilmiyordu.</p>

  <p style="text-align: justify;">Şimdi yürüdüğü yollar düz değildi. Öylesine yokuşlu, öylesine taşlı. Sanki bir labirentin içindeydi. Ya da sarsıcı bir hengâmenin tam ortasında.&nbsp;Düşünceleri öylesine karışık, kalbi bir tufanda sıkışık. Kat ettiği bunca yol ya&nbsp;çıkmaz sokak ile noktalanacak ya da kaderini bataklığa sürükleyecekti. Zira&nbsp;benliği darmadağın, sabrı doludizgin taşkındı!</p>

  <p style="text-align: justify;">Ateş düştüğü yeri yakar denirdi. Miran’ın yaktığı ateş önce Reyyan’ı, ardından Zehra Hanım’ı yakmıştı. Reyyan’ın evlendiğinin ertesi günü,&nbsp;telefonda aldığı haber ciğerlerini dağlamıştı kadının. İki gündür aklını yitirmiş&nbsp;gibi konakta bir aşağı bir yukarı volta atıyor fakat kimsenin aklına bir sorun&nbsp;olabileceği gelmiyordu. Herkes Zehra Hanım’ın bu durumunu, Reyyan’ın&nbsp;gidişine üzüldüğüne bağlıyordu.</p>

  <p style="text-align: justify;">Reyyan’ın bir intikama kurban gittiğini, bu işin tüm suçlusunun da kocası olduğunu öğrendiğinden beri boğazından su dahi geçmez olmuştu. Fakat&nbsp;susmanın da bir sınırı vardı. Bugün tüm olanları anlatacaktı, Reyyan’ın başına&nbsp;gelenleri tüm konak öğrenecekti.</p>

  <p style="text-align: justify;">Ağır ağır indi merdivenlerden. Bedeni zelzeleye kapılmış gibi titrediği için tırabzanlardan tutunma ihtiyacı hissediyordu. Tüm konak ahalisi akşam&nbsp;yemeği için kurulan masanın etrafında toplanmıştı. Havin merdivenlerde&nbsp;yengesini görünce elini kaldırarak gülümsedi. Çünkü Reyyan gitti gideli, bu&nbsp;kadın doğru düzgün yemek bile yemiyordu. “Yenge, seni bekliyoruz.”</p>

  <p style="text-align: justify;">Zehra Hanım avluya vardıktan sonra yürek burkan bir surat ifadesiyle masaya doğru yanaştı. Herkes ondaki bu garipliği fark ediyordu aslında. Delal&nbsp;Hanım duruma bir el koymanın iyi olacağını düşünmüş olacaktı ki, “Kız&nbsp;veren ilk anne sen değilsin,” deyiverdi. “Azıcık kendine gel Zehra. Reyyan’ı&nbsp;düşün.”</p>

  <p style="text-align: justify;">Zehra Hanım masadaki tüm yüzlere teker teker baktı. Artık herkes bir şeylerin ters gittiğinin farkındaydı. “İyi misin sen anne?” Bedirhan fazlasıyla&nbsp;işkillenmişti.</p>

  <p style="text-align: justify;">Cihan Bey, Havin, Azat ve Delal Hanım... Hepsi pürdikkat karşılarında gördüğü kadının korkunç suratına bakıyorlardı. Zehra Hanım ise, tek bir&nbsp;kişiye bakıyordu, kocasına. İşte o an herkesin kanını donduracak bir kelime&nbsp;döküldü dudaklarından. “Kız veren ilk anne olmayabilirim ama kızını&nbsp;intikama kurban veren ilk kadın ben olabilirim!”</p>

  <p style="text-align: justify;">Masada derin bir sessizlik oluştu. Sükûneti def eden isim ise Azat oldu. “O ne demek yenge?” Fatma mutfağın kapısında merakla bekliyor, Dilan da&nbsp;pencerenin ardında izliyordu olanları.</p>

  <p style="text-align: justify;">Zehra kocasından ayırmadı gözlerini. “Kim bu Miran? Kızımı verdiğin adam kim Hazar?”</p>

  <p style="text-align: justify;">Hazar Bey usulca kalktı sandalyesinden. Ne vardı ki, hiçbir şey anlamıyordu. Karısının ne demek istediğine dair hiçbir fikri yoktu. “Sen ne dersin kadın? Miran’ın kim olduğunu bilmez misin?”</p>

  <p style="text-align: justify;">“Peki ya sen? Sen bilir misin, Miran kimdir?”</p>

  <p style="text-align: justify;">Hazar Bey karısının karşısına dikildiğinde tüm nefesler tutulmuştu. Özellikle de Azat, soluksuz dinliyordu. Zehra Hanım’ın gözleri masaya kaydı.&nbsp;Hiç düşünmeksizin masanın örtüsünü çekip tüm sofrayı yere devirdi. Büyük&nbsp;bir gürültüyle avlunun zeminine düşen tabaklar ve çatal kaşıklar herkesin&nbsp;ayağa kalkmasına sebep oldu. “Sen benim kızımı nasıl ateşe atarsın ha? Nasıl&nbsp;düşmanının oğluna verirsin Reyyan’ı? Hiç mi düşünmedin başımıza&nbsp;gelecekleri?”</p>

  <p style="text-align: justify;">Hazar Bey fazlaca şaşkındı. Zor araladı dudaklarını. “Sen ne dersin kadın? Ne düşmanı, ne ateşi?” Faltaşı misali açılmış gözleri hem şaşkınlığının hem&nbsp;de öfkesinin eseriydi. Karısının söylediği hiçbir şeyi anlamıyordu, sadece&nbsp;sinirlenmişti.</p>

  <p style="text-align: justify;">“Neden söylemedin?” diye sordu öfkeyle Zehra Hanım. “Neden yıllar önce bir adamı öldürdüğünden bahsetmedin bize?”</p>

  <p style="text-align: justify;">En büyük sırrının bir anda karısının ağzından dökülmesi karşısında afallayıp kaldı adam. Gözleri abisine, Cihan Bey’e kaydı. Bu kadim sırrı abisinden&nbsp;başka bilen kimse yoktu ki, bu kadın nereden biliyordu?</p>

  <p style="text-align: justify;">“Sen bunu nereden öğrendin?” diye sordu bocalayarak.</p>

  <p style="text-align: justify;">Zehra Hanım’ın gözleri dolu doluydu. “Yıllar önce öldürdüğün adam, Ahmet Karaman var ya!” dedi bağırarak. “Miran onun oğluymuş. Miran,&nbsp;Ahmet Karaman denilen adamın oğluymuş. Her şey senden almak istediği&nbsp;intikam için tezgâhlanan, kirli bir oyunmuş. Reyyan da bu oyunun en büyük&nbsp;kurbanı!”</p>

  <p style="text-align: justify;">Tüm diller lal olmuştu. Konak bu gerçekle yıkılırken Hazar Şanoğlu da uğradığı yıkımın altında eziliyordu. O adamın... bir oğlu mu vardı? Miran,&nbsp;Ahmet Karaman’ın oğlu muydu?</p>

  <p style="text-align: justify;">Zehra Hanım daha fazla dayanamadı ve ağlamaya başladı. “Miran gitmiş. Düğünün ertesi günü, Reyyan’ı o evde bırakıp gitmiş. Giderken sana selam&nbsp;söylemeyi de unutmamış!” Yere diz çöküp dizlerine vura vura ağlamaya&nbsp;başladı. “Yaktın kızımın başını. Yaktın!”</p>

  <p style="text-align: justify;">Azat, soluğu yengesinin yanında aldı. Herkesin şaşkınlığının ve sakin duruşunun yanında onun içine ebedi bir telaş düştü. Söz konusu Reyyan’dı.&nbsp;Azat nasıl yanmasındı ki? Yengesinin yanına diz çöktükten sonra elini kadının&nbsp;omzuna koydu. “Ağlama yenge,” dedi hiddetle. “Reyyan şimdi nerede?”</p>

  <p style="text-align: justify;">Sahi, herkesin merak ettiği soru buydu. Neredeydi Reyyan? Madem Miran onu düğünün ertesi günü bırakıp gitmişti, o halde iki gün geçmesine rağmen&nbsp;neden hâlâ dönmemişti?</p>

  <p style="text-align: justify;">“Reyyan artık yok,” diye bağırdı Zehra. Azat’tan ziyade kafasını kaldırıp kocasının bitik suretine baktı. “Çekin elinizi eteğinizi kızımın üzerinden!”</p>

  <p style="text-align: justify;">“Reyyan’ın yerini söyle Zehra Hanım.” Cihan Bey araya girmişti. Evin en büyüğü oydu. Şu celalli hengâmeyi ondan başka sakinleştirebilecek kimse&nbsp;yoktu. “Gidip onu buraya getireceğim. Kız perişandır şimdi. Ne olmuş ne&nbsp;bitmiş, adamakıllı öğrenelim.”</p>

  <p style="text-align: justify;">Zehra kafasını salladı hızla. Tülbendi bozulmuş, omuzlarına düşmüştü. Havin, yengesinin yanına eğilip düzelttiğinde bir yandan da ağlıyordu. Kim&nbsp;bilir, Reyyan şimdi nerede, ne haldeydi? “Unutun bunu. Reyyan artık&nbsp;Mardin’e dönmeyecek. Bir kere yandı başı, bir daha kılına zarar gelmesine&nbsp;izin veremem!”</p>

  <p style="text-align: justify;">“Yenge mantıklı düşün,” dedi Azat. “Burası Reyyan’ın da evi. Ne demek buraya dönmeyecek? Miran denilen şerefsiz bırakıp gitti diyorsun. Nereye&nbsp;gider bu kız?”</p>

  <p style="text-align: justify;">“Mühim olan bu mu?” diyerek bağırdı hiddetle Zehra Hanım. “Ortada koca bir yalan döndü. Sırf intikam almak için sahte bir düğün yapıldı. Benim&nbsp;Reyyan’ım harcandı! Kim bu Miran, kim?”</p>

  <p style="text-align: justify;">Azat ayağa kalkıp bir açıklama beklercesine amcasına baktı. Herkes gibi o da şoktaydı. Hâlâ inanamıyordu bu evliliğin bir oyun olduğuna. Fakat her şeyi&nbsp;çözmüş gibiydi. Nasıl büyük bir oyuna geldiklerinin şimdi farkına vardı.&nbsp;Sinirden sıktığı yumrukları eline kan oturturken meraklı bakışları bir&nbsp;yengesinin bir amcasının yüzünde geziniyordu. Ancak anlamadığı ve aklının&nbsp;sınırlarını zorlayan bir şey vardı ki, o da amcasının birini öldürmüş olmasıydı.&nbsp;Böyle bir şeyin gerçekliğine ihtimal vermiyordu fakat amcası sustukça, bu&nbsp;durumu kabullenişi yıkıyordu onu.</p>

  <p style="text-align: justify;">“Amca, bu doğru mu?” diye sordu Azat. Herkes konuşuyor, o adam susuyordu. Aslında Miran’ın, o adamın oğlu olduğunu öğrendiğinden beri&nbsp;allak bullaktı kafası Hazar Bey’in. Tek kelime edemiyordu. İç&nbsp;hesaplaşmalarıyla baş başaydı, onca gürültüye ve sabırsız kalabalığa rağmen.</p>

  <p style="text-align: justify;">Kafası gittikçe karışıyordu herkesin. Havin, annesiyle fısır fısır konuşuyor, Zehra sessiz serzenişlerine oturduğu yerden devam ediyordu. Azat,&nbsp;amcasından bir cevap alamayınca babasına doğru yürüdü. “Baba, sen bir şey&nbsp;söyle Allah aşkına! Kim lan bu Ahmet Karaman?”</p>

  <p style="text-align: justify;">İşaret parmağını dudaklarına götüren Cihan Bey sus dercesine baktı oğluna. Ardından kardeşine çevirdi bakışlarını. Onun yıkılmışlığını gördü. Şu an neler&nbsp;hissettiğini anlayabiliyordu. Çünkü bu konakta, bu esrarengiz sırrı bilen tek&nbsp;kişiydi. Yıllarca gizli tutulup üzerine kara bir çizgi atılmıştı o kirli mazinin.&nbsp;Ancak geçmiş, insanın peşini bırakmaz derlerdi, çok da doğruydu. En&nbsp;olmadık zamanda, olmayacak bir zamanda geçmişi karşısına dikilmişti.</p>

  <p style="text-align: justify;">“Tüm bunları sonra konuşuruz,” dediğinde herkes dönüp Hazar Bey’e baktı. Böylelikle katil olduğunu kabul etmiş oluyordu. Azat bu konuda yanılmış&nbsp;olmayı ne çok isterdi oysa. Katil damgasını yakıştıramadı hiç amcasına.&nbsp;Ahmet Karaman her kim ise, Miran onun oğluydu ve bu aileye büyük bir&nbsp;oyun oynamıştı. Sebep her ne olursa olsun, intikamını bu yolla almak çok&nbsp;adiceydi. Azat’a göre bu durumun affedilir bir yanı yoktu. Bu yenilgi, yenilir&nbsp;yutulur cinsten değildi. Babasının canına karşılık onlara namuslarıyla savaş&nbsp;açmıştı Miran. Şimdi daha iyi anlıyordu Azat, Miran’a bu denli öfke&nbsp;duymasının sebebini. Ona karşı kanının ısınmamasının tek nedeni, Reyyan’ı&nbsp;seviyor oluşu değildi. En başından beri ters giden bir şeyler olduğunu&nbsp;sezmişti.</p>

  <p style="text-align: justify;">Perişan bir halde, üzerinden ayrılmayan bakışlar eşliğinde arkasını döndü Hazar Bey. Güçlükle bir adım attı merdivenlere doğru. Yalnız kalmaya&nbsp;ihtiyacı vardı. Kimsenin sorusuna cevap verecek halde değildi. Onun bu&nbsp;halinin sebebi, katil oluşunun ortaya çıkmış olması değildi. Ahmet&nbsp;Karaman’ın bir oğlu olduğunu bugün öğrenmiş ve yıkılmıştı.</p>

  <p style="text-align: justify;">Dürüstlüğüne, özüne, sözüne güvenip kızını emanet ettiği adam, yıllar önce vurduğu adamın oğlu çıkmıştı...</p>

  <p style="text-align: justify;">Ayrıca intikamını aldığını, aralarında zorlu bir savaş başlattığını belirten bir selam yollamıştı hiç utanmadan. Tıpkı babası gibiydi Miran da. Onun gibi bir&nbsp;adi!</p>

  <p style="text-align: justify;">Merdiven basamaklarında durdu kaldı adam. Ciğeri paramparça oluyordu aldığı her nefeste. Geçmişi gözlerinin önüne serilirken kalbi kurşuni seslerle&nbsp;atmayı bırakıyordu. Maziye gitmişti aklı. Unutmak için geceler boyu&nbsp;savaştığı o an yine hatırındaydı. Sanki şu an sıktığı yumrukları arasında o&nbsp;lanet olasıca silah vardı. Sanki şu an yirmi yedi yaşındaydı ve elindeki&nbsp;namluyla Ahmet Karaman’ı hedef almıştı!</p>

  <p style="text-align: justify;">Bir adım atmıştı ki Azat’ın dudaklarından dökülen öfke timsali sözcükler tüm Midyat’ı deldi geçti.</p>

  <p style="text-align: justify;">“Bu burada kalmaz. Bu hesap böyle kapanmaz. Andım olsun, ellerimle geberteceğim o şerefsizi! ”</p>
</body>
</html>
