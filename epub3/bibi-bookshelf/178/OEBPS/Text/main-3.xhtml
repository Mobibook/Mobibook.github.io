<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">1</h2>

  <h2 class="sigil_not_in_toc" style="text-align: center;">ZEHİR</h2>

  <p style="text-align: justify;">Çaresizlik, elini kolunu bağlayan, sinsi bir düşman misali yollarına tuzaklar kuran, güçlü bir zehirdi. Ruhuna acımasızca damlayan bu zehir, her gün biraz&nbsp;daha bitiriyordu gücünü. Biraz daha yitiriyordu umutlarını. Oysa içine&nbsp;düştüğü tüm belirsizliklere rağmen, umutları hep maviydi. Ta ki bugüne dek!&nbsp;Şimdi tüm umutları siyaha boyanmış, hayalleri geleceğinden fütursuzca&nbsp;koparılmış, tekinsiz bir uzağa savrulmuştu.</p>

  <p style="text-align: justify;">Çıkmaz sokakların da sonundaydı. Tutunduğu bu paramparça hayat, artık genç bir adamın avuçları arasındaydı.</p>

  <p style="text-align: justify;">Boğazına oturan düğümün verdiği o acı duyguyla cebelleşti Reyyan. Karanlık, yerini yavaş yavaş aydınlığa bırakırken sabaha kadar uyumamanın&nbsp;verdiği bitkinlik, gözaltlarına morluk olup binmişti. Odasının kapısı sessizce&nbsp;açıldığında ince bir ses tonu kendi ismini andı. “Reyyan?”</p>

  <p style="text-align: justify;">Gelen Havin’di. Cevap vermek yerine sessizce yutkunup gözlerini yere çevirdi.</p>

  <p style="text-align: justify;">Ona sorulmadan, fikri dahi alınmadan, adına verilmiş bir karar vardı. Ve Reyyan, bu kararın yakıcılığında kavruluyordu. “İstemiyorum Havin,” derken&nbsp;sesi fazlasıyla yüksek çıktı. Bir kere daha dile getirdi, isyanını.&nbsp;“İstemiyorum!” Hemen yanına oturan amcasının kızı onu sakinleştirmek&nbsp;adına ellerinden tutarak gözlerine samimiyetle baktı. “Bağırma Reyyan,&nbsp;gözünü seveyim. Biri duyacak şimdi.”</p>

  <p style="text-align: justify;">“Susa susa bu hale gelmedik mi Havin?” Kuzguni hareleri acıyla titreşti yanındaki kıza bakarken. “Hiç tanımadığım bir adamla evlenmek, onun karısı&nbsp;olmak istemiyorum. Mutsuz olacağım Havin, hissediyorum bunu!” Ucu&nbsp;bucağı olmayan bir okyanusta boğuluyormuş gibi hissediyordu. Kendisini&nbsp;değersiz ve yarım görüyordu. Üstelik evlenmek istemiyorum dediği halde,&nbsp;insanların ona zamanla sever, alışırsın demeleri yok muydu? Çıldırıyordu!</p>

  <p style="text-align: justify;">“Neden peki?” diye sordu Havin merakla. “Onu gördüğün ilk an, senin gözlerinde o derinliği gördüğüm an, tüm inadın kırılır sanmıştım.”</p>

  <p style="text-align: justify;">“Mesele bu değil,” dedi Reyyan. Derdini kimselere anlatamıyordu ya, onu bu denli çıldırtan sebep buydu. “Mesele şu ki, ben o adamı tanımıyorum.&nbsp;Nasıl bir insan olduğunu, nasıl bir yüreğe sahip olduğunu bilmiyorum.&nbsp;Söylesene, gözün kapalı uçuruma yürümek değil de nedir bu?”</p>

  <p style="text-align: justify;">“Tanımak da istemiyorsun,” dedi Havin dudak bükerek. “O seni görmüş ve sevmiş demek ki. Yoksa neden ta İstanbul’dan ailesini alıp buralara kadar seni&nbsp;istemeye gelsin ki?” Sözlerinin ardından imayla kıvırdı dudaklarını. “Hem&nbsp;bence sen de onu beğendin, bırak artık bu istemiyorum ayaklarını.”</p>

  <p style="text-align: justify;">Reyyan kaşlarını kızgınlıkla çattı. Havin ondan bir yanıt beklerken, yatağın kenarından usulca kalkıp penceresine doğru yürüdü. Şafak yeni yeni söküyor,&nbsp;güneş kızılımsı rengiyle göğü çepeçevre sarıyordu. “Birkaç gün önce,” diye&nbsp;mırıldandı Reyyan. İşaret parmağı havalanmış, penceresinin kadrajına serilen&nbsp;yolu hedef almıştı. “Onu tam burada gördüm. Gözlerini dikmiş bana&nbsp;bakıyordu. Aradan birkaç gün geçti ve...” Sustu ve soluklandı. Her&nbsp;hatırladığında kalbi göğüskafesini parçalarmış gibi şiddetle çarpıyordu.&nbsp;“Ailesiyle birlikte bu konağa, beni istemeye geldi.”</p>

  <p style="text-align: justify;">“Evet. Sorun ne?” Havin hâlâ anlam veremiyordu. “Reyyan, günün birinde zaten evlenmeyecek misin? Bu inat neyin nesi? Söylesene, ondan daha iyisini&nbsp;mi bulacaksın?”</p>

  <p style="text-align: justify;">“Sorun da bu Havin, sorun bu!” diyerek çıkıştı Reyyan. “Hiçbir kadının hayır diyemeyeceği standartlara sahip biri o. Genç, yakışıklı, hali vakti&nbsp;yerinde. Peki ya,” dediğinde yüzünü bir ciddiyet sarmalamış, kaşları şaşkınca&nbsp;dikilmişti havaya. “Ben? Neden ben?”</p>

  <p style="text-align: justify;">Havin gözlerini baydı. “Sen daha ne istiyorsun? Seni gerçekten anlamıyorum.”</p>

  <p style="text-align: justify;">“Ben de anlamıyorum,” dedi Reyyan. Kollarını göğsünde birleştirdi, bakışları ise pencereden dışarıdaydı. “Öyle biri beni neden istesin Havin?&nbsp;Anlam veremiyorum.”</p>

  <p style="text-align: justify;">Havin için her şey toz pembeydi. On yedi yaşında ve deli doluydu. Reyyan, Havin’e istese de anlatamazdı yüreğini kasıp kavuran bu derdi.</p>

  <p style="text-align: justify;">“Sen kendini neden hafife alıyorsun ki Reyyan?” diye sordu Havin. Saçlarının ucunu eline almıştı genç kız. Dudakları tebessümle kıvrıldı.&nbsp;“Güzelliğine vurulmuş olamaz mı bu adam?”</p>

  <p style="text-align: justify;">Reyyan bir kere daha cevabı olmayan bir soru sordu. “Onca güzel kadın varken, neden ben?”</p>

  <p style="text-align: justify;">Bu sefer, “Kızım sen saf mısın?” diyerek sert çıktı Havin. “Peri masallarını kıskandıracak bir aşk ayaklarına kadar geldi. Senin yerinde olup, sorgusuz&nbsp;sualsiz o adamla evlenmek isteyen bin tane kız çıkar. Sen gelmiş yok mutsuz&nbsp;olurum, yok istemem diyerek bin tane tantana yapıyorsun!”</p>

  <p style="text-align: justify;">Reyyan gitgide sinirleniyordu. Havin’in onu anlayacağı da, anlamaya çalışacağı da yoktu. Sinirlendiği zaman dengesini kaybeden, tutarsız sözler&nbsp;sarf eden bir yapısı vardı. Bu tutumu çoğu zaman başına iş açıyordu. “Kes&nbsp;sesini Havin!” diye bağırdı istemsizce. Tüm bunlara sebep olan babasına ise&nbsp;öfkesini kusmadan edemedi.</p>

  <p style="text-align: justify;">“Biliyor musun Havin?” diye sorduğunda gözlerini kıstı esefle. “Eğer öz kızı olsaydım, paçavra gibi yollamazdı beni bu evden!” Çatallı ses tonu,&nbsp;ağladı ağlayacak olmanın verdiği etkiyle titriyordu. “Babam beni hiç sevmedi.&nbsp;Tek derdi günün birinde evlenip, defolup gitmemdi! Al, istediğini yapıyor&nbsp;işte.”</p>

  <p style="text-align: justify;">Havin oturduğu yerden hızla kalktı. Kaşları birden çatılmıştı. Az önceki neşeli halinden eser yoktu. “Amcamın hakkını yeme Reyyan. Seni öz&nbsp;kızından ayırmadı o, bunca sene baba olarak başında amcam vardı. Sana gözü gibi...” Genç kızın sözleri yarıda kesildi çünkü Reyyan öfkesinin son noktasındaydı. Artık ses tonunu ayarlayamıyordu. “Ben o gözlerde hiç şefkat görmedim Havin!”</p>

  <p style="text-align: justify;">Havin’in kendisine bomboş bakan gözlerine alayla baktı. “Sen nereden bileceksin ki?” Parmağını kaldırıp karşısındaki kıza salladı. “Üvey olan sen&nbsp;değilsin! Bu evde kedi muamelesi gören de sen değilsin. Bir babanın&nbsp;görmezden geldiği, o yaralı küçük kız çocuğu da sen değildin. Hangi gün&nbsp;saçlarımı okşadı babam? Hangi gün, amcamın sana sarıldığı gibi sarıldı bana?&nbsp;Ben sevgisiz büyüdüm! Anlasana Havin, nefret ediyor bu adam benden!”</p>

  <p style="text-align: justify;">Reyyan’ın bu çıkışı Havin’i şaşkınlığa uğrattı. İçinde bu kadar acı ve kin biriktirdiğini bilmiyordu. Ya da kızgındı, ondan böyle saçmalıyordu.&nbsp;“Saçmalıyorsun Reyyan. Öfkeden ne dediğini bilmiyorsun. Kimsenin sana&nbsp;üvey muamelesi yaptığı yok ki. Ben sana bir gün olsun, sen amcamın kızı&nbsp;değilsin dedim mi? Ne annem ne abim, ne babam ne de amcam... Sana&nbsp;bugüne kadar kötü tek bir söz söyledi mi?”</p>

  <p style="text-align: justify;">Reyyan bu sözleri duymak istemiyordu. Havin’in ağzından çıkan kelimeler onu sakinleştirmek bir tarafa dursun, daha çok öfkelendiriyordu. Kanayan&nbsp;yarasına tuz basan bu sözler canını daha fazla yakıyordu. Havin’le olan&nbsp;tartışmasının alevleneceğini bildiği için kapıya yürüdü hızla. Açtığı kapıya&nbsp;parmağını işaret ederek Havin’e baktı. “Çık odamdan. Beni de yalnız bırak.”</p>

  <p style="text-align: justify;">“Peki,” diyerek kapıya yürüdü Havin. Biraz daha bu odada kalmaya devam ederse Reyyan onun kalbini daha fena kıracaktı. Havin odasından çıktıktan&nbsp;sonra Reyyan kapıyı kapatmak için elini uzattığı anda karşısında Azat’ı&nbsp;gördü. Orada, merdivenlerin başında tırabzanlardan tutunmuş ikisini&nbsp;seyrediyordu. Azat, Havin’in abisi, konağın en büyük çocuğuydu. Reyyan ile&nbsp;göz göze gelmelerinin ardından merdivenlerden inerek, oradan uzaklaştı.</p>

  <p style="text-align: justify;">Reyyan da kapıyı sertçe çarparak yatağına doğru yürüdü.</p>

  <p style="text-align: justify;">Çırpınışları boşaydı. Avının elinden kurtulmak için son gücüyle debelenen ceylan misali karşı koymaya çalışıyordu kaderine. Onu kimsenin dinlediği de,&nbsp;anladığı da yoktu. Babasına karşı bir kırgınlığı yoktu, Hazar Şanoğlu zaten&nbsp;sevmezdi üvey kızını. Reyyan’ın kırgınlığı annesineydi. Ne olursa olsun,&nbsp;kızının evlenmesine karşı koyabilir, kocasının karşısına dikilebilirdi. Fakat&nbsp;yapmamıştı.</p>

  <p style="text-align: justify;">Beynini kemiren düşüncelerden sadece bir anlığına da olsa kurtulmak istedi Reyyan. Sadece bir an hiçbir şey düşünmemek ve rahat bir nefes alarak&nbsp;boğazındaki o yumrudan kurtulmak! Mümkün değildi bazı şeyler... Bu&nbsp;zamana kadar babası ona iyi davranmıştı, herkese göre böyleydi bu. Babalık&nbsp;görevini layıkıyla yerine getirmişti. Ancak Reyyan’a göre öyle değildi. Bir&nbsp;kere saçlarını okşayıp şefkatle bakmamıştı. Kardeşi Bedirhan’a olan&nbsp;davranışları da ortadaydı, Reyyan’a olan tavrı da. Aslında hiç sevmediği&nbsp;kızından, bu evlilikle kurtulmaya çalışıyordu.</p>

  <p style="text-align: justify;">Yatağına uzanıp başını yastığa bıraktı. Yaprak misali titriyordu bedeni. Boğazındaki yumru yutkundukça kalbine bir ağırlık veriyordu. Ağlasa&nbsp;rahatlayacaktı fakat ağlayamıyordu. Reyyan kolay kolay ağlayabilen bir kız&nbsp;değildi. İçine attıkları birikirdi ve canını yakardı, gözlerinden bir türlü&nbsp;düşmeyen yaşlar, alev misali içine akardı.</p>

  <p style="text-align: justify;">Zihninde çırpınan deli düşünceler başını ağrıtmıştı. Ensesine sıcak bir alev yayılmış, alnının üstü zonklamaya başlamıştı. Belki biraz uyusa bu ağrıdan&nbsp;kurtulabilirdi. Puslu gördüğü gözlerini yumduğunda hiçbir şey düşünmemeye&nbsp;çalıştı. Çok zaman geçmemişti ki, kapısı tekrar açıldı. İnsanlar ona rahat&nbsp;vermiyordu. Bu evden gönderilene kadar da vermeyeceklerdi. Gözlerini&nbsp;hafifçe araladığında kapıyı örten annesini gördü. Kırgın olduğu annesi, kızı&nbsp;için hiç uğraşmayan annesi.</p>

  <p style="text-align: justify;">Yüzünde naif bir gülümsemeyle Reyyan’a bakmıştı kadın. Yanına gelip yatağın kenarına oturduktan sonra Reyyan’ın yanağına uzattı ellerini.</p>

  <p style="text-align: justify;">“Reyyan’ım... Güzelim.” Reyyan annesine cevap vermedi, içinden tek kelime etmek gelmiyordu. Buraya kendisini ikna etmek için geldiğini&nbsp;biliyordu. Keşke yanılma ihtimali olsaydı.</p>

  <p style="text-align: justify;">“Güzel kızım yapma böyle, evlilik kötü bir şey değil ki.” Aynı kelimeleri duymak yeterince sıkıyordu canını. Eliyle annesinin elini yüzünden ittikten&nbsp;sonra yataktan kalkıp dizlerini karnına çekti. Öfke yüklü gözlerini annesinin&nbsp;gözlerine dikti. “Ben evliliğe kötü demedim ki. Kim ister sadece adını ve&nbsp;yaşını bildiği bir adamla evlenmeyi? Ben onu tanımıyorum ki!”</p>

  <p style="text-align: justify;">Zehra Hanım tebessüm etti. Annesinin yüzünde gördüğü bu gülümseme Reyyan’ı çileden çıkartmaya yetiyordu. “Seni duyan da, bugün evleneceksin&nbsp;sanır Reyyan. Miran sadece seni istemeye geldi ailesiyle.”</p>

  <p style="text-align: justify;">Reyyan umursamaz bir tavırla silkti omuzlarını. Umurunda değildi tüm bunlar. Annesi ise pes etme niyetinde değildi. “Yüzüme bak Reyyan.”&nbsp;Reyyan, annesinin gözlerine baktığında kadın gülümseyerek devam etti&nbsp;konuşmasına. “Ben biricik kızımı, kötü bir adama teslim eder miyim hiç?&nbsp;Baban, Miran’ı tanıyor ve çok seviyor güzelim. Güvenilesi ve efendi bir&nbsp;çocuk. Yirmi altısında, gencecik adam. Üstelik yakışıklı ve iş güç sahibi. Bir&nbsp;kız daha başka ne ister ki?”</p>

  <p style="text-align: justify;">Reyyan şaşkınlık ve kızgınlıkla araladı dudaklarını. “Ne mi ister?” diye sordu. “Aşk ister mesela, sevgi ister. Tanıdığı, bildiği bir adamla birleştirmek&nbsp;ister ömrünü. Benim gibi hiç tanımadığı bir adamla damdan düşer gibi değil!”&nbsp;Gözlerini annesinin yüzünden çekti. Ne zaman öfkeli olsa, karşısındaki&nbsp;insanın yüzüne bakamazdı.</p>

  <p style="text-align: justify;">“Sen Miran’ı beğenmedin mi kızım?” Zehra Hanım şaşkındı. Zira Miran’ın beğenilmeyecek bir yanı yoktu.</p>

  <p style="text-align: justify;">“Aksine,” dedi Reyyan. Aklına yine hafızasından silinmeyen yüzü gelmiş, Reyyan donuklaşmıştı. “Beğenilmeyecek biri değil o. Fakat bu durum bana&nbsp;tuhaf geliyor. Evlenmek için başka kız mı yoktu neden beni seçti diyerek&nbsp;kendi kendimi bitiriyorum.”</p>

  <p style="text-align: justify;">“Sen çok güzelsin bir tanem, bu durumu dert etmen tuhaf asıl.”</p>

  <p style="text-align: justify;">Bu ikna cümlelerine yenilmeyi istemiyordu Reyyan. Bakışlarını boşluğa sabitleyip öylece bekledi. Onun bu düşünceleri kuruntuydu herkese göre.&nbsp;Zehra Hanım kızının yüzünü avuçları arasına aldı. Reyyan annesine mecburen&nbsp;bakmak zorunda kaldığında, kaşlarını olabildiğince çattı. “Eğer böyle surat&nbsp;asmaya devam edersen, ne babanı ne de Miran’ı umursarım,” dedi kadın.&nbsp;Oldukça da ciddi duruyordu. “Söz kesilmeden bozarım bu işi. Yeter ki gülsün&nbsp;o gül yüzün.”</p>

  <p style="text-align: justify;">“Korkuyorum anne,” dedi Reyyan. “Çok korkuyorum. Ben hiç mutlu olmadım bu yaşıma kadar. Sen de çok iyi biliyorsun. Bir anda böyle bir adam&nbsp;karşıma çıkıp benimle evlenmek isteyince altında art niyet arar oldum. Ne&nbsp;yapayım? Bünye alışkın değil, ters tepiyor!”</p>

  <p style="text-align: justify;">Zehra Hanım gülümsemekle somurtmak arasında bocalayınca hüzün dolu bir tebessüm can verdi dudaklarına. Biliyordu. Kızı eksik ve yarım&nbsp;büyümüştü. Yıllar önce bu konağa gelin geldiğinde dul ve hamileydi. Bu&nbsp;gerçeği Reyyan’a, büyümeye başladığı ilk zamanlarda sürekli söylemiş,</p>

  <p style="text-align: justify;">kızının bir yalanla büyümesini engellemişti.</p>

  <p style="text-align: justify;">“Severek yapılan evlilik, dünyadayken cenneti tatmak demektir. Sevmediğin biriyle yapılan evlilik ise, bile bile cehennemi yaşamak gibidir. Hangi anne&nbsp;kızını göz göre göre ateşe atar ki?”</p>

  <p style="text-align: justify;">Reyyan’ın gözleri sevinçle parladı annesine bakarken. İçine umudun tohumları ekilmişti. “Yani?” diye sordu heyecanla.</p>

  <p style="text-align: justify;">“Seni ben doğurdum Reyyan. Hiç kimsenin senin üzerinde karar verme hakkı yok, baban yaşasaydı seni istemediğin birine asla vermezdi. Yani&nbsp;Reyyan, eğer sen istersen olur bu evlilik, istemezsen asla olmaz.”</p>

  <p style="text-align: justify;">Reyyan ne gözlerinin dolmasına ne de kollarının annesine sarılmasına engel olabilmişti. Annesi ona bir kurtuluş meşalesi yakmıştı. İşte Reyyan’ın tanıdığı&nbsp;annesi buydu. Canını verirdi, Reyyan’ı istemediği birine verdirmezdi.</p>

  <p style="text-align: justify;">***</p>

  <p style="text-align: justify;">Akşam olmuş, gökyüzü yıldızlarla kaplanmıştı. Midyat, siyahların büründüğü havada kulak okşayan rüzgârlar estiriyordu. Şanoğlu Konağı&nbsp;hazırlıklarını tamamlamıştı, misafirlerini bekliyordu herkes. Havin elindeki&nbsp;tarakla birlikte Reyyan’a doğru yaklaştı. Önce saçlarını düzeltti, ardından&nbsp;dikkatlice taramaya başladı. Reyyan ise elbisenin eteğini düzeltmekle&nbsp;meşguldü. Dizlerinin hemen altında biten elbisenin eteği, üzerine ağırlık&nbsp;vermişti. Aslında hazırdı, sadece Havin ile birlikte vakit geçsin diye&nbsp;oyalanıyorlardı.</p>

  <p style="text-align: justify;">Konağın kapısında duyulan seslerle birlikte Havin tarağı yatağın üzerine fırlatıp cama koştu. Eğilip dışarıya baktıktan sonra Reyyan’a dönerek fısıltılı&nbsp;fakat heyecanlı bir tınıyla konuştu. “Geldiler Reyyan!”</p>

  <p style="text-align: justify;">Reyyan sabahtan bu yana devam eden inadını hâlâ sürdürüyordu. “Gördün mü, kim vardı?” diye sordu umursamaz bir sesle.</p>

  <p style="text-align: justify;">“Kim olacak? Nergis Teyze ve Gönül Abla.” Nergis Hanım, Miran’ın annesi, Gönül ise kız kardeşiydi. Miran’ın babası, o çok küçükken vefat&nbsp;etmişti.</p>

  <p style="text-align: justify;">Reyyan elini göğüskafesine bastırdı. Nefes almakta güçlük çekiyordu. Hayır, heyecandan veya meraktan değildi. Tamamen, Miran’ın karşısına&nbsp;çıkmaktan ve ona kendisini göstermekten korkuyordu. Önüne düşen siyah&nbsp;saçlarını arkaya attı eliyle. Oturduğu sandalyeden kalkarak odanın içinde bir&nbsp;sağa bir sola dönmeye başladı.</p>

  <p style="text-align: justify;">“Sakin ol Reyyan, darağacına gitmiyorsun.” Reyyan, Havin’e ters bakışlar attıktan sonra tekrar elini kalbine bastırdı. Deli gibi atan kalbi bedenini&nbsp;zorluyordu. “Aldığım nefes içimi yakıyor Havin, nasıl sakin olabilirim?”</p>

  <p style="text-align: justify;">Kapının aniden açılmasıyla ikisi birden ürkmüştü. Gelen Bedirhan’dı. Bakışlarını ablasına kenetledikten sonra, soğuk bir sesle, “Babam seni&nbsp;bekliyor,” diyebildi. Belli ki Reyyan’ın evlenme fikri, kardeşinin de hiç&nbsp;hoşuna gitmemişti. Bedirhan ile Reyyan arasında bir yaş fark vardı, Reyyan&nbsp;büyük olmasına rağmen çoğu zaman Bedirhan ona abilik taslardı.</p>

  <p style="text-align: justify;">“Geliyoruz şimdi.” Havin duruma el koyduğunda Bedirhan hiçbir şey söylemeden odadan çıkıp kapıyı örttü. “Hadi gel, inelim artık.”</p>

  <p style="text-align: justify;">Odasından dışarıya adım attığında kalbi yerinden çıkacak gibiydi Reyyan’ın. Merdivenlerin başına geldiğinde tırabzanlara tutunma ihtiyacı&nbsp;hissetti. Heyecan bedenini saran hummalı bir hastalık gibiydi, titremeyen bir&nbsp;zerresi yoktu. Ağır ağır merdivenleri inmeye başladığında kalbinin atışları&nbsp;birazdan göğüskafesini delecek gibiydi. Salondan içeriye girdiğinde derin bir&nbsp;nefes alarak gözlerini yere dikti. Babasının, amcasının ve Miran’ın annesinin&nbsp;sesi yankılanıyordu. Ve ardından, tok bir erkek sesi. Reyyan bu sesi ilk&nbsp;duyduğunda da bir tuhaf olmuştu, şimdi de.</p>

  <p style="text-align: justify;">Kafasını kaldırıp Miran’a baktığında, kalbi yerinden sökülecek gibi oldu. Göz göze gelmeleri uzun sürmedi. Karşısındaki adamın delici mavi gözleri&nbsp;içini titretmişti. Çok tuhaf, adlandıramadığı bir duygu sardı tüm benliğini.&nbsp;Tehlikeli ancak bir o kadar da karşı konulamaz bir hissiyattı bu. Gözlerini&nbsp;Miran’ın gözlerinden çekip yere dikti tekrar. Ne yapacağını bilememek kötü&nbsp;bir şeydi. Şaşkın bakışları fark edilecek diye ödü kopuyordu.</p>

  <p style="text-align: justify;">Belinde hissettiği dürtülmeyle kafasını kaldırıp annesine baktı. Zehra Hanım gözleriyle Miran’ın annesini işaret ediyordu. Reyyan tekli koltukta oturan&nbsp;kadına doğru yürümek zorunda kaldı. Eli yüzü resmen alev almıştı. Şu an&nbsp;Miran’ın kendisini izliyor olma düşüncesi bile, yerin dibine girme isteğiyle&nbsp;dolup taşmasına sebep oluyordu. Sakin kalmaya çalışarak yanına gittiği&nbsp;kadının yüzüne alık alık baktı. “Hoş geldiniz.” Çekingen bir tınıyla konuştuğu&nbsp;için bir hayli kısık çıkmıştı sesi.</p>

  <p style="text-align: justify;">“Hoş buldum güzel kızım.” Nergis Hanım’ın içten gülümsemesi karşısında zoraki gülümsedi Reyyan. Ardından bakışlarını Gönül’e, Miran’ın kız&nbsp;kardeşine, çevirdi. Yirmili yaşlarının başında, Reyyan’dan en fazla birkaç yaş&nbsp;büyük olmalıydı. Reyyan, Gönül ile de selamlaşmasının ardından hızlı&nbsp;adımlarla salondan çıktı. Ayakları onu mutfağa zor götürmüştü. Gördüğü ilk&nbsp;sandalyeye attı sarsılan bedenini.</p>

  <p style="text-align: justify;">Mutfakta Fatma Hanım ve Dilan vardı. Fatma, yıllar yılı bu konaktaydı. Bir nevi aileden biri gibi olmuştu zamanla. Dilan da Fatma’nın kızıydı. Hemen&nbsp;Reyyan’ın ardından Havin de gelmişti mutfağa. Bakışlarını Reyyan’a dikti.&nbsp;Hiçbir fırsatı kaçırmıyordu.</p>

  <p style="text-align: justify;">Reyyan dakikalar önce gördüğü bir çift mavi gözün etkisinden hâlâ çıkabilmiş değildi. Gözlerini yumduğu anda hayalinde canlandı yüzü. Neler&nbsp;hissettiğini kestiremiyordu ama bu hislerin olumsuz olmadığına emindi.&nbsp;Hoşlantı veya bir beğeni değildi bu. Miran’ın efsunlu bir çekimi vardı ve&nbsp;Reyyan onu her görüşünde biraz daha etkileniyordu.</p>

  <p style="text-align: justify;">Her ne kadar inat etse de, istemiyorum dese de, elinde olmadan kapılıyordu.</p>

  <p style="text-align: justify;">“Ne o?” dedi Havin kıkırdayarak. “Betin benzin attı yine.”</p>

  <p style="text-align: justify;">Dilan da Reyyan’ın hemen yanı başında dikilmiş, ağzından çıkacak cevabı bekliyordu. Reyyan ise hâlâ sakinleşmeyen kalbinin çarpıntısıyla mücadele&nbsp;ediyordu. Deli gibi atan kalbi, heyecanlandığının belirtisiydi. Sabahki&nbsp;kızgınlığı nedeniyle bir sürü tutarsız söz sarf etmişti. Şimdi ise onları&nbsp;söyleyen Reyyan değilmiş gibiydi. “Bilmiyorum,” dedi sakin bir tınıyla.</p>

  <p style="text-align: justify;">“Neyi bilmiyorsun?” Havin, sorusunun ardından masanın altından çektiği sandalyeye oturdu. “Miran’ın sana nasıl baktığını görmedin mi? Resmen&nbsp;gözlerinin içi gülüyordu.”</p>

  <p style="text-align: justify;">Reyyan omuzlarını silkti. “Görmedim Havin,” dediğinde Havin’in itirazı gecikmedi. “Yalan söyleme Reyyan. Kapıdan girer girmez ona baktın, oda&nbsp;sana baktı.” Havin’in gözünden bir şey kaçmazdı asla. Şimdi Reyyan olumsuz&nbsp;konuşsa da, artık Havin asla inanmazdı.</p>

  <p style="text-align: justify;">Reyyan’ın yüzünde hafif bir tebessüm belirirken, yine de kafasını salladı. “Olsun, sonuçta tanımıyorum onu.”</p>

  <p style="text-align: justify;">Ocakta pişen kahveleri Dilan tek tek tepsiye yerleştirip masaya koydu. Ardından Havin tepsiyi Reyyan’ın önüne itekledi. “Hadi, soğumadan götür.”&nbsp;Reyyan gayriihtiyari mutfaktan çıkarken Havin sessizce konuştu arkasından.&nbsp;“Hemen mutfağa gelme. Biraz salonda otur!” Elinde titreyen tepsiyle attığı&nbsp;her adımda daha çok heyecanlanıyordu. Sakin olmalıydı, yoksa bu kahveleri&nbsp;ikram edemeden yere devirecekti.</p>

  <p style="text-align: justify;">Derin bir nefes alıp salona girdikten sonra, ellerinin titrememesine özen göstererek taşıdı tepsiyi. Evin en büyüğü, amcasından başlayarak sırasıyla tek&nbsp;tek dağıttı kahveleri. En son kahveyi Miran’a uzatırken yüzüne bakmamış,&nbsp;halının desenlerinde oyalamıştı bakışlarını.</p>

  <p style="text-align: justify;">Ardından bakışlarını yerden kaldırmadan, masanın yanındaki sandalyeye usulca oturdu. Kafasını yerden kaldırıp Miran’a bakmak, birkaç kere gördüğü&nbsp;yüzünü daha fazla incelemek istiyordu ancak utancı buna müsaade etmiyordu.&nbsp;Ortama koyu bir sohbet havası hakim olmuştu kısa sürede. Annesinin dediği&nbsp;gibi babası, Miran’ı uzun zamandır tanıyor olmalıydı. Zira bu denli samimi&nbsp;oluşlarının başka bir açıklaması yoktu. Reyyan’ın bakışları hâlâ yerdeyken&nbsp;Miran’ın sesi kulaklarına çarpıyor, yüreğine ılık bir heyecan bahşediyordu. İlk&nbsp;başta tuhaf gelen ses tonu, şimdi hoşuna gidiyordu ister istemez.</p>

  <p style="text-align: justify;">Bir tarafta annesi ve yengesi Delal Hanım, camın önündeki tekli koltuklarda Nergis Hanım ve Gönül oturuyordu. Karşı tarafta ise amcası Cihan Bey,&nbsp;babası ve Miran oturuyordu. Azat ve Bedirhan ise somurtkan bir yüzle&nbsp;kapının girişinde oturuyorlardı.</p>

  <p style="text-align: justify;">Reyyan üzerindeki çekingenliği bir nebze olsun attığında Gönül’e baktı. Miran’ı ve ailesini ilk gördüğünde o kadar heyecanlıydı ki, doğru düzgün&nbsp;kimsenin yüzüne bakmamıştı. Gönül, Miran’dan farklıydı. Abisine benzediği&nbsp;pek söylenemezdi. Beyaz bir tenin ortasına kondurulmuş iri ela gözlere, uzun&nbsp;bir surat yapısına sahipti. Miran’ın saçları siyaha çalarken onunkiler kumraldı.&nbsp;Abisiyle birbirlerine benzemeseler de güzel bir kızdı Gönül. Reyyan,&nbsp;bakışlarını Gönül’den ayırıp Miran’a çevirdiğinde kalbi yeniden kuşlar gibi&nbsp;çırpındı.</p>

  <p style="text-align: justify;">Sert görünen yüz hatlarına rağmen çocuksuydu sıfatı. Karanlığın ahenkle dans ettiği gür siyah saçları, gözlerini çevreleyen biçimli siyah kaşları,&nbsp;düzgün bir burnu ve rengi bordoya çalan kalın dudakları vardı. Buğday&nbsp;teninin ortasına, kıyamet gibi düşmüş deniz mavisi gözleri belki de en çekici&nbsp;noktasıydı. Yaşını göstermeyen masum yüz tipine rağmen, fiziği yaşına uygun&nbsp;ve oldukça biçimliydi.</p>

  <p style="text-align: justify;">Reyyan, Miran’ı incelemeye öyle dalmıştı ki birilerinin onun nereye baktığını fark edeceğini hiç düşünmemişti. Havin onun Miran’a böyle&nbsp;baktığını görse, günlerce söylenir dururdu. Gözleri Miran ile tekrar&nbsp;kesiştiğinde ateşe değmiş gibi çekti bakışlarını. Belki de artık gitmeliydi.&nbsp;Annesine baktı, Zehra Hanım’ın onay veren bakışları eşliğinde usulca&nbsp;yerinden kalkarak salondan çıktı.</p>

  <p style="text-align: justify;">Reyyan’ın derin bir sessizliğe ihtiyacı vardı. Oturup düşünmek, hissettiği duyguların adını koymak istiyordu. Ne olursa olsun bugün asla istemediğini&nbsp;söyleyecekti ancak yolunda gitmeyen şeyler vardı. Sanki istemiyorum derse&nbsp;çok büyük bir şey kaybedecekmiş gibi hissetti. Çok garip olacaktı fakat&nbsp;günlerdir “İstemiyorum,” diyen, hatta bu sabah bile bunun savaşını veren&nbsp;Reyyan yok olmuştu.</p>

  <p style="text-align: justify;">Sadece çaresizlik değildi ruhuna akan zehir. Bir belirsizlik denizinde yüzüyordu sanki. Hiç tatmadığı duygularla cebelleşen yüreği, hissettiklerine&nbsp;bir ad koyamıyordu. Ama korkuyordu. Sevilmenin ne demek olduğunu&nbsp;bilmediği için, bu durumu yadırgıyordu. Tuhaf giden bir şeyler vardı. Sanki&nbsp;Miran’ın gözlerinde, hiç kimsenin göremediği bir şeyler saklıydı.</p>

  <p style="text-align: justify;">Ne olduğunu asla bilemeyecekti.</p>
</body>
</html>
