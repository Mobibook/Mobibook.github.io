<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">BİRİNCİ BÖLÜM</h1>

  <p class="normal">Saat tam bire çeyrek vardı. Doğa bilimleri sınıfında yapılan uzun ve başarısız deneylerden sonra, deney lambasının renksiz alevinde, zümrüt yeşili muhteşem bir çizgi birdenbire belirmişti. Bu çizgi halindeki yeşil parıltı, deneyde kanıtlanmak istendiği gibi, çeşitli kimyasal maddeler kullanılarak hazırlanan karışımın, alevi yeşile boyama özelliğine sahip olduğunu gösteriyordu. Dediğim gibi saat bire çeyrek kala, deneyin başarıyla sonuçlandığı bu anlı şanlı zafer anında, komşu evin avlusundan, sınıfa egemen olan ciddi havayı dağıtan bir laterna sesi yükseliverdi. Sıcacık, güzel bir mart günüydü. Pencereler ardına kadar açıktı ve müzik, baharın tatlı havasıyla birlikte sınıfın içine doluyordu. Ritmiyle bir asker marşını andıran bu müzik, çok tanınan, eğlenceli bir Macar şarkısıydı ve sınıftaki çocukları neşelendirmiş, herkesin içinde gülümseme isteği uyandırıvermişti. Bazısı kendini tutamayıp açıkça gülmeye başlamıştı bile!</p>

  <p class="normal">Deney lambasında, yeşil ışık neşeyle parlamaya devam ediyordu, ama ön sıralarda oturan birkaç öğrenci dışında bununla ilgilenen kimsecikler yoktu. Geriye kalanların gözleri penceredeydi. Pencereden, komşu evlerin çatıları ve daha da uzakta, kilisenin öğle güneşinin altında ışıl ışıl parlayan çan kulesi görülüyordu. Kuledeki saatin yelkovanı gönülleri ferahlatıcı biçimde saatin bire yaklaşmakta olduğunu gösteriyordu; yani ders bitmek üzereydi. Tam bu sırada komşu evin avlusundan yükselen laterna sesi sınıfın havasını değiştirdi. Öğrenciler silkinip üzerlerindeki uyuşukluğu attılar. Kimi sıralarının altındaki kitapları karıştırmaya, kimi de mürekkepli kaleminin ucunu temizlemeye girişmişti. Boka, mürekkebi akıtmayacak biçimde yapılmış olan kırmızı deri kaplı hokkasını kapatıyordu. Bu hokka mürekkep akıtmazdı, elbette ceket cebine konulmadığı zamanlarda!</p>

  <p class="normal">Çele, kitabının dağılmış sayfalarını topluyordu. Süsüne düşkün olduğundan, diğer arkadaşlarının yaptığı gibi bütün kitaplarını yanında taşımaz, yalnızca günün dersleriyle ilgili olan sayfaları yanına alır ve onları da özenle, dış görünüşünü bozmayacak şekilde ceplerine yerleştirirdi. En arka sırada oturan Çonakoş, canı sıkılmış bir suaygırı gibi esniyordu. Vays, birkaç derstir kemirdiği küçük ekmekten dökülen kırıntıları temizlemek için ceplerini ters çevirmekle meşguldü.</p>

  <p class="normal">Gereb, yerinde uyuşuk uyuşuk oturmaktan bunalmış, sabırsızca ayaklarını sıraya sürtüp duruyordu. Barabas ise hiç utanıp sıkılmadan, çanta vazifesi gören muşambasını kucağına sermiş, kitaplarını büyüklüklerine göre muşambanın içine diziyordu. Dizme işi bittikten sonra kitapları bir kayışla öyle sıkı bağladı ki, bu hareketiyle oturduğu sırayı bile inletti! Anlayacağınız herkes sınıfı terk etmeye hazırlanıyordu. Yalnızca öğretmen, dersin bitmek üzere olduğunu umursamaz gibiydi. Yumuşak bakışlarını çocukların dağınık kafaları arasında şöyle bir gezdirdi ve sordu:</p>

  <p class="normal">“Ne oluyor?”</p>

  <p class="normal">Derin bir sessizlik oldu. Bir ölüm sessizliği... Barabas az önce sıktığı kayışı gevşetti, Gereb ayaklarını sıraya sürtmeyi kesti, Vays ellerini ceplerinden çıkardı, Çonakoş’un esnemesi kesildi. Çele kitabının yapraklarını oldukları yerde bıraktı ve Boka kırmızı deriden hokkasını çabucak cebine soktu. Mavi mürekkep, cebe girer girmez hokkadan sızmaya başlamıştı bile!</p>

  <p class="normal">“Ne oluyor?” diye tekrarladı öğretmen sorusunu.</p>

  <p class="normal">Bütün öğrenciler sıralarında kımıldamadan oturuyorlardı. Bunun üzerine öğretmenin bakışı, okulun ciddi havasına aldırış etmeksizin tatlı tatlı sürüp giden laterna sesinin duyulduğu pencereye yöneldi. Kaşlarını çattı ve sert bir sesle:</p>

  <p class="normal">“Çengey, çabuk kapat şu pencereyi!” dedi.</p>

  <p class="normal">En ön sırada oturan küçük Çengey hemen kalktı, ciddiyetle pencereye koştu ve pencereyi kapattı. Aynı anda Çonakoş oturduğu sırada öne eğildi ve sarışın küçük bir çocuğa fısıldadı: “Hey! Nemeçek!”</p>

  <p class="normal">Nemeçek öğretmene görünmeden arkaya dönüp baktı, ardından yere çevirdi bakışlarını. Kâğıt bir top yuvarlanarak gelip ayaklarının dibinde durmuştu. Yerden bu kâğıt topu alıp açtı. Üzerinde “Boka’ya iletilecek” diye bir not yazılıydı. Nemeçek, kâğıtta yazılı olanın bu kadarla kalmadığını; mektubun devamının kâğıdın arka yüzünde bulunduğunu biliyordu. Ama dürüst ve erdemli bir çocuk olduğundan kendisine gönderilmemiş bir mektubu açıp okuma densizliğini asla yapmazdı. Kâğıdı tekrar katlayıp top haline getirdi, atmak için uygun zamanı bekledi. Sırasında öne doğru eğildi ve fısıldadı: “Hey! Boka!”</p>

  <p class="normal">Boka yere baktı –bu yolla çocuklar derslerde gizlice iletişimi sürdürmekteydiler– yuvarlana yuvarlana kendisine ulaşan topu aldı, açtı ve Nemeçek’in dürüstlüğüne aykırı bulduğu için okumadığı sayfanın üstündeki şu yazıyı okudu:</p>

  <p class="normal">“Üç saat sonra Arsada genel toplantı yapılacak. Gündem konusu: başkan seçimi. İlgili arkadaşlara iletilsin.”</p>

  <p class="normal">Boka kâğıdı sakladı ve çantasındaki kitapları düzenledi. Saat tam bir olmuştu. Elektrikli zil çınladı. Artık öğretmen de gerçeği kabul etmek zorundaydı; ders sona ermişti! Deney lambasını söndüren öğretmen, çocuklara bir ödev konusu yazdırdı ve okulun fizik laboratuvarına geçti. Bu laboratuvar garip bir yerdi; kapısı açıldıkça içerideki doldurulmuş hayvanlar, üst raflara konulmuş cam gözlü kuşlar ve bir başka köşede sessizlik içinde görkemli, esrarlı mı esrarlı, korkunç mu korkunç duran sarı bir insan iskeleti görülür, çocukların yüreğini ağzına getirirdi.</p>

  <p class="normal">Zil sesinin ardından kaşla göz arasında boşalıvermişti sınıf. Öğrenciler geniş merdivenlerde koşuşturuyorlardı. Bu koşuşturmayı, bir öğretmenin uzun boyuyla öğrencilerin karşısında birdenbire belirmesi yatıştırabilirdi ancak! Öğretmeni karşılarında gören öğrenciler, bir anda suspus oluverirlerdi, ama öğretmen gözden kaybolur kaybolmaz taşkınlık daha da artarak devam ederdi.</p>

  <p class="normal">Sokaktaki büyük kapı, zil çalar çalmaz dağılıveren çocukların bir nehir gibi durmadan akışına sahne oluyordu. Öğretmenler yanlarından geçerken, çocuklar şapkalarını havaya fırlatmışlardı. Güneş ışığıyla aydınlanan sokakta boş mideleriyle yorgun argın yürüyorlardı. Sokağın neşeli, cıvıltılı görüntüleriyle karşılaştıklarında, başlarındaki sersemlik kayboluvermişti. Ansızın özgürlüğüne kavuşan ve ne yapacağına karar vermekte zorlanan tutsaklara benziyorlardı. Baharın taze havası ve şehrin ortasında pırıl pırıl parlayan güneşin etkisiyle içleri açılmış; binaların, dükkânların, arabaların ve tramvayların yarattığı karışık manzara içinden evlerinin yolunu tutmuşlardı.</p>

  <p class="normal">Okulun yakınındaki komşu kapılardan birinin önünde Çele, fiyatları hiç utanıp sıkılmadan habire artıran İtalyan şekerleme satıcısıyla zorlu bir pazarlığa girişmişti. Şu çok iyi bilinir ki, dünyanın neresine gidilirse gidilsin, bir yarım-çeyrek kozhelva beş liraya satılır. Bu “yarım-çeyrek” denilen ölçünün nasıl belirlendiğini merak ediyorsanız hemen söyleyeyim; satıcı, küçük satırıyla kozhelvadan bir parça böler ve böldüğü parçanın büyüklüğü ne olursa olsun onu beş paraya satar. İtalyan da böyle yapıyordu. İtalyan’ın işporta tezgâhı, bütün malzemelerin aynı fiyata, yani beş liraya satıldığı bir çeşit bakkal dükkânıydı. Böyle olunca, tercihe göre bir çubuğa geçirilmiş üç kuru erik, üç incir, şekerle kaplanmış üç ceviz, bir parça kozhelva ya da bir arpa şekeri aynı paraya satın alınabilirdi. Beş lira vererek “öğrenci yemi” denilen özel karışımdan bir küçük külah almak da mümkündü. Özellikle lise öğrencilerinin gözdesi olan bu karışımın içinde ne ararsanız bulurdunuz: şekerleme, birkaç tane fındık, kuş üzümü, kuru üzüm, badem, yiyecek kalıntısı, keçiboynuzu parçaları ve sinek ölüleri... Beş liraya alınan bu “öğrenci karışımı”yla sanayi ürünlerinin, bitkiler ve hayvanlar dünyasının zengin çeşitlerini bir arada tatma şansı yakalanmış olurdu.</p>

  <p class="normal">Çele İtalyanla pazarlık etmeye devam ediyordu. Ticaret kurallarından anlayanlar iyi bilirler; kazanç tehlikeye düştüğü zaman fiyatlar daima yükselir. Örneğin, haydut yatağı bölgelerden geçilerek getirilmesi gereken Asya çayı, her zaman diğer çaylardan daha pahalıdır. Bu tehlikeli işin bedelini, fazladan para vererek biz Avrupalılar ödemek zorunda kalırız! İşte bu kozhelva satıcısı da parlak bir ticari zekâya sahip olduğundan, tehlikeden yarar sağlamaya çalışıyordu. Öğretmenler, onun okulun yakınlarında satış yapmasını yasaklamak istiyorlardı ve önünde sonunda bunu başaracaklardı. Satıcı başına geleceğin farkındaydı. Tezgâhında sattığı tüm şekerlemelerin tatlılığından dudaklarına kondurup sürekli gülümsüyorsa da, kendisini gençliğin düşmanı gibi gören öğretmenlerin öfkesini yatıştırmaya yetmiyordu bu tatlı gülücükleri! Öğretmenler, “Öğrenciler bütün paralarını İtalyan’ın cebine akıtıyorlar,” diye söyleniyorlardı.</p>

  <p class="normal">İtalyan ise, çok geçmeden tezgâhını satışa daha elverişsiz bir yere taşımak zorunda kalacağını hissettiği için fiyatlarını yükseltmişti. Madem bulunduğu yeri terk etmek zorundaydı, neden buradaki son günlerinde daha çok kâr etmeyecekti ki? Aklından bunları geçirerek, “Beş liraya alışveriş buraya kadar! Bugünden itibaren ne alırsanız on lira!” dedi yanındaki Çele’ye.</p>

  <p class="normal">Bu sözleri, kendisine yabancı olan bir dilde zorlanarak söylerken, bir yandan da kaba hareketlerle elindeki satırı sallıyordu.</p>

  <p class="normal">Gereb, Çele’nin kulağına fısıldadı: “Şapkanı şekerlerin üstüne fırlatsana!”</p>

  <p class="normal">Çele bu fikri çok beğenmişti. Dörtbir tarafa saçılmış şekerleri görmek nasıl da zevkli olacaktı! Bütün arkadaşları bu görüntü karşısında gülmekten katılacaklardı.</p>

  <p class="normal">Gereb bir şeytan gibi, Çele’yi ayartmaya devam ediyordu:</p>

  <p class="normal">“Haydi durma! Fırlat şapkanı! Bu adam bir soyguncu.”</p>

  <p class="normal">Çele gönülsüzce şapkasını çıkardı. “Güzel şapkamı mı?” diye mırıldandı. Şapkasına bir şey olacak diye içi gidiyordu.</p>

  <p class="normal">Fırsat kaçmıştı. Gereb, bu şakayı yapması için yanlış kişiye yönelmişti. Çele, sırf görüntüsü bozulmasın diye sınıfa kitaplarını değil, kitaptan ayırdığı sayfaları getiren, öylesine süsüne düşkün bir çocuktu; şapkasını atmaya nasıl razı olacaktı ki!</p>

  <p class="normal">“Kıyamıyor musun şapkana?” diye sordu Gereb.</p>

  <p class="normal">“Kesinlikle,” diye yanıt verdi Çele. “Beni korkak sanma, ama şapkamı atarsam, bu kadar güzel bir şapkaya gerçekten yazık olacak. Cesur olmadığım için yapmadığımı da düşünme sakın, senin şapkanı atarak tersini ispatlamaya hazırım.”</p>

  <p class="normal">Gereb’le böyle konuşulmazdı. Bu sözleri küstahlık saymıştı:</p>

  <p class="normal">“Bunu yapmak için sana ihtiyacım yok, kendi şapkamı atacaksam ben de yaparım bunu! Sana diyorum ki bu adam bir soyguncu. Eğer korkuyorsan çekil git!” dedi Çele’ye.</p>

  <p class="normal">Sonra korkusuz bir tavırla şapkasını çıkardı ve şekerlemelerin özenle dizilmiş olduğu tezgâha atmak üzere hazırlandı. Tam bu sırada, arkadan biri uzanıp onu kolundan kavradı ve güçlü, erkekçe bir sesle:</p>

  <p class="normal">“Ne yapıyorsun sen öyle?” diye sordu.</p>

  <p class="normal">Gereb arkasına döndü. Yanına yaklaşan Boka’ydı. Boka sorusunu tekrarladı:</p>

  <p class="normal">“Ne yapıyorsun burada?”</p>

  <p class="normal">Gereb’e hem tatlı hem sert bir ifadeyle bakıyordu. Onu karşısında görünce, Gereb, eğiticisinin yanında evcilleşen bir aslan gibi önce homurdandı, ardından yumuşayarak şapkasını yeniden başına geçirdi ve omuz silkti.</p>

  <p class="normal">Boka alçak bir sesle “Adamcağızı rahat bırak,” dedi. “Cesur olmak iyidir, ama böyle bir cesaret gösterisine hiç gerek yok! Haydi gel benimle.”</p>

  <p class="normal">Mürekkeple kirlenmiş elini ona uzattı. Cebindeki mürekkep hokkası, her zamanki gibi içindeki koyu mavi sıvıyı Boka’nın ellerine akıtmıştı. Olan bitenden habersiz Boka da ellerini cebinden çıkarmıştı. Kiri fark edince elini duvara sürdü. Duvarda güzel mavi izler bırakmıştı ama parmakları hiç de temizlenmiş sayılmazdı. Bunun üzerinde fazla durmadılar. Az önce yaşadıkları küçük tatsızlık da böylece kapanmış oldu. Boka, Gereb’in koluna girdi ve ikisi birlikte uzun yoldan aşağı indiler. Havalı Çele arkada kalmıştı. Boka’yla Gereb, Çele’nin, yenik düşmüş isyankârların her şeyden üzüntüyle el etek çekmiş hallerini andıran bir sesle İtalyan’a seslendiğini duydular:</p>

  <p class="normal">“Pekâlâ, madem ki her şey on lira, o zaman bana on liralık kozhelva verin!”</p>

  <p class="normal">Yeşil, küçük para cüzdanından on lira çıkardı. İtalyan, hiç kuşku yok ki, ertesi gün fiyatı on beş liraya yükseltirse nasıl olacağını düşünerek; bu düşüncenin verdiği keyifle gülümsüyordu. Ama bu bir hayalden başka bir şey değildi; tıpkı rüyalarında yirmi liralarının yüz misli değerlendiğini görmesi gibi bir şeydi. Satırını kozhelva külçesine indirdi ve kestiği parçayı bir kâğıda sardı.</p>

  <p class="normal">Çele kötü kötü baktı ona:</p>

  <p class="normal">“Ama eskiden verdiğinizden daha az verdiniz!”</p>

  <p class="normal">İtalyan, satışın iyi gitmesinden keyifli, işi artık iyice yüzsüzlüğe vurmuştu:</p>

  <p class="normal">“Eh, madem ki daha pahalı, daha az veriyorum. Pahalı olan, az olur!” dedi ağız dolusu gülerek.</p>

  <p class="normal">Bu sözü söyledikten sonra, on lirasını hazırlamış olan yeni bir müşteriye döndü ve satırını beyaz helva külçesine indirdi. Satırıyla helvayı keserken yaptığı hareket onu, küçük adamların kafalarını bir fındık gibi kesen dev cüsseli bir ortaçağ celladına benzetiyordu. Şekerlemeleri kılıçtan geçirmeye kendini öylesine kaptırmıştı ki bu haliyle gerçekten masallarda anlatılan cellatlardan farksızdı.</p>

  <p class="normal">“Canımıza okudu bu adam,” dedi Çele yeni müşteriye. “Bu soyguncudan hiçbir şey almayın sakın!”</p>

  <p class="normal">Üzerine yapışmış kâğıtla beraber helvasının son parçasını da ağzına attı. Kâğıt, helvaya öyle bir yapışmıştı ki onu elle ayırmak mümkün değildi, ama ağızda yalaya yalaya pekâlâ ayrılabilirdi.</p>

  <p class="normal">“Beklesenize beni!” diye seslendi Boka’yla Gereb’e ve onları yakalamak için koşmaya başladı. Köşe başında arkadaşlarına yetişti. Üçü kolkola girip yollarına devam ettiler. Boka ortada yürüyordu ve ciddi bir havayla, her zamanki gibi alçak sesle konuşuyordu. On dört yaşındaydı ve yüzü hâlâ son derece çocuksuydu. Ancak konuşmaya başladığı zaman birkaç yaş daha büyük olduğunu düşündürürdü. Derinden gelen ciddi, tatlı bir sesi vardı ve söylediği sözler de sesi gibi etkili olurdu her zaman. Gülünç, budalaca davranışlardan kaçınır, yerli yersiz yapılan öğrenci şakalarından hiç hoşlanmazdı. Arkadaşlarının kavgalarına karışmayı sevmezdi ve kendisinden, bir anlaşmazlığı çözmesi için hakemlik yapması istendiğinde bu görevden ustaca sıyrılırdı. Çünkü deneyimleri ona göstermişti ki yargı, ne şekilde verilmiş olursa olsun, taraflardan birini kaçınılmaz olarak mutsuz ederdi ve bu mutsuzluk her zaman “yargıcı”ya karşı bir kırgınlığa dönüşürdü. Boka ancak, kavga bir öğretmenin işe karışmasını gerektirecek ölçüde büyüdüğü zamanlarda taraflar arasında barışı sağlayabilmek için araya girerdi. Böyle olunca arabulucuya hiç kimse kızmaz, hınç duymazdı. Kısacası, Boka akıllı bir çocuktu. Hayatta çok ileri gidemeyecek olsa bile, her zaman onurlu, namuslu bir insan olarak kalacaktı.</p>

  <p class="normal">Şorokşar Sokağı’ndan geçtikten sonra, Köztelek Sokağı’na saptı çocuklar. İlkbahar güneşi bu küçük sokağı nasıl da aydınlatmıştı! Sokağın bir bölümünü kaplayan tütün fabrikasının makineleri de gırıltılarıyla sessizliği bozmaktaydılar. İleride belli belirsiz iki insan seçiliyordu. Birini bekler gibiydi bu iki kişi. Biri Çonakoş’tu; evet, şu sağlam görünümlü iri yapılı Çonakoş. Diğeri de sarışın, cılız Nemeçek’ti. Kol kola girmiş üç çocuğu görünce Çonakoş, sevinçle iki parmağını ağzına götürdü ve lokomotif düdüğünü andırır bir ıslık çalmaya başladı. Bu ıslık onun biricik uzmanlık alanıydı. Beşinci sınıftan hiç kimse ıslık çalmakta onun kadar usta değildi; hatta doğruyu söylemek gerekirse bütün okulda sadece Sinder, bu konuda onunla yarışabilirdi. Ama Sinder de, “Dostluk Derneği”nin başkanı seçildiği günden beri, yeni konumunun gerektirdiği ağırbaşlılığa aykırı bulduğundan olsa gerek, ıslık çalmaktan vazgeçmişti.</p>

  <p class="normal">İşte o ünlü ıslığını çalmıştı Çonakoş ve şimdi üç arkadaşının, ıslığını duyup yanına gelmesini bekliyordu. Nemeçek’e dönüp sordu:</p>

  <p class="normal">“Onlara hâlâ hiçbir şey söylemedin mi?”</p>

  <p class="normal">“Hayır,” diye yanıtladı Nemeçek.</p>

  <p class="normal">“Ne var? Neyi söyleyecekti?” diye hep bir ağızdan sordu yeni gelen üçü.</p>

  <p class="normal">Bu soruya küçük Nemeçek’in yerine Çonakoş yanıt verdi:</p>

  <p class="normal">“Müzenin bahçesinde dün bir ‘baskın’ yaptılar.”</p>

  <p class="normal">“Kimler?”</p>

  <p class="normal">“Pastör Kardeşler, kim olacak?”</p>

  <p class="normal">Derin bir sessizlik oldu.</p>

  <p class="normal">Şimdi bu “baskın”ın ne demek olduğunu soracaksınız bana. Hemen açıklayayım: “baskın”, Budapeşteli öğrencilerin kendi aralarında sık kullandıkları, son derece önemli bir sözdür. Çok güçlü bir çocuğun, daha çelimsiz, zayıf çocukların bilyelerine, oyuncaklarına el koymak için, onlar oyuna başlamadan önce yaptığı hamleyi anlatmak üzere kullanılır bu söz. Güçlü olan çocuk “baskın” diye bağırarak, vurgun yaptığını; yani göz diktiği bilye ve oyuncakları ele geçirdiğini duyurur ve kendisine direnmeye cesaret edecek olanlara karşı kaba kuvvet kullanmaya hazır olduğunu bildirmiş olur. Kısacası “baskın”, kesin ve sert bir biçimde duyurulan bir son uyarıdır; savaş ilan etmek gibidir. Sıkıyönetimin, “göze göz dişe diş” yasasının, korsanlık ve haydutluğun başladığını anlatır.</p>

  <p class="normal">Arkadaşlarına “baskın” yapıldığını duyan çocukların sessiz sedasız öylece kalakaldıklarını söyledim en son, değil mi? İşte bu sessizliği ilk bölen, titrek sesiyle Çonakoş oldu:</p>

  <p class="normal">“Doğru mu bu? Baskın mı yaptılar gerçekten?”</p>

  <p class="normal">“Tamamen doğru,” dedi Nemeçek, anlattıklarının arkadaşları üzerinde yarattığı büyük etkiyi fark edip cesaretini daha da toplamış olarak.</p>

  <p class="normal">Gereb “Bu böyle süremez!” diye haykırdı. “Her zaman söyledim; bir şeyler yapmak gerek. Ama Boka bizi durmadan engelliyor. Eğer böyle giderse, bunlar yakında bizi pataklamaya da başlayacaklar!”</p>

  <p class="normal">Çonakoş, yeni bir ıslık öttürecekmiş gibi parmaklarını ağzına götürdü. Ne zaman kavga etmek söz konusu olsa, o hep hazır olurdu zaten. Şimdi de bu sabırsızlığını anlatmak için ıslık çalmaya yeltenmişti ama Boka onu durdurdu:</p>

  <p class="normal">“Yeter! Sağır edeceksin beni.”</p>

  <p class="normal">Bunu söyleyip küçük Nemeçek’e döndü:</p>

  <p class="normal">“Nasıl oldu, anlat bakalım.”</p>

  <p class="normal">“Neyi? Baskını mı?”</p>

  <p class="normal">“Evet. Ne zaman oldu?”</p>

  <p class="normal">“Dün akşam.”</p>

  <p class="normal">“Nerede?”</p>

  <p class="normal">“Müzenin bahçesinde.”</p>

  <p class="normal">“Bütün ayrıntısıyla her şeyi anlat bize. Ama sakın kendi kafandan bir şeyler ekleyeyim deme. Eğer onlara yaptıklarının karşılığını vermek istiyorsak, doğruyu tamamen bilmek zorundayız.”</p>

  <p class="normal">Nemeçek bütün ilginin üzerinde olduğunu hissederek, müthiş bir heyecana kapılmıştı. Bu durum; yani ilgi odağı olmak, onun başına çok az gelirdi çünkü. Arkadaşlarının gözünde etkisiz elemandı o; tıpkı bölme ya da çarpma işlemlerindeki “1” gibi. Hiç kimse ondan korkmazdı. Cılız bir çocuktu; gösterişsiz haliyle, sıska vücuduyla her türlü suçun kendisine yüklendiği bir “şamar oğlanı” olmaya mahkûm gibiydi. Ama bu kez bütün çocuklar dikkatlerini ona yöneltmişlerdi. İşte böyle bulunmaz bir ortamda anlatmaya başladı Nemeçek:</p>

  <p class="normal">“Öğle yemeğimizi yedikten sonra Vays, Rihter, Kolnay, Barabas ve ben, müzenin bahçesine gitmeye karar vermiştik. Niyetimiz Eşterhazi Sokağı’nda tenis oynamaktı ama orada boş alan yoktu. Bunun üzerine Barabas: ‘Bahçede bilye oynamaya ne dersiniz?’ dedi ve biz de bunu uygun görüp duvarın karşısında bilye oynamaya başladık. Bilyeler yerdeydi; herkes sırası geldiğinde bilyelerden birini fırlatıyordu. Attığı bilyeyi başka bir bilyeye çarptırmayı başaran oyunu kazanıyordu ve bütün bilyeleri topluyordu. İşte bu oyunu oynuyorduk. Duvarın önünde on beş tane bilye vardı, üstelik ikisi de cam bilyeydi. Tam o sırada Rihter bağırdı: ‘Bırakın oyunu da kaçalım, Pastör Kardeşler geliyor!’ Gerçekten de Pastörler bize doğru geliyorlardı. Elleri ceplerindeydi, başları öne doğru eğikti. Öyle yavaş ve ürkütücü bir yürüyüşleri vardı ki, onları izlerken korkudan titremeye başlamıştık. Biz beş kişiydik; ama o ikisi, on kişi de olsak pestilimizi çıkartabilecek kadar güçlüydüler. Hem, beş kişi olduğumuzu söylemek ne kadar doğru olur bilmiyorum; çünkü Kolnay ilk tehlike alarmıyla tabanları yağlardı ve uyuklayıp duran Barabas da hemen kaçıverirdi. Yani anlayacağınız, üç kişiden fazla değildik. Belki ben de kaçmaya yeltenirdim ve sayımız iki kişiye düşerdi. Ama beşimiz birden kaçsak da elimize hiçbir şey geçmezdi ki! Pastörler bütün sokağın en iyi koşucularıdır ve bizi yakalamak için hiç çaba harcamaları gerekmez.”</p>

  <p class="normal">“Her neyse, gözlerini bilyelerden ayırmadan, bize gittikçe yaklaşıyorlardı. Kolnay’a dedim ki: ‘Şunlara bak, bilyelerimize göz diktiler.’ İçimizde en zeki olan Vays durumu hemen anlayıp ‘Bana öyle geliyor ki bu işin sonu baskın,’ dedi. Ben ise, onlara hiçbir zararımız dokunmadığı için bizi rahat bırakacaklarını düşünüyordum. Başlangıçta öyle de oldu; sakin sakin oyunumuzu seyretmekle yetindiler. Kolnay kulağıma eğilip: ‘Söylesene, oyunu bıraksak mı?’ diye sorunca ben ‘Nedenmiş? Bu, işine gelecek değil mi? Çünkü yeniliyorsun. Şimdi sıra bende, kazanırsam bırakırız oyunu,’ dedim ona. Ben konuşurken sıra Rihter’deydi, ama korkudan elleri tir tir titrediği için o da hiç bilye vuramadı. Sıra böylelikle bana geldi. Nişan aldım ve vuruşumu yaptım. Bütün bilyeleri kazandım. Otuz bilye vardı. Tam onları topluyordum ki, Pastörlerden genç olanı sıçrayıp ‘baskın’ diye bağırarak bana doğru geldi. Arkaya dönüp bir baktım ki, bir de ne göreyim? Kolnay ve Barabas tabanları yağlamış kaçıyorlar, Vays duvarın dibinde saklanıyor; rengi güneşte fazla kalmış çarşaf gibi solmuş ve Rihter de kararsız bir havada, kendi kendine ‘kaçsam mı kaçmasam mı’ diye sorar gibi bakıyor... Öncelikle işi dostça halletmeyi denedim. Pastörlere dedim ki: ‘Arkadaşlar, bunu yapmaya hakkınız yok...’ ama ben bunu söylerken, büyük Pastör bilyeleri toplamış ve cebine indirmişti bile! Küçük olan da beni ceketimden tutup bağırarak: ‘Baskın yaptığımızı hâlâ anlamadın mı?’ dedi. Tabii ki hiçbir yanıt vermedim ona. Vays, duvarın önünde ağlayıp sızlanmaya başlamıştı, Kolnay’la Barabas ise bizi uzaktan izliyorlardı. Pastörler yerden bütün bilyeleri böylece toplayıp bir tek söz bile etmeden çekip gittiler. İşte, olan bu!”</p>

  <p class="normal">“Bu kabul edilemez bir şey!” dedi Gereb, öfkesini açıkça belli ederek.</p>

  <p class="normal">Çele, “Tam anlamıyla soygun!” diye ekledi.</p>

  <p class="normal">Çonakoş, ortamın gerginliğini, herkesin öfkeden barut gibi olduğunu belirtmek için ıslık çalmaya koyuldu. Boka sessizce duruyordu, düşünüyordu. Bütün bakışlar ona çevrilmişti. Herkes, onun bu olaylar karşısında nasıl bir tavır sergileyeceğini merak ediyordu. Arkadaşlarını aylardır rahatsız eden buna benzer bir sürü olay olmuştu; şimdiye kadar bunları pek ciddiye aldığı söylenemezdi. Ama bu seferki bardağı taşıran son damlaydı. Bu soygunun adaletsizliği gün gibi ortadaydı. Boka da arkadaşları gibi öfke doluydu.</p>

  <p class="normal">“Pekâlâ, haydi öğle yemeğimizi yiyelim,” dedi alçak sesle. “Yemekten sonra depoda buluşuruz. Bu meseleyi orada konuşuruz. Şimdilik, ben de sizin dediğinize katıldığımı söylemekle yetineceğim, bu kabul edilemez bir şey!”</p>

  <p class="normal">Boka’nın bu açıklaması hepsini büyülemiş ve ona duydukları dostluğu, sevgiyi yeniden canlandırmıştı. Arkadaşlarının küçük zeki kafasına; içlerinde savaşçı bir ateşin yanmakta olduğu ışıl ışıl parlayan siyah gözlerine sevgi dolu bir gülümsemeyle bakıyorlardı. Kendileriyle kızgınlığını paylaştığı için minnettar oldukları Boka’yı neredeyse sarıp kucaklayacaklardı!</p>

  <p class="normal">Tekrar yürümeye koyuldular. Uzaktaki bir yerden gelen neşeli bir çan sesi duyuyorlardı. Tepede güneş sıcacık ve parlaktı. Dünya çok güzel, çok eğlenceli göründü çocuklara! Büyük bir işin önünde birlikte durma duygusu hepsini coşturmuştu! Sabırsızlık içlerini yakıyordu ve tüm düşüncelerinin önüne geçen soru şuydu: Ne yapılmalıydı şimdi? Madem ki Boka bile başlarına gelenin kabul edilemez olduğunu bildirmişti, artık işin çığırından çıkacağı, büyük bir kavga kopacağı apaçık ortada demekti.</p>

  <p class="normal">Üllö Caddesi’ne doğru yürüdüler. Çonakoş, Nemeçek’le beraber biraz geride kalmıştı. Boka, arkasına döndüğünde onları tütün fabrikasının penceresinin önünde beklerken gördü. Fabrikanın penceresi, nikotin yapraklarından savrulan sarı barut tozunun yoğun dumanıyla, olduğu gibi kaplanmıştı.</p>

  <p class="normal">“Tütün,” diye bağırdı Çonakoş sevinç içinde. Islık çaldı ve sarı tozdan içine çekti. Nemeçek, küçük bir maymun gibi, bütün kalbiyle gülmeye koyulmuştu. O da, minicik, ince parmaklarıyla biraz tütün tozu topladı ve bunları kokladı. Bu buluşları nedeniyle son derece mutlu, aksıra aksıra Köztelek Sokağı’nı geçtiler. Mutluydular mutlu olmasına ama Çonakoş aksırıktan kızarmış, neredeyse patlayacak bir top gibi olmuştu. Küçük Nemeçek de, sinirlendirilmiş bir Hint domuzu gibi burnunu çekip duruyordu. Çocuklar hapşırıyor, kahkahalar atıyor ve koşuyorlardı. İçleri öyle bir mutlulukla doluydu ki, o an, uğradıkları büyük haksızlığı bile unutmuşlardı. Sessiz ve ciddi başkanları Boka’nın “kabul edilemez” olarak nitelendirdiği şu büyük haksızlığı...</p>
</body>
</html>
