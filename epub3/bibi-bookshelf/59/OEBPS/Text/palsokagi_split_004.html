<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">ÜÇÜNCÜ BÖLÜM</h1>

  <p class="normal">Ertesi gün akşamüstü, stenografi dersinin bitiminde, savaş planı hazırdı. Saat beş olmuştu. Çocuklar okuldan çıkarlarken, sokak lambaları da yakılmıştı. Okulun önünde, Boka arkadaşlarına dönüp:</p>

  <p class="normal">“Her şeyden önce, Kırmızı Gömlekler’e, en az onlar kadar güçlü olduğumuzu göstermeliyiz. Yanıma en cesur iki adamımı alacağım. Birlikte Botanik Bahçesi’ne gideceğiz. Onların adasına girip bir ağacın üstüne şu yazıyı asacağız.” dedi.</p>

  <p class="normal">Bunu söyleyerek cebinden kırmızı bir kâğıt çıkardı. Kâğıdın üzerinde, siyah, büyük harflerle şu yazı yazılıydı:</p>

  <p class="normal">PAL SOKAĞI ÇOCUKLARI BURAYA GELDİLER.</p>

  <p class="normal">Diğer çocuklar yazıya hayran hayran bakmaktaydılar. Stenografi dersine girmeyen (bu derse girme zorunluluğu yoktu) ama merakı nedeniyle okulun önüne gelip arkadaşlarının çıkışını bekleyen Çonakoş:</p>

  <p class="normal">“Bu yazıya birkaç ağır söz de eklemek gerek!” dedi.</p>

  <p class="normal">Boka, öfkeyle omuzlarını silkerek:</p>

  <p class="normal">“Kafanı çalıştırsana!” diye yanıt verdi ona. “Bayrağımızı elimizden alan Feri Atş gibi davranmak yakışır mı bize? Onlara sadece gözümüzü korkutamadıklarını; toplantılarını yapıp silahlarını sakladıkları haydut yatağı bölgelerine girmeye yetecek cesaretimizin olduğunu göstereceğiz. Bu kırmızı kâğıt bizim kartvizitimiz olacak. Onlara kartvizitimizi bırakmış olacağız.”</p>

  <p class="normal">Çele “Her akşam adada Kızılderili oyunu oynamak için toplandıklarını duymuştum ben,” dedi.</p>

  <p class="normal">“Ne fark eder?” diye sordu Boka. “Feri Atş da Arsamıza geldiği zaman, bizim Arsada olacağımızı çok iyi bilerek gelmişti. Onlarla karşılaşmaktan korkan varsa benimle gelmesin.”</p>

  <p class="normal">Hiç kimse korkmuyordu. Nemeçek bile büyük bir cesaret örneği göstermişti. Apaçık ortadaydı ki tek arzusu cesur davranışlarıyla orduda ilerleme kaydetmekti.</p>

  <p class="normal">“Ben seninle gelirim!” diye seslendi Boka’ya korkusuzca.</p>

  <p class="normal">Burada, okulun önünde, esas duruşa geçmek ve üstleri selamlamak gerekmiyordu; çünkü Birlik içindeki konumlar, rütbeler yalnızca Arsa üzerinde geçerliydi. Okulda ise herkes eşitti.</p>

  <p class="normal">“Ben de, ben de gelirim seninle,” dedi Çonakoş.</p>

  <p class="normal">“Kabul. Ama söz ver bana, ıslık çalmayacaksın.”</p>

  <p class="normal">“Tamam. Sadece... Son bir kez çalmama izin ver.”</p>

  <p class="normal">“Haydi acele et öyleyse!”</p>

  <p class="normal">Çonakoş öyle gürültülü, öyle kulak tırmalayıcı bir ıslık çaldı ki, sokaktan geçenler dönüp ne oluyor diye baktılar.</p>

  <p class="normal">“Bugünlük bu kadar ıslık yeter,” dedi sonra da. Tamamen rahatlamıştı.</p>

  <p class="normal">Boka, Çele’ye döndü:</p>

  <p class="normal">“Ya sen, gelmek istemiyor musun?”</p>

  <p class="normal">Çele üzüntüyle “İstiyorum ama ne yazık ki gelemem!” dedi. “Saat beş buçukta eve dönmüş olmalıyım. Annem dersin ne zaman bittiğini çok iyi biliyor. Eğer bugün geç dönersem, bir daha tek başıma dışarı çıkmama izin vermez.”</p>

  <p class="normal">Açıkça, şu iki olası durumun başına gelmesinden Çele’nin ödü kopuyordu: Arsaya gidememek ve böylelikle subaylık rütbesinden olmak (rütbeler yalnızca Arsa içersinde geçerliydi çünkü)!</p>

  <p class="normal">“O halde eve dön. Çonakoş ve Nemeçek benimle gelsin. Size her şeyi yarın sabah sınıfta anlatırım,” dedi Boka.</p>

  <p class="normal">Tokalaştılar. Boka o anda bir şey hatırlayıverdi ve Çele’ye dönüp:</p>

  <p class="normal">“Söylesene, Gereb bugün steno dersine gelmedi mi?” diye sordu</p>

  <p class="normal">“Hayır.”</p>

  <p class="normal">“Hasta mı oldu acaba?”</p>

  <p class="normal">“Sanmam. Öğleyin eve birlikte döndük. Hiç de kötü görünmüyordu.”</p>

  <p class="normal">Gereb’in, hasta olmamasına rağmen ortalıkta görünmemesi Boka’yı ciddi biçimde kuşkulandırmıştı. Hem önceki gün ayrılırlarken bakışları da pek tuhaftı! Boka Birlikte yer aldığı sürece kendisinin ön plana geçemeyeceğini; başkanlığı içten içe hayal etmekten başka hiçbir şey yapamayacağını anlamış olmalıydı Gereb!.. Büyük olasılıkla kıskançlık içini kemiriyordu; başkan seçilen Boka’dan daha atılgan, daha cesur buluyordu kendini ve Boka’nın bilge, uysal, ağırbaşlı halinden belli ki hoşlanmıyordu. İçten içe, kendisini Boka’dan üstün görüyordu belki de! Boka, Gereb hakkındaki bu düşünceleri zihninden söküp atamıyordu.</p>

  <p class="normal">‘Kim bilir?’ diye geçirdi içinden. Bu sırada iki arkadaşıyla birlikte yola koyulmuştu. Çonakoş, onu tüm ciddiyetiyle geriden izliyordu. Nemeçek’e gelince; ufaklık büyük bir sevinç içindeydi. Bu önemli geziye katılmak üzere seçilmiş az sayıdaki üyeden biri olmak sınırsız bir kibir ve kurumla doldurmuştu içini! Bunu öyle aşırılıkla dışa vuruyordu ki; Boka onu aklını başına toplamak konusunda uyarmak zorunda kalmıştı:</p>

  <p class="normal">“Yaramazlık yok Nemeçek! Eğlenceye gittiğimizi sanıyorsun galiba. Ama bu gezi tahmin edemeyeceğin kadar tehlikeli. Pastörlerin sana yaptıklarını unuttun mu?”</p>

  <p class="normal">Bu sözler, küçük sarışında soğuk bir duş etkisi yapmıştı. Kuşkusuz, Feri Atş korkunç bir çocuktu; hatta ortalıkta, onun liseden kovulduğu yolunda söylentiler dolaşıyordu. Çok, ama çok güçlü ve bir o kadar da atılgandı! Korkunç olabilirdi evet, ama yine de bakışlarında Pastör Kardeşlerde olmayan bir tatlılık, sevimlilik vardı.</p>

  <p class="normal">Arkadakiler, başları öne eğik, karanlık ve sert bakışlarla yürüyorlardı. Güneşten yanmış yüzlerinde ufacık bir gülümseme bile görmek mümkün değildi! Onlarla karşılaşınca Pastörlerin nasıl da ödleri kopacaktı!</p>

  <p class="normal">Üç öğrenci, uzun Üllö Caddesi’ni koşaradım geçtiler. Artık gece olmuştu. Sokaktaki bütün fenerler yakılmıştı. Saatin iyice geç olması, çocukların heyecanına heyecan katıyordu. Genelde öğle yemeklerini yedikten sonra oyun oynamaya gider ve akşam okulunun bitimiyle de ödevlerini yapmak üzere evlerine geri dönerlerdi. Bu saatte dışarıda gezinmek alışık olmadıkları bir durumdu ve bu nedenle de heyecan içindeydiler.</p>

  <p class="normal">Çeyrek saatlik sessiz bir yürüyüşün ardından Botanik Bahçesi’ne varmışlardı. Bahçeyi boydan boya yeşile boyamış uçsuz bucaksız ağaçlar, dallarını duvarın üzerinden çocuklara doğru uzatmıştı. Sanki onları tehdit edip, korkutmak ister gibiydiler! Rüzgâr taptaze yaprakların arasında uğuldayarak gezinmekteydi.</p>

  <p class="normal">Kocaman, kapalı kapısıyla, şaşırtıcı gizemiyle karanlığa gömülmüş bu bahçenin önündeki çocukların üçünün de kalpleri kaygı ve korkudan sıkışmış, durdu duracak gibiydi! Nemeçek elini kapıya uzatıp zili çalmaya yeltendi.</p>

  <p class="normal">Boka, “Ne yapıyorsun sersem!” dedi ona. “Burada olduğumuzu anlayacaklar. Zili çalınca bize kapıyı açacaklarını mı sanıyorsun? İçeri girmemize asla izin vermezler.”</p>

  <p class="normal">“Ne yapalım o zaman?”</p>

  <p class="normal">Boka duvarı işaret edip göz kırptı.</p>

  <p class="normal">Ufaklık şaşkınlıkla sordu “Duvara mı tırmanacaksın?”</p>

  <p class="normal">“Evet!” dedi Boka.</p>

  <p class="normal">“Burada, caddenin orta yerinde mi?”</p>

  <p class="normal">“Hayır, biraz kafanı çalıştır! Bahçenin arka tarafına gideceğiz, oradaki duvar buradan çok daha alçak.”</p>

  <p class="normal">Taş duvarın bir tahta perdeye dönüştüğü küçük bir sokağa saptılar. Tırmanmaya uygun bir yer bulmak kolay değildi. Sonunda, sokak lambasının ışığıyla aydınlanmayan bir köşe bulup orada beklediler. Tahta perdenin öteki tarafında büyük bir akasya ağacı bulunuyordu. Boka, planı çoktan yapmıştı:</p>

  <p class="normal">“Buradan duvara tırmanıp şu ağaç sayesinde kolayca aşağıya inebiliriz. Ağacın tepesindeyken, düşmanlarımızın yakınlarda olup olmadıklarını da rahatça görebiliriz.</p>

  <p class="normal">Diğer ikisi bu planı uygun bulmuş ve hiç zaman kaybetmeden harekete geçmişlerdi bile! Çonakoş, ellerini duvara dayayıp yere çömeldi. Boka dikkatlice onun omuzlarına çıktı ve tahta perdenin arkasına, bahçeye bir göz attı. Tüm bunları derin bir sessizlik içinde yapıyorlardı. Boka bahçede hiç kimsenin olmadığına emin olunca çocuklara bir işaret yaptı. Nemeçek, Çonakoş’a yaklaşıp:</p>

  <p class="normal">“Haydi kaldır onu!” dedi.</p>

  <p class="normal">Çonakoş, Boka’yı kaldırıp tahta perdenin tepesine oturttu. Boka üzerine çıktığında, tahta perdenin çürük tahtaları kırılacak gibi çatırdamaya başlamıştı.</p>

  <p class="normal">“Atla,” diye seslendi Çonakoş.</p>

  <p class="normal">Önce bir başka çıtırtı, ardından da Boka’nın ufak bir gürültüyle yere düşen bedeninin sesi duyuldu! Boka şimdi bahçede, çiçekler için ayrılmış çim yastığının tam ortasındaydı! Onun ardından tırmanma sırası Nemeçek’e gelmişti, ondan sonra da Çonakoş’a. Kırda büyümüş bir çocuk olarak Çonakoş ustalığını gösterdi ve tahta perdeye rahatlıkla tırmandı. Kaşla göz arasında ağacın tepesinde bulmuştu kendisini. Nemeçek’le Boka kısık sesle ona sordular:</p>

  <p class="normal">“Bir şey görüyor musun?”</p>

  <p class="normal">Çonakoş arkadaşlarının merakını sıkıntılı bir sesle yanıt vererek giderdi:</p>

  <p class="normal">“Pek bir şey göremiyorum, her yer kapkaranlık.”</p>

  <p class="normal">“Adayı göremiyor musun?”</p>

  <p class="normal">“Ada görünüyor.”</p>

  <p class="normal">“Kimse var mı adada?”</p>

  <p class="normal">Çonakoş, ağacın dallarını aralayıp dikkatle uzaktaki adayı gözledi:</p>

  <p class="normal">“Ağaçlar adanın önünü kapatıyor ve hiçbir şey görünmüyor... Ama köprüde...”</p>

  <p class="normal">Sustu. Daha yükseğe tırmanıp, gördüklerini anlatmaya devam etti:</p>

  <p class="normal">“Şimdi çok iyi görüyorum. Köprünün üstünde iki kişi var!”</p>

  <p class="normal">“Tamam işte! Demek ki adadalar,” dedi Boka yine fısıltıyla. “Köprüde gördüğün o iki kişi nöbetçidir.”</p>

  <p class="normal">Dallar yeniden çıtırdamaya başlamıştı. Çonakoş yere atladı. Şimdi üçü de, ne yapmaları gerektiğini düşünüyordu. Sessiz olmaya özen gösteriyorlardı. Görünmesinler diye çalıların arasına saklanmış, kısık sesle durum değerlendirmesi yapmaktaydılar.</p>

  <p class="normal">“En iyisi,” diye söze başladı Boka, “çalılar arasında gizlene gizlene kale yıkıntısına kadar gitmek olacak. Biliyorsunuz değil mi; yıkıntılar, şu ilerdeki tepenin sağ tarafında.”</p>

  <p class="normal">Çocuklar başlarını sallayıp bildiklerini belirttiler.</p>

  <p class="normal">“Çalılıkların arasına saklanıp oraya yaklaşabiliriz. Orada çevreyi gözlemek için küçük tepeye çıkacağız. Eğer çevrede kimse yoksa tepeyi yüzükoyun sürünerek ineceğiz. Tepe, ilerideki göle çok yakın. Bir defa oraya ulaştık mı, kendimizi sazlarla saklayıp ne yapmamız gerektiğini orada kararlaştırabiliriz.”</p>

  <p class="normal">Pırıl pırıl parlayan iki çift göz Boka’ya kilitlenmişti. Onun söylediği her bir söz Nemeçek ve Çonakoş için kutsaldı; başkanlarını öyle ciddiyetle dinliyorlardı. Sözünü bitirince Boka:</p>

  <p class="normal">“Anladınız mı?” diye sordu.</p>

  <p class="normal">“Evet,” diye yanıtladılar.</p>

  <p class="normal">“O halde ileri! Beni izleyin, yolu iyi biliyorum.”</p>

  <p class="normal">Bu sözün ardından, uzun çalıların içine dalıp sürünmeye koyuldu. Ancak, diğer iki çocuk tam onun yaptığını yapıp sürünmeye başlayacakları sırada uzaktan keskin ve uzun bir ıslık sesi duyuldu.</p>

  <p class="normal">“Bizi gördüler!” diye bağırdı Nemeçek, bacaklarının üzerinde sıçrayarak.</p>

  <p class="normal">“Yat aşağı, yüzü koyun yat yere!” diye buyurdu Boka ve üçü birden çimlerin üzerinde uzanıp gizlendiler. Soluklarını tutmuş bekliyorlardı. Gerçekten görülmüş olabilirler miydi?</p>

  <p class="normal">Neyse ki yanlarına gelen olmadı. Rüzgâr, yapraklar arasında uğulduyordu. Boka fısıldadı:</p>

  <p class="normal">“Neyse, atlattık!”</p>

  <p class="normal">Sessizlik yeniden, kulakları tırmalayan bir ıslıkla bölündü! Çocuklar yine durup beklediler. Ancak, bu sefer de gelen giden olmamıştı. Nemeçek, bir çalıya dayanıp titreye titreye:</p>

  <p class="normal">“Ağaca çıkıp neler olup bittiğini görmek gerek!” dedi.</p>

  <p class="normal">“Doğru. Çonakoş, tırman haydi!” dedi Boka.</p>

  <p class="normal">Saniye geçmemişti ki, Çonakoş akasya ağacının tepesine bir kedi gibi tırmanıvermişti. Başkan:</p>

  <p class="normal">“Ne görüyorsun?” diye sordu ona.</p>

  <p class="normal">“Köprüde kımıldayıp duran birilerini... Şimdi dört kişi oldular. Ve adaya dönen iki kişi.”</p>

  <p class="normal">“O halde her şey yolunda!” dedi Boka güven veren bir sesle. “İn aşağı. Az önce duyduğumuz ıslık, köprüdeki nöbet değişikliğini duyurmak içinmiş demek!”</p>

  <p class="normal">Çonakoş, ağaçtan atlayıp arkadaşlarının yanına döndü ve üç çocuk birden, hızla tepeye tırmanmaya koyuldular. Botanik Bahçesi’ni derin mi derin bir sessizlik kaplamıştı. Ziyaret saatinin bittiğini haber veren zil epey önce çalınmış ve kurallara uyan ziyaretçilerin gezilerine son verip bahçeden çıkmalarını sağlamıştı. Şimdi bahçede ancak kötülük düşünenler kalmış olabilirdi. Bir de tabii, çalıları kendilerine siper edinip görünmemeyi başaran, yaptıkları işin önemine körükörüne inanmış, karanlıkta sessiz sessiz ilerleyen şu bizim üç kafadar vardı içeride! Doğruya doğru; çocukların hiç korkmadıkları söylenemezdi! Sonuçta onlarınki, eşine rastlanamayacak bir cesaretti! Kırmızı Gömleklerin, göletin ortasında bulunan ve içeri tek giriş yolu olan tahta köprüsünün nöbetçiler tarafından güvenlik altında tutulduğu burçlarına girmeye kalkışmak!.. Evet, eşine zor rastlanır bir cesaretti bu!</p>

  <p class="normal">Nemeçek:</p>

  <p class="normal">“Belki Pastörlerdir oradakiler,” diye sesli düşündü ve içlerinde cam bilyelerin de olduğu renk renk güzelim bilyeleri kazanmak üzereyken hepsinin elinden alındığı o korkunç “baskın”ı hatırladı hemen. Bu kötü anıyı düşününce yine öfkelenmişti!</p>

  <p class="normal">O sırada “Ayy!” diye bir de çığlık attı. Öfkesi yetmiyormuş gibi, şimdi bir de canı yanıyordu. Diğer iki çocuk, ufaklığın çığlığını duyunca korkuyla durakladılar:</p>

  <p class="normal">“Ne oldu?”</p>

  <p class="normal">Nemeçek, parmakları ağzında, ayağa kalktı.</p>

  <p class="normal">“Neyin var?”</p>

  <p class="normal">Ufaklık, parmaklarını ağzından çıkarmadan, kekeleyerek yanıt verdi onlara:</p>

  <p class="normal">“Isırganların üstünde yürümüşüm... Ellerim...”</p>

  <p class="normal">Isırgan otları ellerine batmıştı. Bunu anlatmaya çalışıyordu ama acıdan doğru düzgün konuşamıyordu!</p>

  <p class="normal">Çonakoş, bilgiç bilgiç “Parmaklarını emmekten başka çaren yok,” dedi.</p>

  <p class="normal">Şimdi böyle akıl vereceğine, arkadaşını dikenlere karşı önceden uyarsaydı ya! Kendisi için önlem almış, ısırganlar batmasın diye ellerini mendille sarmayı akıl etmişti ama!</p>

  <p class="normal">Çocuklar az sonra, zor da olsa tepeye ulaşmayı başarmışlardı. Daha önceden de bildiğimiz gibi, tepenin bir ucunda, ortaçağ tarzı yapay bir kale yıkıntısı bulunuyordu; hani şu, bazı zenginlerin evlerinin bahçelerinde bulunan süs amaçlı kalelerden. Kalenin çatlakları yosun birikintileriyle dolmuştu.</p>

  <p class="normal">“İşte yıkıntılar!” diye seslendi Boka. “Çok dikkatli olmalıyız, çünkü duyduğum kadarıyla Kırmızı Gömlekler bazı zamanlarda burada yürüyüş yaparlarmış.”</p>

  <p class="normal">Çonakoş “Bu kale de neyin nesi?” diye sordu. “Tarih derslerinde bize, Botanik Bahçesi’nde böyle kaleler olduğundan hiç söz edilmemişti.”</p>

  <p class="normal">Boka’nın açıklama yapması gerekmişti:</p>

  <p class="normal">“Bu zaten bir kale değil, yıkıntı. Yapılırken yıkıntı olarak yapılmış.”</p>

  <p class="normal">Nemeçek, kendince gülünç bir şeyler bulmuş, olduğu yerde kıkırdıyordu.</p>

  <p class="normal">“Madem ki yapılıyor, gerçek bir kale yapılsaymış. Yüz yıl içinde zaten yıkıntıya dönerdi!”</p>

  <p class="normal">“Şuna da bakın! Anlaşılan keyfin epey yerinde, işin şakasındasın!” dedi Boka ufaklığa. “Biraz bekle, Pastörler karşında dikilsinler de o zaman gül kolaysa!”</p>

  <p class="normal">Nemeçek’in yüzü birden asıldı. İçinde bulundukları tehlikeli ve hassas durumu ne de çabuk unutuveriyordu; birilerinin ona sürekli olarak tehlike gerçeğini hatırlatması gerekiyordu!</p>

  <p class="normal">Bu konuşmaların ardından tepeye tırmanmaya başladılar. Yer yer mürver fidanlarına, yer yer de yıkıntıların taşlarına asılıyorlardı. Çonakoş sürüne sürüne, en önde gidiyordu. Ansızın olduğu yerde duruverdi ve elini kaldırdı, sonra geri döndü. Korkuyla:</p>

  <p class="normal">“Burada yürüyen biri var,” diye fısıldadı arkadakilere.</p>

  <p class="normal">Çocuklar, kendilerini uzun otların içine attılar. Bu çalılar, incecik vücutlarını tamamıyla kapatmıştı. Karanlıkta görünen tek şey, korkuyla ışık saçan, fal taşı gibi açılmış gözleriydi! Şimdi hepsi kulak kabartıyordu. Boka fısıltıyla:</p>

  <p class="normal">“Kulağını yere yapıştır,” dedi Çonakoş’a. “Bu bir Kızılderili yöntemidir. Bu şekilde, yaklaşan biri varsa, gelenin adımları çok daha rahat duyulur.”</p>

  <p class="normal">Çonakoş, Boka’nın dediğini yaptı. Ot bitmemiş toprağa uzandı. Uzanmasıyla, tekrar doğrulup kalkması bir olmuştu. Dehşet içinde seslendi:</p>

  <p class="normal">“Geliyorlar!”</p>

  <p class="normal">Artık, çalılıkların arasından gelen çıtırtıları duymak için Kızılderililerin yöntemine falan gerek kalmamıştı. Esrarengiz düşmanın –bir insan mı yoksa hayvan mı olduğu bilinmiyordu henüz– dosdoğru üzerlerine geldiğini açıkça hissediyorlardı! Çocuklar birbirlerine sokuldular ve kafalarını otların arasına iyice gömdüler. Ama Nemeçek sızlanmayı bir türlü kesmiyordu:</p>

  <p class="normal">“Ben eve dönmek istiyorum!”</p>

  <p class="normal">Çonakoş, bu anda bile soğukkanlılığını elden bırakmamıştı.</p>

  <p class="normal">“Haydi canım! Eğ başını, saklan,” dedi arkadaşına.</p>

  <p class="normal">Ama Nemeçek, tüm vücudunu saran titremeyi bir türlü durduramıyordu. Bunun üzerine, olduğu yerde fazla hareket edemeyen Boka, otların arasından başını kaldırıp Nemeçek’e öfkeli öfkeli baktı ve düşman tarafından duyulmasın diye zar zor işitilen bir sesle:</p>

  <p class="normal">“Er Nemeçek, çabuk yere yat!” dedi.</p>

  <p class="normal">Böyle bir emre nasıl karşı gelinebilirdi ki! Nemeçek uslu uslu başını otların arasına gömdü. Esrarengiz düşman, dalları çatırdata çatırdata yürümeyi sürdürüyordu, ama sanki şimdi yönünü değiştirmişti. Boka yerinde doğruldu ve çevreye şöyle bir göz attı. Çalılıkları elindeki değnekle eşeleyerek az ileride tepeden aşağıya inen birinin siyah gölgesini gördü.</p>

  <p class="normal">“Uzaklaştı,” dedi otların arasında yatan arkadaşlarına. “Bekçiymiş!”</p>

  <p class="normal">“Kırmızı Gömleklerin bekçisi mi?”</p>

  <p class="normal">“Hayır, Botanik Bahçesi’nin bekçisi.”</p>

  <p class="normal">Bunu duyan çocuklar rahat bir soluk aldılar. Onları korkutan yetişkinler değildi. Müzenin bahçesindeki; burnunun üzerinde kocaman bir et beni olan yaşlı savaş gazisi, çocukların istediklerini yapmalarına engel olabilecek biri değildi ki ondan korksunlar! Bu bahçenin bekçisinden de korkmazlardı. Onları korkutan kendi yaşıtlarıydı! Tırmanmaya devam ettiler. Bekçi o sırada bir ses duymuş olacak ki, sesi dinlemek için olduğu yerde duruverdi.</p>

  <p class="normal">“Bi... Bizi fa... Fark etti!” diye kekeledi Nemeçek. Bir yandan da Çonakoş’la birlikte, yeni emirlerini bekledikleri Boka’ya bakıyordu. Boka, beklenen emri verdi:</p>

  <p class="normal">“Yıkıntılara geri dönelim!”</p>

  <p class="normal">Üçü birden, koşa koşa tepeden aşağı indiler. Az önce bu tepeye nasıl da dikkatli tırmanmışlardı, şimdi ise paldır küldür iniyorlardı.</p>

  <p class="normal">Kale yıkıntısının, sivri kemer biçiminde küçük pencereleri vardı. Çocuklar, bu pencerelerden içeri girmek istediler ama çaresizlik içinde gördüler ki, ilk pencere bir demir parmaklıkla kapatılmıştı. Hemen ikinci pencereye yöneldiler, ama o da aynı biçimde kapalıydı. Sonunda taşların dibinde geniş bir çatlak buldular. Bu çatlaktan içeri girmeyi başardılar. En karanlık köşeye saklandılar hemen ve derin bir soluk alıp bekçinin, pencerelerin önünden geçip gitmesini beklediler. Neyse ki bekçi pencerelere baktığında onları görmemiş ve geri dönüp dosdoğru Üllö Caddesi’ne bağlanan yolda yürümeye koyulmuştu. Bekçinin kulübesi oradaydı.</p>

  <p class="normal">Çonakoş derin bir soluk daha alıp:</p>

  <p class="normal">“Oh! Tehlike geçti,” dedi.</p>

  <p class="normal">Şimdi, gizlendikleri oyuğu incelemeye koyulmuşlardı. Nemliydi içerisi ve küf kokuyordu. İnsan burada, gerçek bir kalenin mahzeninde olduğuna rahatlıkla inanabilirdi. Çevrelerini el yordamıyla yokladılar. Birden durdu Boka, bir şeye takılmıştı. Eğildi ve yerden, takıldığı şeyi aldı. Nemeçek ve Çonakoş onun yanına yaklaştılar. Dışardan gelen zayıf ışıkta gördüler ki, bu şey bir “tomahavk”tı! Romanlarda anlatılan, Kızılderililerin kullandıkları bir balta türü olan tomahavk. Bir tahta parçasından yontulmuştu ve üzeri gümüş, ince bir tabakayla kaplanmıştı. Karanlıkta ürkütücü biçimde ışıl ışıl parlıyordu. Nemeçek, saygılı bir ifadeyle:</p>

  <p class="normal">“Bu, Kırmızı Gömleklerin silahlarından biri,” dedi.</p>

  <p class="normal">“Evet öyle,” diye onu doğruladı Boka. “Burada daha başka silahları olduğu da kesin.”</p>

  <p class="normal">Yeniden çevreyi aramaya koyuldular. Boka yanılmamıştı. Bir köşede, ilk bulduklarının dışında tam on bir tane daha balta buldular. Böylece Kırmızı Gömleklerin on iki kişi olduklarını anlamış oldular. Demek bu kale yıkıntısını, silahlarını sakladıkları cephanelik olarak kullanıyorlardı. Çonakoş’un aklından geçen ilk düşünce, bu on iki baltayı ganimet olarak alıp götürmek oldu. Fakat bu düşüncesini arkadaşlarına aktardığında hoşuna gitmeyecek bir tepkiyle karşılaştı.</p>

  <p class="normal">Boka “Hayır, olmaz!” dedi ona. “Bu söylediğin düpedüz hırsızlıktır.”</p>

  <p class="normal">Çonakoş, Boka’dan böyle bir yanıt alınca utanmıştı. Nemeçek ise fırsatı kaçırmayıp:</p>

  <p class="normal">“Ne o? Yerin dibine girdin bakıyorum!” diye seslendi ona. Boka’nın tepkisiyle utanç içinde kalan Çonakoş’la düpedüz alay ediyordu. Ama Boka’dan yediği dirsek darbesiyle, havası birden sönüverdi ufaklığın!</p>

  <p class="normal">Boka “Zaman kaybetmeyelim, buradan çıkıp tepeye tırmanalım artık,” dedi. “Herkes gittikten sonra adaya yetişirsek bu hiçbir işe yaramaz! Benim istediğim bu değil.”</p>

  <p class="normal">Boka’nın cesareti, diğer iki çocuğun içindeki serüven tutkusunu yeniden canlandırmıştı. Baltaları etrafa saçarak, buraya gelmiş olduklarına dair iz bıraktılar. Ardından, girdikleri çatlaktan dışarı süzülüp tepenin zirvesine ulaşmak için hızlı hızlı yürümeye başladılar. Yukarıdan, bahçeyi olduğu gibi görebiliyorlardı. Manzarayı seyretmek için bir süre durdular. Boka cebinden eski bir gazete kâğıdına sarılmış küçük bir paket çıkardı. Üzerindeki kâğıdı attığında, diğer iki çocuğun şaşkın bakışları önünde sedefli bir dürbün çıkıverdi ortaya. Boka dürbünü gözlerine götürüp:</p>

  <p class="normal">“Bu, Çele’nin kız kardeşinin tiyatroda kullandığı dürbün,” dedi.</p>

  <p class="normal">Karanlıkta ışıl ışıl parlayan gölün sularıyla çevrelenmiş, irili ufaklı yemyeşil su bitkileriyle dolu olan ada, çıplak gözle de pekâlâ görülebiliyordu. Ama dürbün kullanmak işe biraz renk ve fiyaka katıyordu! Adanın kıyıları kalın, sık kamışlarla ve sazlıklarla örtülüydü. Sık yapraklı ağaçları ve uzun çalılıkları arasında zayıf bir ışık seçiliyordu. Bu ışığı görünce, birden üç arkadaşın gözleri karardı:</p>

  <p class="normal">“Oradalar!” dedi Çonakoş kısık sesle.</p>

  <p class="normal">Nemeçek de hayranlığını gizlemeyen bir sesle:</p>

  <p class="normal">“Fenerleri de var!” dedi.</p>

  <p class="normal">Bu küçük ışık, tüm adaya yayılıyordu. Bir an için çalılıkların arasında kayboluyor, sonra yeniden kendini gösteriyordu. Biri, elindeki fenerle oradan oraya dolaşıyor olmalıydı.</p>

  <p class="normal">Boka, dürbünü gözünden kaldırmadan:</p>

  <p class="normal">“İçimde hazırlık yaptıklarına dair bir his var,” dedi. “Ya da gece eğitimindeler. Veya...” Sözünü bitirmeden susmuştu.</p>

  <p class="normal">“Ne oluyor?” diye sordu kaygı içinde diğer ikisi.</p>

  <p class="normal">Boka çok tedirgindi : “Olamaz! Feneri tutan...”</p>

  <p class="normal">“Eee kimmiş o?”</p>

  <p class="normal">“Tanıdığım biri gibi geliyor bana! Hayır bu olamaz!”</p>

  <p class="normal">Daha iyi görebilmek için, biraz daha yukarı çıktı Boka. Ama o sırada, ışık, bir çalının arkasında kayboluverdi. Boka, dürbünü kaldırdı gözünden.</p>

  <p class="normal">“Şimdi hiçbir şey görünmüyor,” dedi.</p>

  <p class="normal">“Kimdi o, söylesene!”</p>

  <p class="normal">“Bunu söyleyemem. Çok iyi göremedim çünkü. Tam daha dikkatle bakacakken, ışık kayboldu. Emin olmadan, kimseyi suçlamak istemiyorum.”</p>

  <p class="normal">“İçimizden biri olamaz, değil mi?” diye sorulunca, Başkan çok üzgün bir biçimde:</p>

  <p class="normal">“Korkarım ki olabilir!” diye yanıt verdi.</p>

  <p class="normal">“Ama eğer öyleyse, bu bir ihanet!” diye haykırdı Çonakoş. Yakalanmamak için temkinli olmaları, ses çıkarmamaları gerektiğini belli ki unutmuştu.</p>

  <p class="normal">Boka “Kapa çeneni! Oraya yetiştiğimizde her şeyi öğreneceğiz. Şimdilik sabırlı olmamız gerek,” diyerek susturdu onu.</p>

  <p class="normal">Çocuklar merak içindeydiler. Boka, feneri taşıyanı tanır gibi olduğunu, hatta tanıdığını diğerlerine söylemek istememişti aslında. Nemeçek ve Çonakoş, o kişinin kim olduğuyla ilgili tahminde bulunup durmuşlardı ama Başkan, arkadaşların birbirlerinden kuşkulanmasının çok kötü bir şey olduğunu söyleyerek onları böyle tahminler yapmaktan alıkoymuştu. Son derece kızgın bir halde, tepeden aşağı indiler ve sürüne sürüne, gidecekleri yere doğru ilerlemeyi sürdürdüler. Ne ısırgan otlarına ve böğürtlenlere; ne de keskin çakıl taşlarına karşı önlem almışlardı! Bunlar battıkça elleri yaralanıyordu ama kimin umurundaydı ki! Bir an önce adaya varmalı ve Birliğe ihanet edenin kim olduğunu öğrenmeliydiler. Düşündükleri tek şey buydu.</p>

  <p class="normal">Çok acele hareket ediyorlardı. Geçen her saniye, onları esrarengiz göletin kıyısına daha da yaklaştırmaktaydı. Sonunda kıyıya ulaştılar. Orada ayağa kalkabilirlerdi, çünkü sazlar ve çalılar öyle sık, öyle kalındı ki, çocukların vücutlarının tamamını rahatlıkla kapatıyordu. Boka soğukkanlılıkla emir verdi:</p>

  <p class="normal">“Burada bir kayık olmalı, o kayığı arayalım. Nemeçek ve ben sağ tarafa bakarız. Çonakoş, sen de sol tarafa bak. Kayığı kim bulursa, diğerlerinin gelmesini beklesin.”</p>

  <p class="normal">Sessizce ayrıldılar. Henüz birkaç adım atmışlardı ki, Boka sazların içindeki kayığı gördü.</p>

  <p class="normal">“İşte burada, kayığı bulduk! Haydi şimdi Çonakoş’u bekleyelim,” dedi Nemeçek’e. İki çocuk, beklemeye başladılar. Çonakoş, göletin çevresinde tur atıyordu ve arkadaşlarının yanına kıyının karşı ucundan gelecekti. Nemeçek’le Boka, o gelinceye kadar zaman geçirmek için kıyıda oturdular ve yıldızlı gökyüzünü seyre daldılar. Bir yandan da adadan gelecek bir ses duyma umuduyla kulak kabartıyorlardı. Nemeçek, akıllı davranarak Boka’nın gözüne girme çabasındaydı.</p>

  <p class="normal">“Söylesene,” diye seslendi Boka’ya. “Kulağımı yere yapıştırırsam nasıl olur?”</p>

  <p class="normal">“Kulağını rahat bırak!” dedi Boka. “Su kenarında bu hareket hiçbir işe yaramaz. Göle eğilirsek, sesleri daha iyi duyabiliriz. Tuna’daki balıkçıları görmüştüm; böyle suya eğilerek, bir kıyıdan öteki kıyıya konuşabiliyorlardı. Akşamları, su iletkenleşir ve sesi çok iyi iletir.</p>

  <p class="normal">İkisi birlikte suya eğildiler, ama anlaşılır hiçbir şey duyamadılar; fısıltılar ve hışırtılar dışında duyulan en ufak bir ses yoktu.</p>

  <p class="normal">Tam bu sırada, Çonakoş yanlarına geldi ve:</p>

  <p class="normal">“Ortalıkta kayık falan yok!” diye söylendi.</p>

  <p class="normal">“O kadar emin olma oğlum!” dedi Nemeçek. “Bak, burada bir tane var!”</p>

  <p class="normal">Birlikte kayığa yöneldiler.</p>

  <p class="normal">“Öyleyse, biniyor muyuz?”</p>

  <p class="normal">“Burada değil,” dedi Boka. “Önce kayığı öteki köşeye sürükleyeceğiz, köprünün ters tarafına. Yoksa kendimizi birden köprünün dibinde buluruz ve Kırmızı Gömlekler bizi hemen görürler. Görüp de peşimizden gelmeye kalkışırlarsa eğer, en dolambaçlı yoldan gitmelerini sağlamak için, kayığı köprüye en uzak olan yere götürmeye uğraşmalıyız.”</p>

  <p class="normal">Boka’nın ileriyi görmekteki bu becerisi, diğer iki çocuğun çok hoşuna gitmişti. Başkanlarının böyle kurnaz ve zekice planlar yapabilen bir kişi olduğunu bilmek, kendilerini güvende hissetmelerini sağlamıştı. Onlar bu güven duygusuyla doluyken Boka sözüne devam etti:</p>

  <p class="normal">“Yanında kalın bir ip olan var mı?”</p>

  <p class="normal">Çonakoş’ta vardı. Zaten Çonakoş’un cebinde ne aransa bulunurdu; hiçbir çarşıda, onun tıka basa dolu cepleriyle yarışacak kadar eşya olamazdı! Çakı da vardı onda, ip parçaları da; bilyeler, demir kapı kolu, çiviler, kilitler, kumaş parçaları, not defteri, açacak... Daha kimbilir neler neler! Bunca eşyanın içinden Boka’nın istediği ip parçasını çıkardı Çonakoş. Boka da ipi, kayığın ön kısmındaki halkaya bağladı ve üç çocuk birlikte, kıyı boyunca yürüyüp kayığı çekmeye koyuldular. Bir süre ilerledikten sonra adayı görmüşlerdi. Kayığa binmeyi düşündükleri noktada, tam da buna yeltenmişken bir ıslık duyuldu. Ama bu seferki ıslık onları korkutmadı. Çünkü artık biliyorlardı ki bu ıslık, adadaki nöbet değişiminin habercisiydi. Zaten çocukların içinde korkunun izi yoktu; savaşın ateşiyle buram buram yanıyorken korkmak da ne demekti! Gerçek askerler gerçek bir savaşta ne hissederse onlar da aynı duyguyla doluydular. Saldırı anında, düşman görülmeden önce her çalıdan korkulur; ama atılan ilk kurşunun sesi kulaklarda çınladıktan sonra tüm askerler cesaretlerini toplayıp kendilerini öne atarlar; savaşın yarattığı bir çeşit sarhoşlukla ölüme koştuklarını unuturlar. Bizim üç kafadar da böyle ateşliydi işte!</p>

  <p class="normal">Kırık dökük kayığa biniyorlardı şimdi; önden Boka, onun arkasından da Çonakoş atladı. Yalnız Nemeçek, hâlâ çamurlu kıyıda tepinip duruyordu. Kayığa binmekle binmemek arasında kararsızdı.</p>

  <p class="normal">Çonakoş “Haydi gel, gelsene oğlum!” diyerek onu cesaretlendirmek istedi.</p>

  <p class="normal">Nemeçek “Geliyorum,” diye yanıt verdi. Ama bunu söylediği sırada, ayağı kaydı, şaşkınlık içinde eline geçen incecik bir kamışa tutundu. Kamışın kopmasıyla da kendini gölde buluverdi. Boğazına kadar batmıştı suya, ama ufacık bir ses bile çıkarmaya cesaret edememişti. Hemen kıyıya çıkıverdi. Nasıl da gülünç bir haldeydi zavallı! Üzerinden şıpır şıpır su akıyordu ve bir mürekkepli kalemden daha kalın olmayan kamışı da hâlâ sıkı sıkı tutuyordu elinde! Çonakoş, bu görüntü karşısında kendini tutamayıp kahkahayı patlatmıştı:</p>

  <p class="normal">“Kaç sürahi içtin oğlum?”</p>

  <p class="normal">“Hiç içmedim,” diye yanıtladı Nemeçek. Tamamen şaşkın, çamur içinde, korkudan rengi solmuş bir halde kayığa çıktı:</p>

  <p class="normal">“Bugün banyo yapacağım hiç gelmemişti aklıma,” diye mırıldandı.</p>

  <p class="normal">Kaybedilecek tek bir saniye bile yoktu. Boka’yla Çonakoş kürekleri aldılar ve suyun derinlerine iyice batmış olan hantal kayığı ilerletmeye başladılar. Kayık, gölün durgun yüzeyini bozmuş, adeta uyuyan suyu uyandırmıştı. İki çocuk, kürekleri suya öyle yavaş batırıyorlardı ve ortalık öyle sessizdi ki; zoraki yaptığı banyo sonrasında kenarda büzülüp kalmış olan Nemeçek’in dişlerinin tıkırtısı bile rahatlıkla duyulmaktaydı. Birkaç dakika sonra kayık adaya yanaşmıştı. Çocuklar, sabırsızlıkla adaya ayak bastılar ve çalıların arasında saklandılar.</p>

  <p class="normal">“İşte geldik,” dedi Boka ve yere uzanarak sürünmeye koyuldu. Diğer ikisi, her zamanki gibi onu izlediler.</p>

  <p class="normal">“Durun!” diye emir verdi Başkan. “Kayığı böyle bırakıp gitmek olmaz! Eğer kayığı görürlerse içeri hiç giremeyiz. Sen, Çonakoş, kayıkta bekle. Eğer biri seni görürse, soluğun yettiği kadar güçlü ıslık çal. Biz de ıslığını duyar duymaz hemen geri geliriz ve kayığa atlar gideriz.”</p>

  <p class="normal">Çonakoş, bunun üzerine, çalıların arasına döndü. Soluğu yettiğince güçlü bir ıslık çalma fırsatını belki de kısa bir süre sonra yakalayacak olma düşüncesinin çok hoşuna gittiği ortadaydı! Boka’yla Nemeçek ise, kıyı boyunca sürünerek ilerliyorlardı. Çalıların sık olduğu bir yerde durdular; dalları eğerek ağaçların arasında buldukları küçük bir açıklıktan çevreye bakındılar. Kırmızı Gömleklerin korkunç çetesini gördüler ileride. Nemeçek’in kalbi onları görünce hızlı hızlı atmaya başlamıştı. Ufaklık, Boka’ya yanaşıverdi.</p>

  <p class="normal">Başkan, ufaklığın kulağına “Korkma sakın!” diye fısıldadı.</p>

  <p class="normal">Düzlüğün tam ortasında büyük bir taş ve taşın üstünde bir fener vardı. Kırmızı Gömlekler bu fenerin çevresinde toplanmışlardı. Hepsi de üniformaları olan kırmızı gömleklerini giymişlerdi. Boka’yla Nemeçek, Feri Atş’ın yanında oturan Pastör Kardeşleri seçiverdiler hemen. Genç Pastör’ün yanında ise, kırmızı gömlek giymemiş biri oturuyordu. Boka, Nemeçek’in, bu üniformasız çocuğu görür görmez tepeden tırnağa titremeye başladığını fark etti.</p>

  <p class="normal">Ufaklık, “Yine başladın Nemeçek, titremenin sırası mı şimdi?” diye kendi kendine söyleniyordu. Ardından kısık sesle Başkan’a sordu:</p>

  <p class="normal">“Onu görüyor musun?”</p>

  <p class="normal">“Evet görüyorum,” dedi Boka. Gizleyemediği derin bir üzüntü içindeydi.</p>

  <p class="normal">Kırmızı Gömlekler’le oturan üniformasız çocuk kimdi dersiniz? Gereb’di arkadaşlar! Boka yanılmamıştı, tepede ilk gördüğünde, emin olmamakla birlikte tanımıştı onu. Pal Sokaklı iki çocuk şimdi, Kırmızı Gömleklerin hepsini iki kat artmış bir dikkatle uzaktan izlemeye koyulmuştu. Fenerden saçılan ışık, Pastör Kardeşlerin güneşte iyice yanmış yüzlerine vuruyordu, tabii çetenin diğer çocuklarına da. Hepsi de susmuş, kısık sesle konuşan Gereb’in anlattıklarını dinliyorlardı. Gereb’in anlattığı her neyse, çok ilginç olmalıydı! Öyle ki, dinleyicileri tüm dikkatlerini ona vermişlerdi. Derin sessizlikte, Pal Sokağı Çocuklarının o an bahçede bulunan iki üyesi de, Gereb’in söylediklerini rahatlıkla duyabiliyorlardı.</p>

  <p class="normal">“Arsaya iki ayrı yoldan girilebiliyor. Birinci yol, Pal Sokağı’ndan gidiş, ama bu biraz zor. Çünkü yönetmeliğimizin bir maddesi, kapıdan geçen herkesin, içeri girdikten sonra kapıyı içeriden sürgülemesini zorunlu tutuyor. İkinci giriş Marya Sokağı’ndan. Sokağın ucundaki bıçkıevinin büyük kapısı ardına kadar açık olur hep. O yol kullanıldığında, odun yığınlarının arasından geçerek rahatlıkla Arsaya ulaşılabilir. Yalnız, yine bir sorun var; odun yığınlarının arasında bizimkilerin kurdukları burçlar da bulunuyor,” diye anlatıyordu Gereb.</p>

  <p class="normal">Feri Atş, Gereb’in sözünü keserek:</p>

  <p class="normal">“Biliyorum,” dedi. Konuşulanları saklandıkları yerden dinlemekte olan Pal Sokağı Çocuklarını dehşete düşüren, derinlerden gelen tok bir sesle konuşmuştu.</p>

  <p class="normal">“Doğru ya! Daha önce Arsaya geldiğine göre tabii ki biliyorsundur,” diyerek yeniden söz aldı Gereb. “Bu burçlarda nöbetçiler nöbet tutar ve odun yığınlarına yaklaşan biri olduğunda işaret verirler. Size oradan geçmenizi önermem...”</p>

  <p class="normal">İşte böyle, Kırmızı Gömlekler aralarında Arsayı ele geçirmenin yollarını tartışıyorlardı.</p>

  <p class="normal">Gereb devam etti:</p>

  <p class="normal">“En iyisi şu olur; Arsaya geleceğiniz günü önceden kararlaştırırız. O gün, ben Arsaya giren son kişi olurum ve içeri girdikten sonra kapıyı sürgülemem.</p>

  <p class="normal">“İyi fikir,” dedi Feri Atş. “Haklısın. Arsayı, içeride kimse yokken ele geçirmeyi asla istemem. Biz kurallara uygun bir savaş istiyoruz. Eğer Arsayı savunmaya yetecek güçleri varsa bu onlar için en iyisi olur; ama bunu başaramazlarsa, öyle bir durumda Arsa bizim demektir ve oraya hemen kendi bayrağımızı dikiveririz. Biliyorsunuz, bunu açgözlülüğümüzden yapmıyoruz!”</p>

  <p class="normal">Pastörlerden biri atıldı:</p>

  <p class="normal">“Biz bunu, bir oyun alanımız olsun diye yapıyoruz. Burada tenis oynamak için hiç yerimiz yok. Eşterhazi Sokağı’nda da yer kapmak için her seferinde birileriyle kavga etmemiz gerekiyor. Oyun alanına ihtiyacımız var, hepsi bu!”</p>

  <p class="normal">Gerçek savaşlar nasıl kararlaştırılıyorsa, çocukların da savaş yapmaya karar vermelerini sağlayanlar aynı nedenlerdi işte! Oyun oynamak için bir alana ihtiyaç duyuyorlardı ve bu ihtiyaçlarını karşılamak için, Pal Sokağı Çocuklarının alanından daha uygun başka bir yer görmediklerinden, silahlarına sarılarak orayı ele geçirmeye karar vermişlerdi.</p>

  <p class="normal">“Öyleyse anlaştık,” dedi Feri Atş. “Pal Sokağı’nın kapısını açık bırakacaksın.”</p>

  <p class="normal">“Anlaştık,” dedi Gereb.</p>

  <p class="normal">Küçük Nemeçek, bu sırada kalbinde öyle bir sıkıntı hissetti ki, üzüntüsünden neredeyse bayılacaktı. Sırılsıklam giysileri içinde, fenerin çevresinde toplanmış Kırmızı Gömleklerin –ve tabii aralarındaki “hain”in– üzerine diktiği, korku ve üzüntüden faltaşı gibi açılmış gözleriyle orada öylece duruyordu. Öyle berbat durumdaydı ki, Gereb’in ağzından “anlaştık” sözü çıktığında –ki bu sözü, Arsayı ele geçirmek konusundaki kararlılığını bütünüyle ortaya koyan bir ses tonuyla söylemişti– ufaklık, artık kendini tutamaz olmuştu. Boka’ya yanaştı ve hıçkırıkla karışık kekelemeye başladı:</p>

  <p class="normal">“Ba... Ba... Başkanım... Başkanım...”</p>

  <p class="normal">Boka, tatlılıkla ve yavaşça kendisine iyice sokulmuş olan ufaklıktan uzaklaştı ve ona:</p>

  <p class="normal">“Ağlamak hiçbir işe yaramaz,” dedi.</p>

  <p class="normal">Ama o da tuhaf bir biçimde, boğazında bir düğümlenme hissediyordu. Şu Gereb, o kadar büyük bir kötülük yapmıştı ki...</p>

  <p class="normal">O sırada, Feri Atş’ın bir işareti üzerine, Kırmızı Gömlekler ayağa kalkıverdiler.</p>

  <p class="normal">“Haydi evlerimize! Herkesin silahı yanında mı?”</p>

  <p class="normal">Çocuklar, başkanlarına hep bir ağızdan “evet” yanıtını verdiler. Yerden, uzun tahta mızraklarını topladılar. Mızrakların bazılarının ucuna kırmızı gömlekler tutturulmuştu.</p>

  <p class="normal">Feri Atş, bunun üzerine, çalılıkların arasından emretti: “İleri!”</p>

  <p class="normal">Yola koyuldular. En önde Feri Atş yürüyordu. Çok geçmeden, adanın içinde gözden kayboldular. Gereb onları izliyordu. Fenerin aydınlattığı küçük düzlük bomboştu şimdi. Kırmızı Gömlekler, mızraklarını ilerideki bir çalılığa saklayıp gitmişlerdi; adımlarının sesi, onlar ilerledikçe zayıfladı ve sonunda duyulmaz oldu.</p>

  <p class="normal">Boka, “Şimdi tam sırası,” diye fısıldadı Nemeçek’e ve cebinden, bir çiviye tutturulmuş kâğıdı çıkardı. Dalları eğerek, küçük sarışına:</p>

  <p class="normal">“Beni burada bekle, sakın bir yere kıpırdama,” dedi.</p>

  <p class="normal">Az önce Kırmızı Gömleklerin oturup konuştukları düzlüğe atladı. Nemeçek soluğunu tutmuş, onu izliyordu. Boka, düzlükteki büyük ağaca doğru koştu. Bu ağaç, alabildiğine yapraklanmış dallarıyla, bomboş adanın üzerini bir şemsiye gibi örtmekteydi. Kaşla göz arasında, kırmızı kâğıdı ağaca tutturmuştu bile Boka ve bunun ardından hemen fenerin olduğu yere koştu. İçini açıp üfleyerek feneri söndürdü. Etraf kapkaranlık olmuştu ve Nemeçek şimdi Boka’yı göremiyordu. Ufaklığın gözleri karanlığa alışıncaya dek Boka geri dönmüştü bile! Nemeçek’i kolundan kavrayıp:</p>

  <p class="normal">“Arkamdan gel, haydi acele et!” dedi ona.</p>

  <p class="normal">İki çocuk, kıyı boyunca olanca güçleriyle koştular. Kayığın yanında arkadaşlarını bekleyen Çonakoş, onları görünce kayığa sıçradı ve harekete hazır olmak için küreği kıyıya dayadı. Bu sırada, beklediği arkadaşları da gelmiş ve kayığa atlamışlardı.</p>

  <p class="normal">Boka, “Gidelim,” dedi. Soluk soluğa kalmıştı.</p>

  <p class="normal">Çonakoş, tüm gücüyle küreğe asıldı, ama kayık yerinden kımıldamadı bile. Adaya gelirken hepsi aşırı derecede heyecanlıydı ve farkında olmadan kayığı kıyıdan iyice içeri sokmuşlardı. Şimdi ne yaparlarsa yapsınlar onu kımıldatamıyorlardı. İçlerinden biri atlayıp, kayığın ön tarafını kaldırmak ve kayığı itmek zorundaydı; başka çare yoktu!</p>

  <p class="normal">Düzlüğün olduğu yönden sesler gelmeye başlamıştı şimdi de! Kırmızı Gömlekler, cephaneliklerine geri dönmüş ve fenerlerini sönük bulmuşlardı. İlk önce feneri rüzgârın söndürdüğünü sanmışlardı, ama Feri Atş bir göz atınca fenerin kapağının açık olduğunu fark etmişti.</p>

  <p class="normal">“Buraya biri gelmiş,” diye öyle bir bağırmıştı ki, Pal Sokaklı üç çocuk, onu kıyıdan, olduğu gibi duymuşlardı.</p>

  <p class="normal">Kırmızı Gömlekler feneri yeniden yaktılar ve anında ağacın gövdesindeki kırmızı kâğıdı gördüler.</p>

  <p class="normal">PAL SOKAĞI ÇOCUKLARI BURAYA GELDİLER.</p>

  <p class="normal">Şaşkın şaşkın birbirlerinin yüzüne bakıyorlardı.</p>

  <p class="normal">“Gelmiş olduklarına göre, hâlâ buralardadırlar,” diye bağırdı Feri Atş. “Yakalayalım onları!”</p>

  <p class="normal">Islık çaldı. Nöbetçiler, köprüden koşa koşa geldiler ve bulundukları yerden hiç kimsenin geçmediğini söylediler. Onlar da hayrete düşmüşlerdi.</p>

  <p class="normal">Pastörlerden genç olanı “Kayıkla, gölden geçmiş olmalılar,” diye seslendi.</p>

  <p class="normal">Kayığı kıyıdan kurtarma savaşı vermekte olan Pal Sokaklı üç çocuk korkuyla, Kırmızı Gömleklerin yeniden bağırdıklarını duydular:</p>

  <p class="normal">“Yakalayalım onları!”</p>

  <p class="normal">Neyse ki Çonakoş bu sırada kayığı itmeyi başarmış ve sıçrayıp kayığa binmişti. Çocuklar olanca güçleriyle kürek çekmeye koyuldular. Feri Atş, emirlerini gök gürültüsüne benzer bir sesle sıralıyordu:</p>

  <p class="normal">“Vendover, yerlerini saptamak için ağaca tırman. Siz Pastörler, çabuk köprüye! Sağdan ve soldan kaçış yollarını tutun!”</p>

  <p class="normal">Bizim üç kafadar, dört yandan kuşatılmış durumdaydılar. Onlar kıyıya ulaşmayı başaramadan, muhteşem birer koşucu olan Pastörler, göleti çoktan dolaşmış olacak ve onların kaçmalarını engelleyeceklerdi. Zaten bir biçimde Pastörleri geride bırakmayı başarıp kıyıya onlardan önce varsalar bile, bu kez de ağaçtaki nöbetçinin hangi yönden kaçtıklarını görüp arkadaşlarına işaret vermesinden kurtulamayacaklardı. Fena halde köşeye sıkışmışlardı!</p>

  <p class="normal">Kayıktan, Feri Atş’ın, elindeki feneri sallaya sallaya koştuğunu görüyorlardı. Biraz sonra, köprünün olduğu yönden bir gürültü geldi; dört nala koşturan birilerinin çıkardığı seslerdi duydukları. Bu hızla koşup köprüyü geçenler, Pastörlerden başka kim olabilirdi ki!</p>

  <p class="normal">Neyse ki nöbetçi ağacın tepesindeki gözlem yerine çıkmadan önce Pal Sokaklılar kayığı kıyıya ulaştırabilmişlerdi! Ama buna fazla sevinemediler. Saniye geçmemişti ki:</p>

  <p class="normal">Ağacın tepesindeki gözcü “Kıyıya yanaştılar,” diye bağırdı. Hemen ardından da Feri Atş’ın ürkütücü sesi duyuldu:</p>

  <p class="normal">“Koşun!.. Yakalayın onları çabuk!”</p>

  <p class="normal">Bu sırada Boka ve arkadaşları, Pastörler kadar olamasa da hızla koşmaktaydılar.</p>

  <p class="normal">Boka, hiç hızını düşürmeden “Yakalanırsak yandık! Sayıları bizden çok fazla,” dedi.</p>

  <p class="normal">Çocuklar patika ve çimli yollarda, bitmek bilmez koşularını sürdürüyorlardı. Boka her zamanki gibi öndeydi; diğer ikisi onun peşinden gidiyordu. Boka, seraya doğru yöneldi.</p>

  <p class="normal">“Girin çabuk,” dedi soluk soluğa ve seranın şans eseri açık olan kapısına koşup kendini atarcasına içeri girdi. Çocuklar şimdi seranın içindeydiler ve büyük servi ağaçlarının arkasında saklanmışlardı. Dışarıda derin, ürkütücü bir sessizlik vardı. Onları takip edenlere izlerini kaybettirmişe benziyorlardı. Üç “kaçak”, uzun koşunun ardından, sonunda burada soluklanma şansı bulmuştu! Biraz durup dinlendikten sonra, cam duvarların uzaktaki lambalardan gelen solgun ışığı süzdüğü bu tuhaf yeri tanımak için çevrede göz gezdirmeye başladılar. Burası, çocuklara çok yabancı, gizemli sayılabilecek bir yerdi. Üçlü, seranın sol kanadında duruyordu ve onların bulundukları yerden orta bölüm de sağ kanat da rahatlıkla görülebiliyordu. Bölümlerin her birinde yeşile boyalı, sayılamayacak kadar çok saksı vardı ve saksıların içine de geniş yapraklı kocaman ağaçlar dikilmişti: dev eğreltiotları, mimozalar... Daha birçok ağaç! Orta bölümdeki koca kubbenin altında palmiyeler; palmiyelerin ayaklarında ise yabancı bitkilerden oluşmuş, gerçek bir ormanı aratmayan bir bahçe vardı. Bu yemyeşil, capcanlı bitkilerin ortasında, içinde kırmızı balıkların yüzdüğü bir de havuz bulunuyordu. Havuz, balıkları seyrederken ziyaretçilerin oturmaları için konulmuş bir sırayla çevrelenmişti. İçerideki manzara bu kadarla da kalmıyordu; manolyalar, defneler, portakal ağaçları da bu yeşilliğe dahildi. Bütün bu tropikal bitkiler, çevreye baş döndürücü bir koku yayıyorlardı ve bu keskin koku havayı tamamen kaplamıştı. Aşırı derecede ısınmış olan seranın tavanından durmadan su damlıyordu. İçerisi buharla ısıtıldığından, damlalar da durmak bilmiyordu. Damlalar kocaman yaprakların üzerine parça parça düşüyor; palmiyelerin yelpazemsi yapraklarına düştüklerinde ise epey tuhaf sesler çıkarıyorlardı. Çocuklar bu şıpırtıları duydukça, karanlık, nemli ve bol bitkili bu orman gibi bahçenin içinde bir yerlerde korkunç bir yırtıcı hayvanın saklanmakta olduğundan kuşkulanıyorlardı. Bu nedenle bir yandan da kendilerini güvende hissetmedikleri bu bahçeden nasıl çıkacaklarını düşünüyorlardı!</p>

  <p class="normal">Nemeçek bir palmiyeye yaslanıp oturmuştu. Yaptığı sürpriz banyo yüzünden üzerindeki giysiler hâlâ sırılsıklam olduğu için, böyle sıcacık bir yer bulmuş olmak onu mutlu etmişti. Yine de tedirginlik içinde:</p>

  <p class="normal">“Ya buraya kilitlendiysek,” diye mırıldandı.</p>

  <p class="normal">Boka onu yatıştırdı:</p>

  <p class="normal">“Kapı şimdiye kadar kapatılmadığına göre, bundan sonra da kapatılmaz.”</p>

  <p class="normal">Artık kulak kabartarak bekliyorlardı. Ama en ufak bir ses yoktu. Hiç kimse onları kış bahçesinde aramayı akıl edememiş olsa gerekti. Ayağa kalktılar ve çeşit çeşit otla, çiçekle yüklü yuvarlak raflar arasında gezinmeye başladılar. Çonakoş raflardan birine çarptı, sendeledi. Nemeçek ona yardıma hazır olduğunu göstermek için “Bir saniye,” dedi. “Işık yakayım da düşme!”</p>

  <p class="normal">Boka’nın ona engel olmasına fırsat bırakmadan, cebinden çıkardığı kibriti çakıverdi. Kibritten çıkan küçük alevin parlamasıyla sönmesi bir oldu, çünkü –her ne kadar geç kalmış olsa da– Boka, bir tokatla Nemeçek’in kibriti elinden düşürmesini sağlamıştı.</p>

  <p class="normal">“Sersem,” dedi ona öfkeyle. Camdan yapılmış bir evde olduğumuzu unuttun. Kırmızı Gömlekler kibritten çıkan ışığı mutlaka görmüşlerdir!</p>

  <p class="normal">Susup yeniden kulak kabarttılar. Boka yanılmamıştı; ufacık bir an parlayıp sönen alev, bütün serayı aydınlatmış ve bu aydınlık da Kırmızı Gömleklerin dikkatinden kaçmamıştı. Saniye geçmeden, patikanın çakıl taşlarının, seraya doğru koşmaya başlayan Kırmızı Gömleklerin adımları altında gıcırdadığı duyuldu. Feri Atş’ın sesi de gelmeye başlamıştı:</p>

  <p class="normal">“Pastörler, sağdaki kapıya! Zebeniç, sen ortadaki kapıya koş! Ben de buradayım!”</p>

  <p class="normal">Pal Sokaklı üç arkadaş, aceleyle saklandılar. Çonakoş raflardan birinin altına uzandı ve Nemeçek’e, o hâlâ ıslak olduğu için, kırmızı balıkların olduğu havuza dalması söylendi. Zavallı ufaklık buna itiraz etmedi ve havuza atlayıp bir nilüfer yaprağının altına saklandı. Boka ise açık kapının arkasına geçmeye ancak zaman bulabilmişti.</p>

  <p class="normal">Az sonra Feri Atş, elinde fener ve peşinde arkadaşlarıyla, bir hışımla seraya girdi. Fenerin cama yansıyan ışığı Boka’nın işine yaramış; ona, Feri Atş’a görünmeden onu izleme şansı vermişti. Boka, karşı çetenin başkanını dikkatle inceliyordu. Bir kez müzenin bahçesinde gördüğünü saymazsa, bu onu ilk görüşüydü. Feri Atş güzel, yakışıklı bir çocuktu ve gözlerinde bir savaş ateşi parlıyordu. Az sonra gözden kayboldu. Arkadaşlarıyla birlikte serayı bir uçtan bir uca dolaşıyordu. Kırmızı Gömlekler, rafların altına varıncaya kadar her yeri köşe bucak aradılar. Bu raflardan birinin altına saklanmış olan Çonakoş’un fark edilmemesi bir mucizeydi; çünkü Kırmızı Gömlekler tam onun saklandığı rafın altına bakmak üzereyken Zebeniç bağırmıştı:</p>

  <p class="normal">“Olamaz! Çoktan sağ kapıdan çıkıp gitmişler!”</p>

  <p class="normal">Zebeniç, bunu söyleyerek kapıya koştu, diğerleri de onun peşinden gittiler. Çiçeklere, saksılara hiç dikkat etmeden, her şeyi döke devire, kocaman bir gürültüyle çıktılar seradan. Onlar serayı terk ettiklerinde içerideki sessizliği bölüp saklandığı yerden ilk çıkan Çonakoş oldu:</p>

  <p class="normal">“Başıma bir saksı düştü. Ağzım burnum kum içinde!”</p>

  <p class="normal">Ağzını temizlemek için tükürmeye başladı. Hemen üstüne Nemeçek, bir deniz canavarı gibi çıktı havuzdan. Zavallı çocuğun üzerinden oluk oluk su akıyordu. Alışkanlık haline getirdiği yakınmalarına başlamakta da hiç gecikmedi. Acı acı söyleniyordu ufaklık:</p>

  <p class="normal">“Bu ne böyle? Bütün hayatımı suyun içinde mi geçireceğim? Kurbağa mıyım ben?”</p>

  <p class="normal">Bunları söylerken bir yandan da ıslak bir fino köpeği gibi silkiniyordu.</p>

  <p class="normal">Boka “Haydi zırlama,” dedi. “Eve dönelim artık; bugünlük bu kadar tehlike bize yeter.”</p>

  <p class="normal">Nemeçek “ev” lafını duyar duymaz rahatlayıp içini çekti:</p>

  <p class="normal">“Oh! Şu anda evde olmayı ne kadar çok isterdim!..”</p>

  <p class="normal">Ama iliğine kadar ıslanmış olduğunu ve bu ıslak giysilerle eve dönerse anne babasının onu nasıl bir öfkeyle karşılayacaklarını düşünmesiyle bu isteğinden vazgeçmesi bir oldu.</p>

  <p class="normal">“Aslında eve dönmesek de olur!” diye sözünü geri aldı.</p>

  <p class="normal">Koşaradım, duvarın dibindeki akasya ağacına gittiler. Çonakoş ağaca çıktı, bahçeye bir göz attı ve korkuyla bağırdı: “İşte oradalar!”</p>

  <p class="normal">Boka “Biz de çıkalım ağaca,” dedi.</p>

  <p class="normal">Çonakoş, arkadaşlarının tırmanmasına yardım etti. Dalların izin verdiği ölçüde, en yükseğe kadar çıkmışlardı. Tehlike dolu gezilerinin sonuna bu denli yaklaşmışlarken, yakayı ele vermenin düşüncesi bile dayanılmazdı.</p>

  <p class="normal">Kırmızı Gömlekler, topluluk halinde ağaca doğru gelmekteydiler. Boka ve arkadaşları, dalların arasına tünemiş sessiz sedasız beklerlerken, iri gövdeli üç kuş gibiydiler. Bu sırada Zebeniç; hani şu, seradayken arkadaşlarını yanlış yönlendirip Pal Sokaklıları bulamamalarına neden olan Zebeniç, bir kez daha aynı şeyi yapmıştı. Arkadaşlarına seslendi:</p>

  <p class="normal">“Duvardan atlayıp gittiklerini gördüm!”</p>

  <p class="normal">Zebeniç, hiç kuşku yok ki, çetenin en budala üyesiydi ve tüm budalaların yaptığı gibi, yaygara koparan da hep o oluyordu!</p>

  <p class="normal">Beden eğitimi derslerinin bir numaraları Pastör Kardeşler, kaşla göz arasında tahta perdeden atlamışlardı bile. En son Feri Atş atladı, sokağa geri dönmeden önce feneri yaktı. Tahta perdeden atlamak için, bizim üç “kuş”un da dallarında olduğu ağaca tırmanmıştı; ne var ki bunun farkında değildi. Ağaca çıktığında, ensesine birkaç damla su damladı. Bu damlalar, bizim Nemeçek’in sırılsıklam giysilerinden damlamıştı ama Feri Atş bunu nereden bilecekti.</p>

  <p class="normal">“Yağmur yağıyor,” diye bağırdı ensesini silerek.</p>

  <p class="normal">Sonra, sessizlik içindeki sokakta bir çığlık yankılandı:</p>

  <p class="normal">“İşte oradalar!”</p>

  <p class="normal">Bu, yine Zebeniç’in çığlığıydı elbette.</p>

  <p class="normal">Boka, fısıldarken bir yandan da gülüyordu:</p>

  <p class="normal">“Yakalanmadıysak, bunu şu yaygaracıya borçluyuz. O olmasaydı perişandı halimiz!”</p>

  <p class="normal">Pal Sokağı Çocukları şimdi güvendeydi. Çünkü Kırmızı Gömlekler ileride, olup bitenlerden tamamen habersiz, sokakta kendi hallerinde yürüyen iki sessiz çocuğun peşine takılmışlardı. Bu iki çocuk, korkuya kapılıp koşmaya başladılar. Küçük, sakin sokak, bir anda inanılmaz bir gürültüye boğulmuştu. Kırmızı Gömlekler, iki masum çocuğun arkasından deliler gibi koşuyorlardı. Onlar koşup uzaklaştıkça gürültü azaldı ve sesleri dış mahallelerin sokaklarına sinip çok geçmeden tamamen duyulmaz oldu...</p>

  <p class="normal">Pal Sokaklılar saklandıkları ağaçtan süzülüp aşağı atladılar. Ayaklarının altında sokağın kaldırım taşlarını yeniden hissetmek içlerini rahatlatmıştı. Bu rahatlıkla derin bir soluk aldılar.</p>

  <p class="normal">Yolda önlerine yaşlı bir kadın çıktı. Ardından, yürümekte olan daha niceleriyle karşılaştılar. Yeniden şehirdeydiler ve burada başlarına hiçbir kötülük gelmezdi artık!</p>

  <p class="normal">İyice acıkmış ve yorgun düşmüşlerdi. Gecenin karanlığında, pencerelerinden dışarı tatlı bir ışık saçılan öksüzler yurdunda, akşam yemeğine geçileceğini duyurmak üzere çan çalınıyordu. Nemeçek ise tir tir titriyordu.</p>

  <p class="normal">“Acele edelim,” dedi arkadaşlarına.</p>

  <p class="normal">Boka da ona “Bir dakika bekle,” dedi. “Sen tramvaya binerek git evine, bilet parasını ben veririm.”</p>

  <p class="normal">Para çıkarmak için cebine uzandı. Epeyce arandıktan sonra para bulamayıp çıkardı elini cebinden. Zorlu bir arayışın sonucunda, altı liradan ve içindeki mürekkebi her zamanki gibi cebine akıtmış olan mürekkep hokkasından başka hiçbir şey bulamamıştı cebinde! Mürekkep lekeli altı lirayı Nemeçek’e uzattı.</p>

  <p class="normal">“Bundan başka hiç param yok!” dedi.</p>

  <p class="normal">Çonakoş’ta da üç lira vardı. Nemeçek, eski bir hap kutusuna koyduğu; yanından hiç ayırmadığı uğur parası olan bir lirayı da bu paraya ekleyince on lira toplamış oldu. Neyse ki on lira, tramvaya binebilmek için yeterliydi!</p>

  <p class="normal">Küçük Nemeçek tramvaya binip gittiğinde, Boka sokakta öylece duruyordu. Gereb’i düşünüyordu. Gereb’in yaptıkları çok canını sıkmıştı. Bu sırada, arkadaşının ihanetinden henüz haberi olmayan Çonakoş neşe içinde seslendi Boka’ya:</p>

  <p class="normal">“Hey!.. Bana baksana!”</p>

  <p class="normal">Boka dönüp ona baktığında, parmaklarını ağzına götürüp kulakları sağır eden ünlü ıslığından patlattı bir tane! Ardından, son derece keyifli bir biçimde çevresine bakındı:</p>

  <p class="normal">“Şu ıslığı çalmayayım diye bütün akşam kendimi zor tutmuştum. Şimdi çalınca rahatladım. Bir daha yapmam artık...” dedi Boka’ya.</p>

  <p class="normal">Üzüntü içindeki Boka’nın koluna girdi ve iki arkadaş birlikte, uzadıkça uzayan Üllö Caddesi’nden aşağı inmeye koyuldular. Gün boyu yaşadıkları heyecan ve yorgunlukla tükenmiş haldeydiler...</p>
</body>
</html>
