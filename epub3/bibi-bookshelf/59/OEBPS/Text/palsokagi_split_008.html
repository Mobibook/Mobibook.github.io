<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">YEDİNCİ BÖLÜM</h1>

  <p class="normal">Ertesi sabah dersteyken, sınıfta öyle müthiş bir telaş vardı ki, Öğretmen Racz bile bunu anında fark etmişti.</p>

  <p class="normal">Çocuklar, sıralarında kıpırdanıp duruyor, sağa sola bakınıyor; öğretmenin sorduğu soruları yanıtlamıyorlardı. Sabırsızlık ve telaşlarını dışavuranlar yalnızca Pal Sokaklı çocuklar değildi; bütün sınıf, hatta bütün okul, onların heyecanını paylaşıyor ve bunu gösteriyordu. Savaş hazırlıkları yapıldığı haberi tüm okulda çabucak yayılmıştı. Üst sınıftaki öğrenciler bile bu konuyla yakından ilgiliydiler. Çünkü Kırmızı Gömlekler rakip okulun öğrencileriydiler ve bu nedenle bütün okul, Pal Sokağı Çocuklarının savaşta zafer kazanmalarını diliyordu. Hatta bazıları okullarının saygınlığının tehlikede olduğunu ve her şeyin bu savaşın sonucuna bağlı olduğunu düşünüyordu.</p>

  <p class="normal">Öğretmen Racz sabırsızlıkla “Bugün ne oluyor size böyle?” diye sordu. “Yerinizde duramıyorsunuz, dalgınsınız... Aklınız bir karış havada!”</p>

  <p class="normal">Sordu ama, bu telaşın nedenini öğrenmek için çok da ısrar etmedi. Sadece, keyiflerinin hiç yerinde olmadığını gördüğü öğrencilerine, biraz hırçınca bir ses tonuyla söylendi:</p>

  <p class="normal">“Ah elbette! Bahar geldi; bilye, tenis oynamanın tam zamanı!.. Sınıfta ders yapmak size şu anda ne kadar da anlamsız geliyor, değil mi? Ama durun bakalım, şimdi görürsünüz siz!” demekle yetindi.</p>

  <p class="normal">Bu, çok da önemsenecek bir tehdit sayılmazdı. Öğretmen Racz, sert görünümlü biriydi ama aslında son derece yumuşak kalpliydi.</p>

  <p class="normal">“Yerine geçebilirsin,” dedi sözlüye kaldırdığı öğrenciye. Sonra not defterinin sayfalarını karıştırmaya koyuldu. Öğretmen, not defterine uzandığında, her zaman sınıfın içinde bir ölüm sessizliği olurdu. Herkes soluğunu tutar, dersine çok iyi çalışmış öğrenciler bile, hipnotize olmuş gibi, öğretmenin not defteri sayfaları arasında yavaşça dönüp duran parmaklarını izlemeye koyulurdu. Hepsi adının hangi sayfada yer aldığını iyi bildiğinden, öğretmen son sayfaları çevirdiğinde adı A, B veya C harfiyle başlayanlar rahatlayıp bir oh çekerlerdi. Ama, beklenmeyen bir hareketle baştaki sayfalara geri dönerse bu kez adı R, S veya T ile başlayanlar rahatlardı!</p>

  <p class="normal">Öğretmen Racz, bir süre not defterinin yapraklarını karıştırdıktan sonra, ansızın sözlüye çağıracağı öğrenciyi seçti:</p>

  <p class="normal">“Nemeçek!”</p>

  <p class="normal">“Nemeçek yok,” diye yanıt verdi tüm sınıf. Ardından Pal Sokaklı çocukların çok yakından tanıyıp, sevdikleri ses –başkanlarının sesi– duyuldu:</p>

  <p class="normal">“Hasta.”</p>

  <p class="normal">“Neyi var?”</p>

  <p class="normal">“Üşütmüş.”</p>

  <p class="normal">Öğretmen, sınıfta göz gezdirdikten sonra:</p>

  <p class="normal">“Tabii Hasta olur! Hiçbiriniz sağlığınıza yeterince dikkat etmiyorsunuz,” dedi.</p>

  <p class="normal">Pal Sokaklılar, Nemeçek’in sağlığına neden dikkat edemediğini çok iyi biliyorlardı. Sınıfın içinde sıralara dağılmışlardı; biri en ön sırada, biri üçüncü sırada oturuyordu. Çonakoş en arka sıradaydı. Öğretmenin sözlerinin ardından anlamlı anlamlı bakıştılar. Bu bakışın anlamı şuydu: Nemeçek sıradan nedenlerden ötürü üşütmüş değildi; yüce bir dava uğruna hastalanmıştı. Zavallıcık birbiri ardına yaptığı üç banyoyla darbe üstüne darbe yemiş; ilk banyoyu şanssızlıkla, ikincisini zorunlu olarak, üçüncüsünü ise onuru uğruna yapmış ve sonunda şifayı kapmıştı. Hiç kimsenin bu büyük sırrı açığa vurmaya niyeti yoktu. Ne var ki, çetenin bütün üyeleri olan biteni çoktan öğrenmişlerdi. Hatta Macun Derneği içinde bile bunu duymayan kalmamıştı. Dernek üyeleri arasında, Nemeçek’in kara deftere küçük harflerle yazılan adının silinmesi eğilimleri de gündeme gelmişti. Fakat üyeler arasında şimdilik çözülemeyen bir anlaşmazlık vardı! Nemeçek’in adının baş harfleri deftere tekrar büyük harfle mi yazılmalıydı, yoksa adının defterden tamamen silinmesi mi gerekirdi? İşte bu soru üzerinde bir türlü ortak karara varamıyorlardı. Hâlâ başkanlığı süren Kolnay, tartışmayı fazla uzatmadan, Nemeçek’in adının hemen silinmesinden yanaydı; Barabas ise öncelikle büyük harflerle yazılması kararını öne sürüyordu. Zaten Kolnay’la Barabas’ın aynı düşünceyi paylaşmaları bir mucize olurdu!</p>

  <p class="normal">Ama öncelikli sorun bu değildi. Çocukların tümü akşamüstü olacak savaşı düşünüyordu. Ders bitince başka sınıflardan çok sayıda çocuk Boka’yı arayıp buldu. Ona yardım öneriyorlardı. Başkan, yardım önerisiyle yanına gelenleri:</p>

  <p class="normal">“Çok üzgünüz, ama bunu kabul edemeyiz,” diye geri çevirdi. “Arsamızı yalnızca kendi gücümüzle savunmalıyız. Kırmızı Gömleklerin bizden çok daha güçlü olduklarını biliyoruz. Buna rağmen onları kendi yurdumuzda, kendi gücümüzle yeneceğiz!”</p>

  <p class="normal">Genel olarak ilgi o kadar yoğundu ki, ders çıkışında herkes evine dönüp bir an önce öğle yemeğini yiyebilmek için acele ederken; okul kapısının önünde tezgâhını açmış kozhelva satıcısı bile, Boka’ya yardım edebileceğini söylüyordu.</p>

  <p class="normal">“Delikanlı,” dedi ona. “Ben oraya gidersem, kırmızı gömlek, mavi gömlek dinlemem; hepsini kapı dışarı ederim.”</p>

  <p class="normal">Boka gülümsedi ve “Sen o işi bize bırak usta!” dedi.</p>

  <p class="normal">Ardından, eve dönmek üzere adımlarını hızlandırdı. Okulun önünde sınıf arkadaşları, Pal Sokaklıların başına üşüşmüşlerdi ve savaşta yararlı olacağını düşündükleri önerileri peşpeşe sıralamaktaydılar. Kimi çelme takmayı öğretiyordu, kimi ise savaşta casusluk yaparak yararlılık göstermeyi öneriyordu. Çarpışmaya izleyici olarak katılmayı rica edenler de vardı. Ama bunların hiçbirine izin yoktu. Boka’nın emri üzerine, Arsanın kapısı savaş sona erene kadar kapalı tutulacak ve nöbetçiler, düşmanı dışarı atmak için kapıyı açıncaya kadar, kapıdan içeri kimse alınmayacaktı.</p>

  <p class="normal">Bütün bu konuşmalar ancak birkaç dakika sürmüştü. Çocuklar, saat tam ikide Arsada buluşmayı kararlaştırıp dağıldılar. Saat biri çeyrek geçe, okulun çevresinde kimsecikler kalmamıştı. Kozhelva satıcısı, okulun kapıcısının eğlenen bakışları altında şekerlemelerini toplamaya başladı. Kapıcı sakin sakin piposunu tüttürüyordu; kapının önünde kalan tek kişi oydu ve helvacıya sataşmadan duramamıştı:</p>

  <p class="normal">“Sizin de burada günleriniz sayılı! Yakında pılınızı pırtınızı toplatıp gönderirler sizi!”</p>

  <p class="normal">Kozhelva satıcısı, adama yanıt olarak sadece omuzlarını silkmekle yetinmişti. Başına kepini geçirdi ve hiç ses çıkarmadı. Böyle bir kapıcıyla tartışmaya girmeyecek ağır beyefendilerden sayıyordu kendini! Daha da önemlisi, kapıcının söylediğinde doğruluk payı vardı; er ya da geç bu satış yerini terk etmek zorunda kalacaktı. Satıcı bunun farkındaydı.</p>

  <p class="normal">Saat iki olduğunda, Boka başında Pal Sokağı Çocuklarının özel renklerindeki kırmızı yeşilli şapkasıyla, deponun girişinde görünmüştü. Ordusu, o gelmeden önce askeri düzende, Arsanın ortasındaki yerini almıştı. Bütün birlik, eksiksiz olarak, sözleştikleri yer ve saatte toplanmıştı; sadece evinde hasta yatağında olan Nemeçek görev yerinde değildi. Pal Sokağı Ordusu savaş gününde; şanssızlığa bakın ki tam da böyle önemli bir günde, biricik erinden yoksun kalmıştı! Bütün teğmen, üsteğmen ve komutanlar savaşa hazırdılar, ama gelin görün ki ordunun eri yoktu işte!</p>

  <p class="normal">Söylediğim gibi, eksikliğiyle orduyu ersiz bırakan Nemeçek, şehrin dışındaki Rakoş Sokağı’nda bulunan bahçeli, yoksul, minicik bir evde, minicik yatağında ateşler içinde uyuyordu.</p>

  <p class="normal">Boka, Arsaya gelir gelmez, hızla işe koyulmuş, komutlarını vermek üzere komutan sesiyle bağırmaya başlamıştı:</p>

  <p class="normal">“Esas duruş!”</p>

  <p class="normal">Herkes esas duruşa geçtikten sonra duyurusunu yaptı:</p>

  <p class="normal">“Şu andan itibaren, savaşı bitirip tekrar barış zamanına geçinceye kadar, başkanlık unvanımı kullanmayacağımı bilmenizi istiyorum. Savaş durumunda olduğumuz için, ordunun başkomutanlığı görevini üstleniyorum.”</p>

  <p class="normal">O anda hepsinin yüreğini, derinlerden gelen bir heyecan sarmıştı! Bir tören havası vardı; hatta tarihi bir an yaşanıyordu. Böyle bir savaş gününde ve tehlikenin çok büyük olduğu bir anda, Boka “general” rütbesini alıyordu!</p>

  <p class="normal">Başkan konuşmasını sürdürdü:</p>

  <p class="normal">“Olası yanlış anlamaları şimdiden engellemek için, size savaş planımızı son bir kez daha anlatacağım.”</p>

  <p class="normal">Sonra hiç oyalanmadan, planı baştan sona tekrar anlattı. Çocuklar, hepsini ezbere biliyor olmakla birlikte, Boka’nın ağzından çıkan her sözcüğü sarsılmaz bir dikkatle dinlediler.</p>

  <p class="normal">Anlattığı bittikten sonra general emrini verdi:</p>

  <p class="normal">“Herkes görev yerine!”</p>

  <p class="normal">Sıra halindeki çocuklar, anında dağılıverdiler. Yalnızca Çele, Havalı Çele, Boka’nın yanında, ona emir subaylığı yapmak üzere bekliyordu. Nemeçek’in yerine bu göreve o getirilmişti. Elinde, on dört lira verip ortaklaşa satın aldıkları bakır borazan vardı. Bu borazan Macun Derneğinin toplamış olduğu paradan alınmıştı. Dernek kasasında geriye kalan paraya da general el koymuştu, savaş giderlerini bu parayla karşılamayı düşünüyordu.</p>

  <p class="normal">Bu güzel postacı borazanı, içine iyice üflendiği zaman bir askeri boru sesi de verebiliyordu. Üç farklı işaret vermek üzere kullanılabilirdi: İlki, düşmanın geldiğini duyurma işareti, ikincisi saldırıya geçiş ve üçüncüsü de generalin yanında yeniden toplanma çağrısı. Daha önce yaptıkları alıştırmalar sırasında, çocuklar bu üç işareti de öğrenmişlerdi.</p>

  <p class="normal">Gerektiği gibi görev yerine geçmiş olan gözcü, tahta perdenin üzerine çıkmış; bir bacağını da Pal Sokağı’na sarkıtmıştı. Arsaya doğru dönüp birden bağırıverdi:</p>

  <p class="normal">“Generalim!”</p>

  <p class="normal">“Ne oldu?”</p>

  <p class="normal">“Bir hizmetçi kız depoya girmek için izin istiyor; size haber vereyim dedim. Hizmetçinin elinde bir de mektup var!”</p>

  <p class="normal">“Ne istiyor?”</p>

  <p class="normal">“Sizinle konuşmak istediğini söylüyor.”</p>

  <p class="normal">Boka, tahta perdeye gitti. Gözcüye “Gelene iyi bak, Kırmızı Gömleklerden biri kız kılığına girip bizi gözetlemek istiyor olabilir!” dedi.</p>

  <p class="normal">Gözcü, sokağa doğru öyle bir eğildi ki, az kalsın baş aşağı yere çakılacaktı. Ardından Boka’ya “Generalim, onu gördüm. Gerçek bir kadın,” dedi.</p>

  <p class="normal">“İyi o zaman, girsin içeri.”</p>

  <p class="normal">O da gözcüyle birlikte kapıyı açmaya gitti. Kapı açılınca, “gerçek bir kadın” olan ziyaretçi, Arsaya şöyle bir göz attı. Evet, tartışmasız olarak bir kadındı bu gelen; üzerine atkısını almamıştı; dağınık saçlarıyla, büyük bir telaş içinde, terlikleriyle sokağa fırlamış biri gibi görünüyordu.</p>

  <p class="normal">“Size Bay Gereb’den bir mektup getirdim. Küçük Bey, bunu çok acele size ulaştırmamı istedi ve yanıtını da hemen bekliyor,” dedi hizmetçi.</p>

  <p class="normal">Zarfın üzerine “Sayın Başkan Bay Boka” diye bir not düşülmüştü ve zarfın içinde bir tomar kâğıt vardı. Çok çeşitli kâğıtlardı bunlar; okul defterlerinden yırtılmış sayfalar, mektup kâğıtları, bir davetiyeden ayrılmış bir sayfa, büyükçe bir mektup... Hepsi de baştan sona, kocaman harflerle doldurulmuştu. Her sayfa özenle numaralandırılmıştı. Boka, mektubu okumaya koyuldu. Gereb’in mektupta yazdıkları aynen şöyleydi:</p>

  <p class="normal1">Sevgili Boka,</p>

  <p class="normal1">Mektubumun senin gözünde hiçbir değeri olmayacağını bildiğim halde, seninle ve Birlik’in tümüyle ilişkimi kesin olarak koparmadan önce, son bir deneme yapmak istedim. Tamamen suçlu olmam bir yana, sizlerin yaptıklarımın hiçbirini hak etmemiş olduğunuzu şimdi çok daha iyi anlıyorum. Çünkü siz, özellikle de Nemeçek, size ihanet ettiğimi babamdan gizli tutarak ve ona çok incelikli davranarak, ne kadar iyi insanlar olduğunuzu gösterdiniz. Babam aranızdan ayrıldığında, casusluk yapmadığımı öğrenmiş olduğu için benimle o kadar gurur duyuyordu ki, gönlümü almak için, ondan uzun süredir istediğim kitabı; Jules Verne’in “Esrarlı Ada” kitabını alıp gelmişti eve. Kitabı hemen Nemeçek’e hediye ettim, oysa kitabı daha okumamıştım ve okumayı da çok istiyordum! Ertesi gün babam öfkeli öfkeli sordu: ‘Kitabını ne yaptın seni haylaz?’ diye. Ona ne yanıt vereceğimi bilemedim. Bunun üzerine babam kitabı sattığımı sandı ve: ’Madem sana hediye ettiğim kitabı gidip sahafa sattın, bundan böyle avcunu yalarsın! Sana artık hiçbir şey almayacağım!’ deyiverdi. Ceza olarak öğle yemeğimden de oldum, ama yaptığımdan zerre kadar pişman değilim. Nemeçek benim yüzümden hiç hak etmediği acılar çekti, ben de ona hediye ettiğim kitap yüzünden cezalandırılmaya seve seve razı olurum. Adalet yerini bulur böylece!</p>

  <p class="normal1">Bunları öylesine yazıyorum; sana mektup yazmaktaki asıl amacım başka! Dün, sen benimle konuşmayı reddettiğinde, yaptığım yanlışı nasıl düzeltebileceğimi uzun uzun düşündüm. Ve sonunda bunun yolunu buldum. Kendi kendime dedim ki, suçu nasıl işlediysem, onun telafisi için de aynı yola başvurmalıyım. Bu nedenle dün, öğle yemeğinden hemen sonra, sen beni aranıza yeniden almayı kesinlikle reddedince, ben de doğruca Kırmızı Gömleklerin yanına, Botanik Bahçesi’ne gittim. Amacım, casusluğu bu kez sizin adınıza yapmak; onlardan, size aktarmak üzere bilgi toplamaktı. Nemeçek’in yaptığını yapıp, bir tek Kırmızı Gömlekli bile adaya henüz gelmemişken adaya girdim ve daha önce Nemeçek’in bütün bir öğleden sonra içinde saklanmış olduğu ağaca tırmanıp bekledim.</p>

  <p class="normal1">Saat dört gibi, Kırmızı Gömlekler nihayet geldi. Dalların arasında, beni nasıl çekiştirdiklerini, hakkımda ileri geri neler konuştuklarını çok iyi duydum. Ama bu beni hiç üzmedi. Çünkü o anda yeniden sizlerden biri olduğumu hissediyordum. Siz benden ne casusluk ne de başka bir şey istediniz. Ama ben size tüm kalbimle bağlıyım! Bunu duyunca belki benimle alay edeceksin ama şunu da itiraf edeyim; Feri Atş şunları söylediğinde sevinçten neredeyse ağlayacaktım: ‘Bana öyle geliyor ki şu Gereb, onların tarafında. Sahte bir casus o, sakın Pal Sokaklıların bizi gözlemek için aramıza gönderdikleri biri olmasın diye de soruyorum kendime!’ Feri Atş’ın bu söylediklerini aralarında epey tartıştılar. Dediler ki, Nemeçek bütün planlarını öğrendiği için ve siz de tüm hazırlıklarınızı ona göre tamamlamış olacağınız için, sizinle çarpışmaya bugün gelemezlermiş. Savaş, yarından önce yapılmamalıymış.</p>

  <p class="normal1">Ama bu kararın hemen ardından başka bir kurnazlık düşündüler. Yeni düşüncelerini aralarında öyle kısık sesle konuştular ki onları duymak için ağaçta iki dal aşağı inmem gerekti. Ben inerken dallar hışırdadı, onlar da bu sesleri duydular. Vendover: “Şu Nemeçek, tekrar ağaca saklanmış olmasın sakın!” dedi. Bunu eğlenmek için söylemişti, neyse ki hiçbiri başını kaldırıp yukarı bakmadı. Gerçi baksalardı da hiçbir şey göremeyeceklerdi; çünkü ağacın dalları çok sıktı.</p>

  <p class="normal1">Sonuç olarak, senin bildiğin ve Nemeçek’in de duyup anlattığı gibi, saldırılarını yarına ertelediler. Ama sonra Feri Atş birden fikir değiştirdi ve onlara şöyle söyledi: ‘Nemeçek savaş planımızı duyduğu için, bizim planı değiştireceğimizi sanıyorlardır, ama sırf onlar böyle düşünüyorlar diye hiçbir şeyi değiştirmeyeceğiz.’ İşte, en son kararları da bu oldu. Sonra manevralar, alıştırmalar yapmaya koyuldular. Ben de ağacın dalları arasında, saat altıya kadar öylece bekledim. Eğer farkıma varsalardı, başıma neler geleceğini tahmin edersin. İki elim de o kadar güçsüzleşmişti ki, eğer saat altı buçukta adadan gitmeselerdi, olgunlaşmış bir kayısı gibi düşmanın tam ortasına düşecektim. Saat altı buçukta, adayı boşalttıkları sırada, ağaçtan indim, evime döndüm. Öğleden sonra ağacın tepesinde kaybetmiş olduğum zamanı telafi edebilmek için, Latince dersinin ödevini, akşam yemeğinden sonra yapmam gerekti. Olsun, ne fark eder? Buna değdi.</p>

  <p class="normal1">Sevgili dostum Boka, şimdi senden bir tek şey isteyeceğim. Lütfen sana bu yazdıklarımın hepsinin bütünüyle doğru olduğuna inan ve sakın Kırmızı Gömleklerin casusu olarak seni aldatmaya çalıştığımı düşünme! Bütün bunları sana yazıyorum, çünkü tüm kalbimle yeniden aranızda yerimi almayı ve beni bağışlamanızı hak etmeyi istiyorum. Eğer beni bağışlarsanız sadık askerlerinizden biri olacağım. İsterseniz, teğmenlik rütbemi de geri alın benden; basit bir er olarak da olsa aranıza girmeyi büyük bir sevinçle kabul ederim. Nemeçek hasta olduğundan şu anda hiç eriniz yok; bekçinin köpeği Hektor dışında yani. Ama sonuçta Hektor bir köpek; ben ise en azından bir çocuğum! Eğer bu defa beni bağışlamayı kabul eder ve aranıza yeniden girmeme razı olursan, şu anda hemen yanınıza gelirim, sizinle birlikte savaşırım ve savaşta öyle yararlılıklar gösteririm ki bütün yanlışlarımı unuttururum! Senden rica ediyorum, yanıtını, hizmetçimiz Mari aracılığıyla bana bildir. Yanınıza gelebilir miyim, gelemez miyim bunu öğrenmek istiyorum. Eğer gelebileceğimi söylerseniz hemen gelirim. Çünkü Mari bu mektupla Arsada senin yanındayken, ben de Pal Sokağı’nda, 5 numaralı evin önünde saklanıyor ve yanıtını bekliyor olacağım.</p>

  <p class="sagitalik">Sadık dostun</p>

  <p class="sagitalik">Gereb</p>

  <p class="normal">&nbsp;</p>

  <p class="normal">Boka mektubu sonuna kadar okumuştu. Gereb’in doğruyu söylediğine inanmıştı ve yaptıklarından pişmanlık duyması, Birlik’e yeniden alınmayı hak etmesini sağlıyordu. Çele’ye, yanına gelmesini işaret ederek:</p>

  <p class="normal">“Emir subayı, 3 numaralı işaret borusunu çal; generalin yanında toplanma borusunu!” dedi.</p>

  <p class="normal">Hizmetçi sabırsızlanmıştı, “Yanıtınızı bekliyorum,” dedi Boka’ya.</p>

  <p class="normal">Boka da ona, biraz buyurgan bir sesle:</p>

  <p class="normal">“Biraz bekleyin Mari,” dedi.</p>

  <p class="normal">Küçük borazanın tiz sesi ortalığı çınlatır çınlatmaz, odun yığınlarının arkasındaki çocuklar, yavaş yavaş generalin yanında toplanmaya başladılar. Bu toplanma çağrısının nedenini merak ediyorlardı. Boka’nın sakin sakin yerinde durduğunu görünce korkusuzca ilerlediler. Bir dakika içinde tüm ordu, generalin karşısında sıralanmıştı bile! Boka, Gereb’in mektubunu baştan sona okudu ve arkadaşlarına konuyla ilgili düşüncelerini sordu. Gereb’i aralarına kabul etmeli miydiler?</p>

  <p class="normal">Ordudaki çocukların hepsi de kin gütmeyen, iyi çocuklar olduklarından, hep birlikte şu yanıtı verdiler:</p>

  <p class="normal">“Evet! Bağışlayalım onu.”</p>

  <p class="normal">Bu yanıtı duyunca Boka, hizmetçi Mari’ye dönerek:</p>

  <p class="normal">“Ona gelebileceğini söyle. Yanıtımız budur,” dedi.</p>

  <p class="normal">Orduyu, kırmızı-yeşil şapkaları ve silahları gören Hizmetçi Mari manzaradan fazlasıyla etkilenmişti. Ağzı açık kalakalmıştı. Yanıtı alır almaz, küçük beyini daha fazla bekletmemek için kapıdan fırladı. Pal Sokaklılar Arsada yeniden yalnız kaldıklarında Boka:</p>

  <p class="normal">“Rihter!” diye bağırdı.</p>

  <p class="normal">Rihter sıradan çıktı.</p>

  <p class="normal">“Gereb’i senin emrine vereceğim,” dedi. “Ona sen göz kulak olacaksın. Seni kuşkulandıran ilk hareketinde onu yakalar ve kulübeye kapatırsın. Buna gerek olacağını hiç sanmıyorum, ama yine de tedbiri elden bırakmamalıyız!”</p>

  <p class="normal">Sonra orduya dönüp komut verdi:</p>

  <p class="normal">“Rahat! Mektupta da yazıldığı gibi, savaş bugün olmayacak. Bütün planlarımız, hazırlıklarımız yarına kaldı. Düşmanlarımız savaş taktiklerini değiştirmediklerine göre, biz de değişiklik yapmadan kendi planımızı uygulayacağız.”</p>

  <p class="normal">Boka konuşmasını sürdürüyordu ki, az önce hizmetçinin çıkıp giderken aralık bıraktığı kapı yavaşça itildi. Kapıyı usulca açan ve sevinçten yüzü ışıl ışıl parlayan Gereb’di. Cennet kapısından içeri giriyormuş gibi mutluydu! Arsada sıralanmış orduyu görür görmez, o güleç ifadesi yerini ciddiyete bıraktı. Boka’nın yanına gidip durdu ve herkes pür dikkat onu izlerken, elini şapkasına götürdü. Onun başında da Pal Sokağı Çocuklarının taktıkları kırmızı-yeşil şapkadan vardı. Selam verdi ve:</p>

  <p class="normal">“Generalim, geldim,” dedi.</p>

  <p class="normal">Boka, en ufak bir aşırılığa kaçmadan “Güzel,” diye karşılık verdi ona. “Başlangıç olarak, Rihter’in emri altında, rütbesiz er olarak görev yapacaksın. Savaş günü seni izleyeceğim. Davranış biçimine göre, savaş sonunda belki eski rütbeni geri alabilirsin.”</p>

  <p class="normal">Sonra orduya dönerek “Sizleri de Gereb ve onun işlediği suçla ilgili tek bir söz bile söylememek konusunda uyarıyorum. Gereb yanlışını düzeltmek istediğini söyledi ve biz de onu bağışladık. Hiç kimse onu incitmesin, yaptığı yanlışı yüzüne vurmasın! Bu konunun bir daha tartışılmasını yasaklıyorum. Bizim için bu konu kapanmıştır!”</p>

  <p class="normal">Bu sözlerin ardından derin bir sesssizlik oldu. Çocuklar, aralarında fısıldaşıyorlardı:</p>

  <p class="normal">“Şu Boka gerçekten de çok akıllı bir çocuk. Generalimiz olmayı fazlasıyla hak ediyor.”</p>

  <p class="normal">Rihter, bölüğüne katılan Gereb’e, ertesi gün savaş başladığında ne yapması gerektiğini anlatmaya koyulmuştu. Boka, Çele’yle görüşmekteydi. Çocuklar, aralarında kısık sesle konuşuyorlarken tahta perdenin üzerinde hâlâ ata biner gibi oturan gözcü, Arsaya doğru sarkıttığı sağ bacağını birden içeri çekip yerinde doğruluverdi. Yüzü, korkudan bir anda öylesine değişmişti ki, neredeyse tanınmayacak haldeydi. Dehşet içinde kekelemeye başladı:</p>

  <p class="normal">“Generalim... Düşş... Düşman geliyor!”</p>

  <p class="normal">Bunu duyan Boka, yıldırım hızıyla küçük kapıya koştu ve kapıyı sürgüledi. Şimdi bütün bakışlar, Rihter’in yanında yüzü ölü gibi bembeyaz kesilmiş bir halde öylece duran Gereb’e çevrilmişti. Boka, öfkeden çılgına dönmüştü. Gereb’e:</p>

  <p class="normal">“Demek bize yine yalan söyledin!” diye çıkıştı.</p>

  <p class="normal">Gereb, sesi soluğu kesilmiş, şaşkınlıktan serseme dönmüş bir halde, yanıt bile veremeden duruyordu. Rihter, onu kolundan tutup çekti:</p>

  <p class="normal">Boka, “Hiçbir şey söylemeyecek misin bu duruma?” diye kükredi.</p>

  <p class="normal">Gereb, zar zor, kekeleyerek birkaç söz söyleyebildi:</p>

  <p class="normal">“Belki de... Ağaçta saklandığımı... Fa... Fark ettiler ve... Beni yanıltmak istediler!”</p>

  <p class="normal">Gözcü, sokağı yeniden gözden geçirdi; ardından tahta perdeden aşağıya atladı. Silahını kaptığı gibi diğer askerlerin arasında yerini aldı.</p>

  <p class="normal">“İşte bakın, Kırmızı Gömlekler geliyorlar,” dedi.</p>

  <p class="normal">Boka kapıya gitti ve sürgüyü açtı. Kapının önünde yiğitçe durup bekledi. Kırmızı Gömlekler gittikçe yaklaşıyorlardı. Ama sadece üç kişiydiler; iki Pastör kardeş ve Zebeniç. Boka’yı karşısında görünce Zebeniç, ceketinin cebinden küçük beyaz bir bayrak çıkarıp bayrağı sallamaya başladı. Uzaktan seslenerek:</p>

  <p class="normal">“Biz elçiyiz,” dedi.</p>

  <p class="normal">Boka, Arsaya geri döndü. Gereb’den boş yere kuşkulandığı için utanmıştı biraz. Gereb’in kolunu sert biçimde sıkmayı sürdüren Rihter’e:</p>

  <p class="normal">“Rahat bırak onu!” dedi. “Gelenler sadece elçi; ellerinde beyaz bayrak var.”</p>

  <p class="normal">Ardından Gereb’e dönüp “Özür dilerim,” dedi.</p>

  <p class="normal">Zavallı Gereb, rahat bir soluk aldı. Paçayı ucuz kurtarmıştı! Aslında hiçbir suçu olmamasına rağmen, Kırmızı Gömlekler savaşı bugün başlatsalardı, bunu arkadaşlarına nasıl açıklardı?</p>

  <p class="normal">Gözcü de Boka’nın öfkesinden payına düşeni almıştı. Boka:</p>

  <p class="normal">“Budala!” diye bağırdı ona. “Bir daha tehlike alarmı vermeden önce gözlerini iyi aç. Bu kadar ödlek olma!”</p>

  <p class="normal">Sonra komut verdi:</p>

  <p class="normal">“Herkes yerine geçsin, odunların arkasına! Benimle yalnızca Çele ve Kolnay kalacak. Diğerleri... Geriye dön! İleri! Marş!”</p>

  <p class="normal">Ordu, Gereb’le birlikte uygun adım ilerleyip çok geçmeden odunların arkasında gözden kayboldu. Elçiler kapıya dayandıklarında, en son kırmızı-yeşil şapkalı çocuk da yok olmuştu. Emir subayı kapıyı açınca elçiler içeri girdiler. Üçü de kırmızı gömleklerini giymiş ve aynı renk şapkalarını kafalarına geçirmişlerdi. Silahsızdılar ve Zebeniç hâlâ elindeki beyaz bayrağı sallamaktaydı.</p>

  <p class="normal">Böyle durumlarda nasıl davranılacağını iyi bilen Boka, mızrağını tahta perdeye dayadı; böylelikle o da silahsız kalmış oluyordu. Hiç konuşmadan, Kolnay ve Çele de, Boka’nın yaptığını yaptılar. Hatta Çele biraz daha abartılı davranıp borazanı da yere bıraktı!</p>

  <p class="normal">Pastör Kardeşlerin büyüğü bir adım öne çıktı:</p>

  <p class="normal">“Sayın komutanla mı konuşmaktayım acaba?”</p>

  <p class="normal">Çele yanıt verdi ona:</p>

  <p class="normal">“Evet, kendileri komutanımızdır.”</p>

  <p class="normal">“Ben, elçiliğimizin başkanıyım,” dedi Pastör. “Başkomutanımız Feri Atş adına, savaş ilan etmek üzere buradayım.”</p>

  <p class="normal">Komutanlarının adını söylerken üç elçi, asker selamını vermeyi ihmal etmemişlerdi ve Boka’yla adamları da, ellerini nazikçe şapkalarına götürmüşlerdi o sırada. Pastör, selamın ardından sözünü sürdürdü:</p>

  <p class="normal">“Saldırımızı baskın şeklinde yapmak istemiyoruz. Bilin ki yarın saat üç buçukta burada olacağız. Şu anda buraya gönderilme amacımız size bunu duyurmaktı. Yanıtınızı bekliyoruz.”</p>

  <p class="normal">Bu anın törensel ciddiyetiyle heyecanlanmış olan Boka, yanıtını hafif titrek bir sesle verebildi:</p>

  <p class="normal">“Savaş isteğinizi kabul ediyoruz. Ancak, şu anda bazı önemli noktalar üzerinde anlaşma sağlamamız gerekiyor. Savaşımızın kuralsız bir sokak kavgası olmasını istemem!”</p>

  <p class="normal">“Biz de bunu istemeyiz,” dedi Pastör. Her zamanki davranışını tekrar ederek başını öne eğmiş ve çenesini göğsüne dayamıştı. Boka, konuşmaya devam etti:</p>

  <p class="normal">“Ben üç çeşit dövüşün uygulanmasını istiyorum: kum bombaları, mızrakla düello ve greko-romen dövüş kurallarına uygun güreş. Yanılmıyorsam bu kuralları biliyorsunuz. Öyle değil mi?</p>

  <p class="normal">“Tabii ki biliyoruz,” dedi Pastör.</p>

  <p class="normal">“İki omzu da yere değen yenilmiş sayılacak ve güreşe devam edemeyecek. Ama diğer iki türde dövüşmeyi sürdürebilir. Kabul ediyor musunuz?”</p>

  <p class="normal">“Evet, ediyoruz.”</p>

  <p class="normal">“Mızraklı çarpışmalarda, karşılıklı vuruşmak da, karşıdakine mızrak saplamak da kurallara aykırıdır; yalnızca düelloya izin var.”</p>

  <p class="normal">“Tamam!”</p>

  <p class="normal">“İki askerin birden, tek bir askere saldırması da yasak. Fakat ordu bölüklerinin karşılıklı çarpışması kurallara tamamen uygundur. Bunu da kabul ediyor musunuz?”</p>

  <p class="normal">“Evet, kabul ediyoruz.”</p>

  <p class="normal">“Bu durumda, benim ekleyecek bir şeyim kalmadı,” dedi Boka ve selam verdi. Çele’yle Kolnay da esas duruşa geçip aynı davranışta bulundular. Elçiler selamı aldılar ve sonra Pastör söze başladı:</p>

  <p class="normal">“Size son olarak bir soru soracağım. Komutanım benden, Nemeçek’in sağlık durumuyla ilgili gelişmeleri de öğrenmemi istedi. Nemeçek’in hasta olduğunu duyduk. Eğer bu doğruysa, biz onu ziyaret etmekle de görevliyiz. Geçen gün adamıza girip son derece korkusuz, gözüpek davranışlar sergiledi. Böyle cesur birine, düşman da olsa saygı duyarız!”</p>

  <p class="normal">“Nemeçek Rakoş Sokağı’nda 3 numaralı evde oturuyor. Şimdi çok hasta,” dedi Boka.</p>

  <p class="normal">Bu sözler üzerine bir saygı selamı verildi. Ardından Zebeniç tekrar bayrağını havaya kaldırdı. Pastör’ün “İleri marş!” komutunu vermesiyle de, elçiler tekrar yola koyuldular. Sokakta yürürken, Pal Sokaklıların borazanının tiz sesini duydular. Belli ki komutan, olup biteni ordusuna anlatmak üzere, bütün askerlerini yanına çağırıyordu.</p>

  <p class="normal">Kırmızı Gömleklerin elçileri Rakoş Sokağı’na doğru hızlı adımlarla yürüyorlardı. Nemeçek’in oturduğu küçük eve vardıklarında durdular. Evin kapısının önünde karşılarına çıkan küçük kıza:</p>

  <p class="normal">“Nemeçek’in evini arıyoruz. Burada mı oturuyor?” diye sordular.</p>

  <p class="normal">Küçük kız “Evet,” diye yanıt verdi onlara. Sonra elçileri, Nemeçek’in oturduğu yoksul küçük dairenin giriş katına götürdü. Kapının üzerine asılmış olan mavi boyalı tabelada “Terzi Andre Nemeçek” yazıyordu.</p>

  <p class="normal">Elçiler içeri girdiler ve ziyaret amaçlarını bildirerek selam verdiler. Nemeçek’in annesi, ufak tefek sarışın bir kadıncağızdı. Oğluna çok benziyordu; daha doğrusu oğlu ona şaşılacak derecede benziyordu. Ne amaçla geldiklerini öğrendikten sonra çocukları, odasındaki minik yatağında uzanmış olan Nemeçek’in yanına götürdü. Zebeniç beyaz bayrağını yine havaya kaldırmıştı. Pastör de sözcü olarak konuşmasını yaptı:</p>

  <p class="normal">“Feri Atş sana selam söyledi ve en kısa zamanda iyileşmeni diliyor!”</p>

  <p class="normal">Bu sözler üzerine, yüzü sapsarı, saçı başı darmadağınık, yorganına gömülmüş yatmakta olan küçük sarışın, birden yatağında doğruluverdi. Sevinçle gülümseyip sordu:</p>

  <p class="normal">“Peki savaş ne zaman olacak?”</p>

  <p class="normal">“Yarın.”</p>

  <p class="normal">Bunu duyunca üzülmüş, suratını asmıştı.</p>

  <p class="normal">“Ben savaşa katılamayacağım,” dedi kederli bir sesle.</p>

  <p class="normal">Elçiler hiç ses çıkarmadılar. Nemeçek’in bu halinden belli ki onlar bile etkilenmişlerdi. Karanlık bakışlı yabani Pastör, ufaklığa yaklaşıp:</p>

  <p class="normal">“Beni bağışla!” dedi.</p>

  <p class="normal">“Bağışladım,” diye kısık, boğuk bir sesle yanıt verdi küçük sarışın. Bir öksürük nöbetine tutulmuştu yine. Zebeniç’in düzeltip başının altına koyduğu yastığa iyice gömüldü. Pastör komut verdi:</p>

  <p class="normal">“Artık gidelim!”</p>

  <p class="normal">Bayraktar, beyaz bayrağını yeniden havaya kaldırdı ve üç elçi birden mutfağa geçti. Nemeçek’in annesi ağlayarak:</p>

  <p class="normal">“Siz hepiniz... Çok mert ve iyi çocuklarsınız... Küçük oğlumu demek bu kadar çok seviyorsunuz! Bunun için; iyiliğinizden ötürü size teşekkür etmeliyim. Hepinize bir fincan sıcak çikolata ikram etmek istiyorum.”</p>

  <p class="normal">Elçiler birbirlerine baktılar. Bir fincan sıcak çikolata çok cazip, hayır denilemeyecek bir teklifti. Ama elçilerin başkanı Pastör, ileri doğru bir adım attı ve güzel kumral başını öne eğmek yerine, hiç alışık olmadığı bir biçimde yukarı kaldırıp gururla şöyle söyledi:</p>

  <p class="normal">“Çikolatayı hak edecek bir şey yapmadık biz!”</p>

  <p class="normal">Ve beraberinde gelen elçilere dönüp seslendi “İleri marş!”</p>

  <p class="normal">Uygun adım yürüyüp evden çıktılar.</p>
</body>
</html>
