<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">ONUNCU BÖLÜM</h1>

  <p class="normal">Rakoş Sokağı’ndaki küçük sarı evde, derin bir sessizlik vardı. Her zaman avluda toplanıp dedikodu yapan komşular bile şimdi, Terzi Nemeçek’in evinin önünden geçerken parmaklarının ucuna basarak yürüyorlardı. Hizmetçiler, tozunu silkecekleri halıları, giysileri avlunun arka tarafına götürüyor, hasta çocuğu gürültüden rahatsız olmasın diye üstünkörü bir temizlik yapıyorlardı. Halılar şaşırmak nedir bilseler, her gün yedikleri dayakların yerine bugün nazikçe, yumuşak vuruşlarla temizlendikleri için şaşırıp kalırlardı kuşkusuz!</p>

  <p class="normal">Komşular durup durup cam kapıdan içeri bakıyorlardı.</p>

  <p class="normal">“Küçük nasıl oldu?” diye sorduklarında, ne yazık ki hep aynı yanıtı alıyorlardı!</p>

  <p class="normal">“Kötü! Hem de çok kötü!..”</p>

  <p class="normal">İyi yürekli kadınlar, hediyelik öteberi getirip duruyorlardı:</p>

  <p class="normal">“Şu birkaç yudum şarabı kabul edin.”</p>

  <p class="normal">Ya da:</p>

  <p class="normal">“Size şekerleme getirdim, küçük yer belki, alın lütfen!” sözleriyle, nezaketle uzatıyorlardı hediyeleri.</p>

  <p class="normal">Ağlamaktan gözleri kan çanağına dönmüş ufak tefek sarışın kadın, gelen her ziyaretçiye kapıyı açıyor; hediyeleri için kibarca teşekkür ediyordu ama boşuna! Bu hediyeleri, yiyecekleri ne yapacağını bilemiyordu. Eli kolu dolu gelen komşuların bazılarına sonunda açıklama yapmak zorunda kaldı:</p>

  <p class="normal">“Zavallı yavrum, hiçbir şey yemiyor. İki günden beri, iki kaşık sütü zar zor içirebildik ona!</p>

  <p class="normal">Saat üçte terzi evine döndü. Dükkândan geliyordu; eve de iş getirmişti. Dikkatle ve sessizce mutfağın kapısını açtı, içeri girdi. Karısına hiçbir şey sormadı, sadece baktı ona. Zavallı dertli anne de üzüntüden solmuş yüzünü ona çevirdi. Anlaşmışlardı. Karşılıklı, hiç ses çıkarmadan öylece duruyorlardı. Terzi, elindeki ceketleri bile bir yere koymamıştı, hâlâ elinde tutuyordu.</p>

  <p class="normal">Sonra, karı koca birlikte, parmaklarının ucunda, çocuklarının yatmakta olduğu odaya girdiler. Zavallı çocuk, iki üç günde nasıl da değişmişti! Saçları uzamış, avurtları çökmüş ve yanakları ateşten kıpkırmızı kesilmişti.</p>

  <p class="normal">Karı koca, yatağın yanında durdular. Az sonra Terzi, fısıltıyla sordu karısına:</p>

  <p class="normal">“Uyuyor mu?”</p>

  <p class="normal">Kadıncağız, ses çıkarmaya cesaret edememiş, “evet” der gibi başını sallamakla yetinmişti. Biri hafifçe kapıya vurdu.</p>

  <p class="normal">Bayan Nemeçek:</p>

  <p class="normal">“Gelen belki doktordur,” diye fısıldadı.</p>

  <p class="normal">Kocası ona:</p>

  <p class="normal">“Aç kapıyı,” dedi.</p>

  <p class="normal">Kadın gidip kapıyı açtı. Gelen Boka’ydı. Onu gören Bayan Nemeçek’in yüzünde acı bir gülümseme belirdi.</p>

  <p class="normal">“Girebilir miyim?” diye sordu Boka.</p>

  <p class="normal">“Elbette yavrum.”</p>

  <p class="normal">Boka içeri girdi.</p>

  <p class="normal">“Durumu nasıl?”</p>

  <p class="normal">“Hiç iyi değil!”</p>

  <p class="normal">“İyi değil öyle mi?”</p>

  <p class="normal">Son sorusuna yanıt beklemeden odaya girdi. Bayan Nemeçek de ardından. Üçü de yatağın başucunda, çıt çıkarmadan duruyorlardı. Küçük hasta o sırada kendisine bakıldığını ve onu rahatsız etmemek için ses çıkarılmadığını hissetmiş gibi yavaşça gözlerini açtı. Hüzünlü gözlerle önce babasına, sonra annesine baktı, sonra Boka’yı görür görmez yüzünde bir anda parlayıveren bir gülümseme belirdi. Zar zor duyulan zayıf bir sesle Boka’ya:</p>

  <p class="normal">“Sen de mi buradasın, Boka?” dedi.</p>

  <p class="normal">Boka yatağa iyice yaklaştı:</p>

  <p class="normal">“Elbette buradayım.”</p>

  <p class="normal">“Kalacak mısın peki?”</p>

  <p class="normal">“Evet!”</p>

  <p class="normal">“Ben ölünceye kadar kalacak mısın?”</p>

  <p class="normal">Boka, bu beklenmedik soruya karşılık veremedi. Arkadaşına gülümsedi ve ardından bir söz söylemesini bekliyormuş gibi Bayan Nemeçek’e döndü. Ama kadıncağız da arkasına dönmüş, ağlamaktan sırılsıklam olmuş gözlerini önlüğünün ucuyla siliyordu!</p>

  <p class="normal">Terzi boğazındaki yumruyu temizlemeye çalışarak:</p>

  <p class="normal">“Saçmalama oğlum,” dedi. “Tamamen anlamsız sözler bunlar!”</p>

  <p class="normal">Ama bu kez Ernest Nemeçek, babasının söylediklerini umursamadı. Boka’ya baktı ve anne babasına doğru başıyla bir işaret yapıp:</p>

  <p class="normal">“Onlar hiçbir şey bilmiyorlar,” dedi.</p>

  <p class="normal">Boka, ona katılmadığını belirtti:</p>

  <p class="normal">“Yanılıyorsun! Onlar her şeyi senden iyi biliyorlar.”</p>

  <p class="normal">Küçük Nemeçek kımıldayıp başını yastıktan güçlükle kaldırdı ve kendisine yardım edilmesine izin vermeden yatağında oturdu. Parmağını havaya kaldırdı ve ciddi bir tavırla:</p>

  <p class="normal">“Ne söylerlerse söylesinler, hiçbirine inanma! Çünkü yalan söylüyorlar. Ben öleceğimi biliyorum,” diye haykırdı.</p>

  <p class="normal">“Bu doğru değil!”</p>

  <p class="normal">“Doğru değil mi diyorsun?”</p>

  <p class="normal">“Evet, öyle!”</p>

  <p class="normal">Ufaklık öfkeyle Boka’ya baktı:</p>

  <p class="normal">“Yani ben yalan mı söylüyorum?”</p>

  <p class="normal">Onu sakinleştirmeye çalıştılar; kimsenin kendisini yalancılıkla suçlamadığını söylediler. Ama, az önceki sözler küçük çocuğun zoruna gitmişti. Bu defa daha da ciddi bir tavırla:</p>

  <p class="normal">“Peki öyleyse, size şeref sözü veriyorum ki öleceğim,” dedi.</p>

  <p class="normal">Kapıcı, açık kapıdan kafasını uzattı:</p>

  <p class="normal">“Bayan! Doktor geldi.”</p>

  <p class="normal">Doktor içeri girdi. Herkes yerinde doğrulup onu saygıyla selamladı. Ciddi görünümlü yaşlı başlı bir adamdı. Düşünceli düşünceli odadakilere bakıp selamlara başını sallayarak karşılık verdi. Hemen yatağın yanına gitti. Küçük çocuğun elini tutup nabzını yokladı, kendi elini de ufaklığın alnına götürdü. Sonra başını küçük hastasının göğsüne koyup, dinlemeye koyuldu. Bayan Nemeçek ona sormadan edememişti:</p>

  <p class="normal">“Çok rica ederim söyleyin doktor; durumu daha mı kötü?”</p>

  <p class="normal">Doktor, “Hayır,” dedi. Ama bunu çok tuhaf bir sesle söylemişti; annenin yüzüne de bakamamıştı o sırada. Şapkasını aldı, doğruca kapıya yürüdü. Terzi, kapıyı açmak için onun arkasından koştu ve:</p>

  <p class="normal">“Sizi geçireyim doktor,” dedi.</p>

  <p class="normal">Mutfağa geçtikleri sırada doktor, Terzi Nemeçek’e odanın kapısını kapatması için bir göz işareti yaptı. Zavallı terzi, kapıyı neden kapatması gerektiğini anladı ve doktorun dediğini yaptı. Sanki şimdi doktorun yüzünde daha dostça bir ifade vardı.</p>

  <p class="normal">“Bay Nemeçek,” diye söze başladı doktor. “Siz mert adamsınız; sizinle açık konuşabilirim.”</p>

  <p class="normal">Terzi başını öne eğdi.</p>

  <p class="normal">“Bu çocuk yarına kadar ancak dayanır! Hatta belki bu gece...”</p>

  <p class="normal">Terzi, olduğu yerde donup kalmıştı. Ancak birkaç saniye geçtikten sonra, başını sallamaya başladı.</p>

  <p class="normal">Doktor devam etti:</p>

  <p class="normal">“Size bunu söylüyorum, çünkü varlıklı biri değilsiniz ve acı olayın sizi hazırlıksız yakalaması iyi olmaz; bunu istemem! O yüzden gereken şeyleri... Yani... Böyle durumlarda gereken şeyleri hazırlarsanız iyi edersiniz...”</p>

  <p class="normal">Bir an terzinin yüzüne baktı. Ardından, elini omzuna koydu. Adamcağız iyice çökmüştü.</p>

  <p class="normal">“Tanrıdan ümit kesilmez! Bir saat sonra yine gelirim ben,” dedi.</p>

  <p class="normal">Terzi artık hiçbir şey duymuyordu! Yalnızca önüne bakıyor, mutfağın yeni süpürülmüş tertemiz döşeme taşlarından gözünü ayırmıyordu. Doktorun çıkıp gitmiş olduğunu fark etmemişti bile! “Gereken hazırlıkları yapmak...” Ne demekti bu? Doktor bu sözle neyi kastetmişti? “Gereken şey”, sakın tabut falan olmasındı!</p>

  <p class="normal">Kafasında bu düşüncelerle terzi sendeleyerek odaya geri döndü ve içeri girer girmez hemen bir sandalyeye çöküverdi. Yanına yaklaşan karısı, onun ağzından laf almak için boşuna uğraşıyordu.</p>

  <p class="normal">“Doktor ne dedi sana?”</p>

  <p class="normal">Terzi başını sallıyordu. O sırada, sanki küçük çocuğun yüzüne bir neşe yayılmıştı. Arkadaşına döndü ufaklık.</p>

  <p class="normal">“Yohan, yanıma gelsene!”</p>

  <p class="normal">Boka onun yanına gitti.</p>

  <p class="normal">“Buraya otur, yatağımın kenarına! Korkmazsın değil mi?”</p>

  <p class="normal">“Oturayım. Neden korkacakmışım?”</p>

  <p class="normal">“Belki tam sen yatağıma oturduğun sırada ölüveririm diye; beni böyle ölü görürsün diye korkabilirsin! Ama bundan korkmana gerek yok, çünkü ben öleceğimi hissettiğim anda bunu sana söylerim!”</p>

  <p class="normal">Boka yatağın kenarına oturdu. Korkmadığını göstermek için gereğinden hızlı davranmıştı.</p>

  <p class="normal">“Söyle bakalım, ne istiyorsun?”</p>

  <p class="normal">Nemeçek, arkadaşının boynuna sarılıp:</p>

  <p class="normal">“Bana bak,” dedi. Çok önemli bir şey söyleyecekmiş gibi kulağına eğilerek:</p>

  <p class="normal">“Kırmızı Gömleklere ne olduğunu söylesene!” dedi.</p>

  <p class="normal">“Onlarla dövüştük!”</p>

  <p class="normal">“Sonra?”</p>

  <p class="normal">“Sonra Botanik Bahçesi’ne geri döndüler ve orada toplantı yaptılar. Uzun süre başkanlarını beklediler, ama Feri Atş yanlarına gitmedi... Onlar da daha fazla beklemeyip bir süre sonra evlerine döndüler.”</p>

  <p class="normal">“Peki Feri Atş niye yanlarına gitmedi?”</p>

  <p class="normal">“Utanıyordu da ondan! Başkanlıktan atılacağını biliyordu; savaşta yenik düştüğü için onu istemezlerdi artık! Ve bugün öğle yemeğinden sonra, yeni bir toplantı yaptılar. Bu defa Feri Atş da katıldı toplantıya. Onu dün akşam gördüm; burada, sizin evin önünde.”</p>

  <p class="normal">“Burada mı?”</p>

  <p class="normal">“Evet! Kapıcıya senin nasıl olduğunu sordu.”</p>

  <p class="normal">Nemeçek bunu duyduğunda öyle bir gururlandı ki, hastalığını da, umutsuzluğunu da unutuverdi sanki! Aslında gururlanmaktan öte, kulaklarına inanamamıştı.</p>

  <p class="normal">“O mu geldi?”</p>

  <p class="normal">“Evet, o geldi.”</p>

  <p class="normal">Çok mutlu olmuştu ufaklık.</p>

  <p class="normal">Boka sözünü sürdürdü:</p>

  <p class="normal">“Dediğim gibi, adada toplantı yaptılar, hem de nasıl gürültülü bir toplantı! Korkunç bir kavgaya tutuştular, çünkü herkes Feri Atş’ın başkanlıktan alınmasını istiyordu. Ona destek olan yalnızca iki tane Kırmızı Gömlek vardı: Vendover ve Zebeniç. Pastörler ise tamamen ona karşıydılar, çünkü büyük Pastör başkan olmak istiyordu. Toplantı sonunda Feri Atş’ın başkanlığına son verildi ve onun yerine büyük Pastör başkan seçildi. Ama bundan sonra ne olmuş biliyor musun?”</p>

  <p class="normal">“Ne olmuş?”</p>

  <p class="normal">“Yeni başkanlarını seçip gürültüyü kestikleri sırada, bahçenin bekçisi gelip onlara, bahçenin müdürünün bu gürültülere daha fazla katlanamayacağını duyurmuş. Ve hepsini kapı dışarı etmiş. Şimdi ada kapatıldı ve köprüye de sürgülü bir kapı koyuldu!”</p>

  <p class="normal">Küçük Yüzbaşı bu haberleri duyunca keyiften dört köşe olmuştu. Hasta gözlerinin içi gülüyordu!</p>

  <p class="normal">“Bu harika! Harika!” dedi. “Peki sen nereden öğrendin bunu?”</p>

  <p class="normal">“Bana da Kolnay anlattı. Az önce buraya gelirken yolda karşıma çıktı. Arsaya gidiyordu, çünkü Arsada Macun Derneği yine bir genel kurul toplantısı yapacakmış.”</p>

  <p class="normal">Küçük çocuğun gülümsemesi birden kaybolmuş; suratı asılmıştı.</p>

  <p class="normal">“Onları hiç sevmiyorum! Adımı büyük karar defterlerine küçük harflerle yazdılar onlar.”</p>

  <p class="normal">Boka, ufaklığı yatıştırmaya çalıştı:</p>

  <p class="normal">“Bu yanlışı çoktan düzelttiler. Hem düzeltmekle de kalmayıp, adını baştan sona büyük harflerle yazdılar deftere!”</p>

  <p class="normal">Nemeçek, Boka’nın bu sözüne de inanmamıştı. Başını iki yana sallayıp:</p>

  <p class="normal">“Doğru değil bu!” dedi. “Bana böyle söylüyorsun, çünkü hastayım ve senin tek derdin beni avutmak!”</p>

  <p class="normal">“Hiç de değil! Sana söylediğim her şey doğru. Şerefim üzerine yemin ederim ki doğru!”</p>

  <p class="normal">Küçük sarışın, incecik zayıf parmağını havaya kaldırdı ve:</p>

  <p class="normal">“Beni avutmak için artık yalan yere yemin de etmeye başladın!” dedi. Üzüntüsüne hayal kırıklığı da eklenmişti.</p>

  <p class="normal">Boka tam “Ama...” diye açıklamaya başlamıştı ki, ufaklık onu “Sus artık!” diye susturdu.</p>

  <p class="normal">Boka’ya bağırmıştı. Yüzbaşı, komutanına bağırmıştı. Aynı şey Arsada olsa affedilemeyecek bir suç sayılırdı, ama kurallar burada geçerli değildi! Boka, bu azarlamanın hiç üzerinde durmadan gülüp geçti ve:</p>

  <p class="normal">“Peki,” dedi. “Madem ki bana inanmak istemiyorsun, birazdan kendi gözlerinle göreceksin. Dernek üyeleri senin için bir “onur belgesi” hazırladılar ve az sonra belgeni sana getirecekler. Şimdi gelmek üzeredirler!”</p>

  <p class="normal">Ama ufaklık hâlâ ona inanmıyordu:</p>

  <p class="normal">“Gelsinler, görelim,” dedi.</p>

  <p class="normal">Boka omuz silkti. ‘Bana inanmaması daha iyi. Onları, ellerinde onur belgeleriyle karşısında görünce daha çok sevinecek’ diye geçirdi içinden.</p>

  <p class="normal">Ama yaptığı bu konuşmayla, istemeden de olsa küçük hasta arkadaşının sinirlenmesine neden olmuştu.</p>

  <p class="normal">Macun Derneği’nin yapmış olduğu bu haksızlık ufaklığa çok dokunmuş, onu derinden yaralamıştı. Zavallının içi içini yiyordu.</p>

  <p class="normal">“Sen de biliyorsun,” dedi. “Bana yaptıkları haksızlıktı, çok çirkindi!”</p>

  <p class="normal">Boka konuşmaya cesaret edemiyordu, arkadaşını daha fazla üzmekten korkuyordu çünkü. Nemeçek ise ısrarlıydı:</p>

  <p class="normal">“Haklı değil miyim?”</p>

  <p class="normal">Boka onayladı:</p>

  <p class="normal">“Evet, haklısın.”</p>

  <p class="normal">Nemeçek:</p>

  <p class="normal">“Oysa,” diyerek yastığının üstüne oturdu. “Oysa ben onlar için savaştım... Öteki çocuklar için olduğu kadar onlar için de çarpıştım, Arsa onlara kalsın istedim. Kendi çıkarım için savaşmadım ben... Nasılsa Arsayı bir daha hiç göremeyeceğim!”</p>

  <p class="normal">Sustu; bu korkunç düşünce içini acıtmıştı! Arsayı bir daha hiç göremeyecek miydi gerçekten? Küçük bir çocuktu o; bu dünyadaki her şeyi rahatlıkla bırakabilirdi. Ama Arsasını, biricik Arsasını nasıl olur da bırakırdı?</p>

  <p class="normal">Bütün hastalığı boyunca hiç olmayan bir şey oldu ve bu korkunç düşünceyle ufaklığın gözleri yaşlarla doldu. Pal Sokağı’na, burçların yakınlarına, kulübeye son bir defa gitmesine izin vermeyen şu korkunç ve gizemli “güç” karşısındaki çaresizliğine duyduğu öfke yüzünden ağlıyordu. Bıçkıevini, araba hangarını, Çele için üstüne tırmanıp dut yaprağı kopardığı iki büyük dut ağacını geçirdi aklından... Çele evinde ipekböceği beslerdi. Dut yaprakları, beslediği böcekler içindi. Havalı Çele, giysilerini yıpratmayı, kirletmeyi göze alıp ağaca tırmanamayacağına göre, yaprakları toplaması için birine ihtiyaç duyardı. Ağaca hep Nemeçek’i çıkarırdı. Nemeçek erdi; her zaman üstlerinin emirlerini yerine getirmek zorundaydı!..</p>

  <p class="normal">Sonra, keyifle dumanını püskürten küçük demir bacayı düşündü. Baca sürekli olarak neşe içinde dumanını püfürdetir, tertemiz mavi göğe doğru, birkaç saniye içinde hepsi yok olacak bembeyaz buhar bulutları püskürtürdü... Şimdi ise ufaklığın kulaklarına bıçkı makinesinin, odunları kesip parçalara ayırırken çıkardığı dostça sesi çarpıyordu sanki.</p>

  <p class="normal">Yüzü ansızın canlanmış, gözlerinin içi parlamıştı.</p>

  <p class="normal">“Arsaya gitmek istiyorum,” diye bağırdı var gücüyle.</p>

  <p class="normal">Hiç kimse bu çığlığına bir karşılık vermeyince, ufaklık yine bağırdı. Bu defa sesi daha da inatçıydı:</p>

  <p class="normal">“Ben Arsaya gitmek istiyorum!”</p>

  <p class="normal">Boka küçük dostunun elini tuttu:</p>

  <p class="normal">“Haftaya gider görürsün Arsayı; iyileştiğin zaman.”</p>

  <p class="normal">“Hayır,” diye itiraz etti ufaklık. “Ben şimdi gitmek istiyorum. Hemen şimdi! Giydirin beni, başıma da Pal Sokağı Ordusu’nun şapkasını takacağım.”</p>

  <p class="normal">Elini yastığının altına götürdü. Zafer sarhoşu bir yüzle, yastığının altından yamyassı olmuş bir şapka çıkardı. Evet, tahmin edeceğiniz gibi Pal Sokağı Ordusu’nun şapkasıydı bu. Bir an bile yanından ayırmadığı kırmızı yeşil şapkayı takıp:</p>

  <p class="normal">“Giysilerimi giydirin bana!” dedi.</p>

  <p class="normal">Babası ona kederli kederli:</p>

  <p class="normal">“İyileşince gidersin küçük Ernom benim,” diyordu. Ama artık oğluyla baş edemiyordu. Küçük çocuk, kalan son gücüyle haykırıyordu:</p>

  <p class="normal">“Ben iyileşmeyeceğim ki! Hiç iyileşmeyeceğim!”</p>

  <p class="normal">Bunu söylerken öyle sert bir tavır içindeydi ki, kimse ona karşı gelmeye cesaret edemedi.</p>

  <p class="normal">“Ben iyileşmeyeceğim!” diye tekrar bağırdı. “Bana ‘iyileşeceksin’ deyip hep yalan söylüyorsunuz, ama ben öleceğimi biliyorum ve neresi hoşuma giderse orada ölürüm. Arsaya gitmek istiyorum!”</p>

  <p class="normal">Olacak iş değildi bu! Hepsi onu yatıştırmaya çalışıyordu:</p>

  <p class="normal">“Bu şimdilik imkânsız...”</p>

  <p class="normal">“Hava çok kötü, görmüyor musun?”</p>

  <p class="normal">“Haftaya gidersin...”</p>

  <p class="normal">Küçük çocuğun zeki bakışları karşısında söylemeye zar zor cesaret ettikleri şu dokunaklı sözleri boyuna tekrar etmek zorunda kalıyorlardı:</p>

  <p class="normal">“Önce bir iyileş de...”</p>

  <p class="normal">Ufaklığın, Arsaya gitmesini engellemek için çevresindekilerin yaptıkları tüm konuşmalara verilecek yanıtı vardı; anne babası dışarı çıkmasına engel olmak için kötü havayı gerekçe gösterdiler, halbuki avluda pırıl pırıl parlayan bir ilkbahar güneşi göz alıyordu. Her şeyi canlandıran, yalnızca Ernest Nemeçek’e sağlığını geri veremeyen; sıcacık, bol ışıklı, canlandırıcı bir ilkbahar güneşiydi bu! Çocukcağız ateşler içinde kıvranıyor, deliler gibi bağırıp çığırıyordu. Yüzü kıpkırmızıydı, minicik burun delikleri açılmıştı. Artık sayıklamaya da başlamıştı:</p>

  <p class="normal">“Arsa!” diye bağırdı. “Arsa demek, başlı başına bir ülke demektir! Ama siz bunu nereden bileceksiniz? Yurdunuz için hiçbir zaman savaşmadınız ki!”</p>

  <p class="normal">Kapı çalındı. Bayan Nemeçek kapıyı açmak üzere dışarı çıktı ve geri dönüp:</p>

  <p class="normal">“Bay Çetneki geldi,” diye haber verdi kocasına.</p>

  <p class="normal">Bay Çetneki, Terzi Nemeçek’e giysilerini diktiren bir belediye memuruydu. Terziyi karşısında görünce, sinirli sinirli sordu:</p>

  <p class="normal">“Kestane rengi çift sıra düğmeli ceketime ne oldu?”</p>

  <p class="normal">İçerideki odadan, ufaklığın yürekleri burkan sayıklamaları geliyordu.</p>

  <p class="normal">“Boru çalıyor... Arsanın her yanı toz duman içinde... İleri! İleri!”</p>

  <p class="normal">“Eğer dilerseniz beyefendi, hemen provaya geçebiliriz. Ama sizden ricam, provayı burada, mutfakta yapmamı kabul etmeniz... Çünkü oğlum... Oğlum odada yatıyor... Ve çok hasta...”</p>

  <p class="normal">İçeride ateşler içinde bağıran çocuğun sesi evin her köşesinde yankılanıyordu.</p>

  <p class="normal">“İleri! İleri! Peşimden gelin! Saldırıya! Oradaki Kırmızı Gömlekliyi görüyor musunuz? İşte Feri Atş, gümüş mızrağıyla ordusunun önünde ilerliyor... Beni suya atacaklar!”</p>

  <p class="normal">Bay Çetneki kulak kabarttı:</p>

  <p class="normal">“Bu sesler de ne?”</p>

  <p class="normal">“Zavallı oğlum bağırıyor.”</p>

  <p class="normal">“Madem ki hasta, niye bağırıyor?”</p>

  <p class="normal">Terzi omuz silkerek:</p>

  <p class="normal">“Artık ne yazık ki ona hasta bile denilemez... Zavallı yavrum son dakikalarını yaşıyor. Ateşten sayıklıyor şimdi.”</p>

  <p class="normal">Bunu söyledikten sonra terzi, iri beyaz çizgili, kestane rengi ceketi bulmaya, odaya gitti. Kapıyı açtığında oğlunun bağırışlarını daha yakından, daha büyük acıyla duydu:</p>

  <p class="normal">“Siperdekiler sessiz olun! Dikkat!.. Geliyorlar... İşte oradalar! Çal, çal, boruyu çal!”</p>

  <p class="normal">Ellerini huni biçiminde birleştiren ufaklık:</p>

  <p class="normal">“Taratata... Taratata... Taratata...” diye boru sesi yapıyordu.</p>

  <p class="normal">Ardından Boka’ya seslendi:</p>

  <p class="normal">“Sen de, sen de boruyu çal!”</p>

  <p class="normal">Boka da ellerini huni şekline sokmak zorunda kaldı. İki çocuk birden boru çalar gibi yapıyordu şimdi: Biri zayıf, titrek, yorgun bir sesle; diğeri de sağlıklı ama hüzne boğulmuş bir sesle yapıyordu bunu. Boka’nın boğazı düğümlenmişti ama acısını her zamanki gibi kahramanca içine gömüyor ve Nemeçek’i üzmemek için boru çalmak hoşuna gidiyormuş gibi davranıyordu.</p>

  <p class="normal">Terzi provaya başlasın diye üzerindeki ceketi çıkaran Bay Çetneki, bir yandan da terziyle konuşuyordu:</p>

  <p class="normal">“Üzgünüm, ama bu kestane rengi ceket bana çok acele gerekli.”</p>

  <p class="normal">“Tara... Tatata..” sesleri hâlâ duyuluyordu odadan.</p>

  <p class="normal">“Koltukaltı pek rahat değil, açılması gerek,” dedi Bay Çetneki, provaya başlar başlamaz.</p>

  <p class="normal">“Evet efendim.”</p>

  <p class="normal">“Taratata... Tatata!”</p>

  <p class="normal">“Şuradaki düğme de çok yüksekte, onu biraz aşağıya almak gerek. Hiçbir hata olsun istemiyorum.”</p>

  <p class="normal">“Elbette beyefendi.”</p>

  <p class="normal">“Hücum! İleri!”</p>

  <p class="normal">“Kollar biraz kısa olmuş gibi geldi bana.”</p>

  <p class="normal">“Sanmıyorum efendim.”</p>

  <p class="normal">“Evet evet kısa, iyi bakın. Siz hep ceketlerimin kollarını böyle kısacık yaparsınız zaten. Sizin sorununuz da bu!”</p>

  <p class="normal">‘Keşke tek sorunum bu olsaydı,’ diye geçirdi içinden terzi ve ceketin koluna tebeşirle bir işaret attı.</p>

  <p class="normal">İçeriden gelen bu çığlık ve boru sesi gürültüleri gittikçe daha da artmaktaydı.</p>

  <p class="normal">“Ah!” diye haykırdı çocuk sesi. “Demek buradasın! Şimdi tam karşımda duruyorsun. Sonunda seni yakalayabildim. Ne kadar korkunç olursan ol! Bu defa hangimizin daha güçlü olduğunu göreceğiz!”</p>

  <p class="normal">Nemeçek, Feri Atş’la karşı karşıya olduklarını sanıyordu o sırada.</p>

  <p class="normal">“Buraya biraz pamuk koyun,” diye buyurdu Bay Çetneki. “Omuzları doldurun, ön tarafa, her iki yana, sağa ve sola pamuk koyun.”</p>

  <p class="normal">“Al sana! İşte sonunda yeri boyladın!” diye bağırdı Nemeçek. Feri Atş’ı yere düşürdüğü anı sayıklıyordu.</p>

  <p class="normal">Bay Çetneki, kestane rengi ceketi çıkardı ve Terzi ona eski ceketini giyerken yardım etti.</p>

  <p class="normal">“Ceketi ne zaman bitirmiş olursunuz?”</p>

  <p class="normal">“Öbür gün,” dedi terzi.</p>

  <p class="normal">“Güzel. Ama üzerinde biraz uğraşın da, bir haftaya kalmasın. Şimdi yapacak başka işiniz var mı?”</p>

  <p class="normal">“Ah beyefendi, eğer şu çocuk böyle ağır hasta olmasaydı...”</p>

  <p class="normal">Bay Çetneki, sıkıntılı bir halde hafif hafif öksürdü; terzinin sözünü kesmek için kullandığı yapmacık bir öksürüktü bu.</p>

  <p class="normal">“Tabii... Tabii... Üzücü bir şey bu... Elbette. Ama elden ne gelir? Size tekrar edeyim, bu cekete çok acele ihtiyacım var. Sıkı çalışın da bir an önce bitirin şunu!”</p>

  <p class="normal">Terzi içini çekerek:</p>

  <p class="normal">“Hiç merak etmeyin, sıkı çalışırım beyefendi,” dedi.</p>

  <p class="normal">“Görüşmek üzere,” dedi Bay Çetneki ve neşesini gizlemeye çok da gerek duymadan, güleryüzlü bir şekilde uzaklaştı.</p>

  <p class="normal">Çıkış kapısının önünde arkasına dönüp üstelemeyi sürdürdü:</p>

  <p class="normal">“Size güvenebilirim, değil mi? Çabuk biter ceketim!”</p>

  <p class="normal">Terzi, güzelim kestane rengi ceketi eline alıp, az önce doktorun kendisine söylediklerini düşünmeye daldı. Böyle zamanlarda hazırlanması gereken ne varsa hemen hazırlaması gerekiyordu. Eh, o da çaresiz, acilen işe koyulacaktı. Bu kestane rengi ceketten kazanacağı parayı kimbilir nereye harcayacaktı! Belki alacağı üç beş kuruş, marangozun cebine gidecekti; şu, küçük beyaz çocuk tabutları yapan marangozun cebine! Bay Çetneki nehir kıyısında, tiril tiril giysisi sırtında koltuklarını kabartarak gezinirken, o kazandığı parayı tabut almak için harcayacaktı belki...</p>

  <p class="normal">Odaya geri dönen terzi, hemen dikişe koyuldu. Oğlunun yatağına hiç ama hiç bakmıyordu. Ceketi çabucak bitirmek için hızla iğneye ipliğe yapışmıştı. İş çok aceleydi, hem de her bakımdan! Bay Çetneki için olduğu kadar, tabutçu marangoz için de!</p>

  <p class="normal">Küçük Yüzbaşıya gelince; artık onunla baş etmek olanaksızdı. Ufaklık gücünü toplayıp yatağının üstünde ayağa kalkmıştı. Upuzun geceliği ayak bileklerine kadar uzanıyordu. Başında, yana doğru kaydırdığı kırmızı-yeşil şapkası, selam duruşundaydı. Zavallı Nemeçek, artık hırıltılı bir sesle zorla konuşabiliyordu. Bakışları belirsiz bir yere, uzaklara çevriliydi.</p>

  <p class="normal">“Generalim, Kırmızı Gömleklerin komutanını yere fırlattığımı saygıyla bildiririm. Sizden rütbemi yükseltmenizi diliyorum. Bugüne bugün ben bir yüzbaşıyım; yurdum için çarpıştım, onun uğruna ölüyorum. Tara! Tatata... Borunu çal Kolnay, çal haydi!”</p>

  <p class="normal">Bir eliyle yatağın başucuna sıkı sıkı tutundu.</p>

  <p class="normal">“Burçlar, bombalarınızı yağdırın! Haha!.. İşte Yano! Dikkat et Yano! Yakında sen de yüzbaşı olacaksın. Ve senin adını küçük harflerle yazmayacaklar. Tüüh! Siz çok kötü arkadaşlarsınız, kalpsizsiniz! Hepiniz beni kıskanıyordunuz, çünkü Boka beni seviyordu... Çünkü ben onun biricik dostuydum! Bütün Macun Derneği bir budalalık! Üyeleri de budala! Bırakıyorum görevimi. Dernekten çıkıyorum ben!”</p>

  <p class="normal">Kısık sesle ekledi:</p>

  <p class="normal">“Bunu lütfen karar defterinde de belirtin!”</p>

  <p class="normal">Alçak masanın yanı başında oturan terzi, artık ne bir şey görüyor, ne de bir ses duyuyordu. Adamcağızın kemikli parmakları Bay Çetneki’nin ceketinin üzerinde gidip geliyor; elindeki dikiş iğnesi ve yüksüğü bu hareketler sırasında pırıl pırıl parlıyordu. Ne olursa olsun yatağa bakmayacaktı! Gözünü o tarafa bir kaydırırsa, kedere boğulup tüm çalışma şevkini yitirmekten ve Bay Çetneki’nin güzelim kahverengi ceketini fırlatıp attığı gibi çocuğunun boynuna sarılmaktan korkuyordu!</p>

  <p class="normal">Küçük Yüzbaşı, şimdi yatağına oturmuş, sessiz sedasız ve boş gözlerle yorganına bakıyordu.</p>

  <p class="normal">Boka ona yavaşça sordu:</p>

  <p class="normal">“Yoruldun mu?”</p>

  <p class="normal">Ufaklık yanıt vermedi. Boka, yorganı küçük çocuğun üzerine çekti. Annesi de biricik yavrusunun başının altındaki yastığı düzeltti.</p>

  <p class="normal">Nemeçek, şimdi de Boka’ya dikmişti gözlerini. Ama onu görmediği belliydi... Yüzü şaşkın bir ifadeye bürünmüştü ufaklığın. Seslendi:</p>

  <p class="normal">“Baba!..”</p>

  <p class="normal">“Hayır, hayır... Baban değilim! Beni tanımadın mı? Ben Yohan Boka’yım,” dedi Komutan, boğuk bir sesle.</p>

  <p class="normal">Hasta çocuk ise, bitkin, bilinçsiz bir halde duyduğunu tekrarladı:</p>

  <p class="normal">“Yohan... Boka’yım... Ben...”</p>

  <p class="normal">Uzun bir sessizlik izledi bunu. Ufaklık gözlerini yumdu, derin derin iç çekti. Sanki insanların bütün acıları onun küçücük ruhuna sinmiş; içini bütünüyle kaplamıştı!</p>

  <p class="normal">Hiç sonu gelmeyecek sanılan derin sessizliği güçlükle duyulan fısıltılarıyla bir an için bozan, Nemeçek’in annesi oldu. Kadıncağız, uykusuzluktan zar zor ayakta duruyordu. Oğlunu işaret edip:</p>

  <p class="normal">“Belki uyur!” dedi.</p>

  <p class="normal">Boka da Bayan Nemeçek’in konuştuğu gibi fısıltıyla:</p>

  <p class="normal">“Onu yalnız bırakalım,” dedi.</p>

  <p class="normal">Birlikte, yatağın yanındaki yeşil renkli eski püskü divana oturdular. Terzi dikişi bırakıp kahverengi ceketi dizlerinin üzerine koymuştu. Başını alçak masaya dayadı. Üçü de susuyordu. Odanın içinde öyle derin bir sessizlik vardı ki uçan sineğin vızıltısı bile olduğu gibi duyulmaktaydı.</p>

  <p class="normal">Az sonra, avluya bakan pencereden gelen birtakım sesler odaya yayılmaya başladı. Seslere bakılırsa, dışarıda bir sürü çocuk toplanmış, yavaşça birbirleriyle konuşmaktaydılar. Boka’nın kulağına birden, hiç yabancısı olmadığı sözcükler çarptı; çocuklardan birinin “Barabas” diye fısıldadığını duydu. Bunun üzerine oturduğu yerden kalktı ve parmaklarının ucunda yürüyüp odadan çıktı. Avluya gitmek için mutfağın cam kapısını açtığında, karşısında bir sürü tanıdık yüz buldu. Gelenler Pal Sokağı Çocuklarıydılar; çekingen bir halde kapının önünde duruyorlardı.</p>

  <p class="normal">“Hey! Demek siz geldiniz!”</p>

  <p class="normal">“Evet, diye fısıldadı Vays. Bütün Macun Derneği üyeleri buradalar!”</p>

  <p class="normal">“Ne istiyorsunuz?”</p>

  <p class="normal">“Nemeçek’e bir onur belgesi getirdik. Belgeye kırmızı mürekkeple, dernek olarak ondan özür dilediğimizi ve karar defterine adını büyük harflerle geçirdiğimizi yazdık. İşte bak, karar defterini de yanımızda getirdik! Bütün genel kurul da burada!”</p>

  <p class="normal">Boka başını salladı:</p>

  <p class="normal">“Daha erken gelemez miydiniz?”</p>

  <p class="normal">“Neden?”</p>

  <p class="normal">“Nemeçek şu sırada uyuyor da ondan!”</p>

  <p class="normal">Kurul üyeleri birbirlerine baktılar.</p>

  <p class="normal">“Hayır, daha erken gelemezdik, çünkü kurul başkanı seçiminde aramızda bir tartışma çıktı. Vays seçilinceye kadar sürdü bu tartışma!”</p>

  <p class="normal">Bayan Nemeçek eşikte göründü. Çocuklara:</p>

  <p class="normal">“Uyumuyor,” diye seslendi. “Sayıklamaya başladı!”</p>

  <p class="normal">Çocuklar kımıldamadan duruyorlardı. Hepsi de üzgün ve şaşkındı.</p>

  <p class="normal">“İçeri girin,” dedi Bayan Nemeçek. Sizi görünce yavrum belki kendine gelir!</p>

  <p class="normal">Kapıyı ardına kadar açtı. Çocuklar sıra halinde kapıya yöneldiler. Arkadaşlarının evine değil de, bir tapınağa girer gibi saygılı ve sessizdiler. Şapkalarını daha eşikteyken başlarından çıkardılar. En sondaki çocuğun da içeri girmesiyle kapı yavaşça kapatıldı. Hepsi de fal taşı gibi açılmış gözlerle, saygılı ve uslu bir biçimde oda kapısının önünde durmuş; bir terziye bir yatağa bakıyordu. Terzi, başını kaldırıp onlara bakmadı bile. Boynunu bükmüş, sessiz sedasız öylece oturuyordu. Ağlamıyordu, ancak çok hem de çok yorgundu! Yüzbaşı Nemeçek ise yatağa uzanmış, derin derin, ama güçlükle soluk alıyordu. Ufaklığın incecik dudaklı minik ağzı aralıktı. Yarı açık gözleriyle etrafa bakınıyor, ama belli ki hiç kimseyi tanımıyordu. Zavallı çocuk, belki de artık dünya gözüyle görülemeyen şeyleri görmekteydi!..</p>

  <p class="normal">Bayan Nemeçek çocukları hafifçe öne doğru itti.</p>

  <p class="normal">“Haydi, onun yanına gidin!” dedi.</p>

  <p class="normal">Çocuklar, yavaş yavaş yatağa doğru yürüdüler. Ama çok temkinli, hatta tedirgin ilerliyorlardı. Yaklaştıkça, biri diğerini cesaretlendirmek için:</p>

  <p class="normal">“Haydi git!”</p>

  <p class="normal">“Sen öne geç!” deyip duruyordu.</p>

  <p class="normal">Barabas, Vays’a:</p>

  <p class="normal">“Kurulun başkanı sensin, sen önden git,” deyince Vays ona itiraz edemeyip usulca Nemeçek’in yanına yaklaştı. Ötekiler de Vays’ın arkasında sıraya dizildiler. Hasta çocuk onlara bakmıyordu bile!</p>

  <p class="normal">Barabas:</p>

  <p class="normal">“Konuş, haydi!” diye seslendi Vays’a.</p>

  <p class="normal">Vays titrek bir sesle konuşmaya çalıştı.</p>

  <p class="normal">“Nemeçek, duyuyor musun?” dedi hasta çocuğa.</p>

  <p class="normal">Ama Nemeçek onu duymamıştı. Durmadan hırıltılar çıkarıyordu. Gözlerini duvara dikmişti.</p>

  <p class="normal">“Nemeçek,” diye yeniden seslendi Vays. Boğazında bir yumru vardı, ağladı ağlayacaktı!</p>

  <p class="normal">Barabas kulağına eğilip:</p>

  <p class="normal">“Zırlama,” dedi ona.</p>

  <p class="normal">“Zırladığım falan yok!” diye yanıt verdi Vays. Hıçkırıklara boğulmadan, birkaç söz de olsa bir şeyler söyleyebildiğine sevinmişti.</p>

  <p class="normal">Cebinden bir yazı çıkartarak:</p>

  <p class="normal">“Sevgili, iyi kalpli Yüzbaşım,” diye tekrar söze başladı. “Buraya kadar gelerek... Biz hepimiz... Ve başkan olarak öncelikle ben... Derneğimiz adına bildiriyorum: Çok büyük bir yanılgıya kapıldık... Bizi bağışlamanı diliyoruz... Bu dileğimizi, getirdiğim onur belgesine de yazdık...”</p>

  <p class="normal">Arkasına döndü. Gözlerinde kocaman iki damla yaş parlıyordu. Ona dünyaları verseler, sesindeki şu resmi havayı; çocukların en büyük zevki olan şu ses tonunu kullanmayı asla ve asla bırakmazdı. Kendini hemen toplayıp derneğin yazmanına seslendi:</p>

  <p class="normal">“Bay Yazman, hemen derneğin büyük defterini getirin bana.”</p>

  <p class="normal">Lezik, ona hemencecik defteri uzattı. Vays defteri çekingen bir tavırla yatağın kenarına koydu ve “karar”ın yazılı olduğu sayfayı açtı. Hasta arkadaşına:</p>

  <p class="normal">“İşte bak, karar burada yazılı,” diye seslendi.</p>

  <p class="normal">Hastanın gözleri ağır ağır kapandı. Çocuklar bir süre beklediler. Ardından Vays, ona yeniden seslendi:</p>

  <p class="normal">“Bakmayacak mısın? Kararımız burada yazılı işte!”</p>

  <p class="normal">Küçük hasta hiç yanıt vermiyordu. Bütün çocuklar yatağa sokuldular. Bayan Nemeçek ise koşup çocukların arasından titreye titreye kendine yol açtı. Çocuğuna doğru eğildi. Sonra telaşla:</p>

  <p class="normal">“Baksana,” dedi kocasına. “Soluk almıyor artık!..”</p>

  <p class="normal">Başını küçük çocuğun göğsüne iyice dayadı, dinledi.</p>

  <p class="normal">“Baksana!” diye haykırdı. Bu sefer tüm gücüyle, gözü hiçbir şeyi, hiç kimseyi görmez bir biçimde bağırmıştı. “Soluk almıyor! Hiç soluk almıyor!..”</p>

  <p class="normal">Çocuklar geriye çekildiler. Küçük odanın bir köşesine ilişip birbirlerine iyice sokulmuşlardı. Derneğin büyük defteri yataktan kayıp yere düştü, Vays’ın az önce açtığı biçimde yerde kaldı.</p>

  <p class="normal">Kadıncağız artık konuşamıyor, inliyordu:</p>

  <p class="normal">“Elleri buz gibi!”</p>

  <p class="normal">Bu sözleri izleyen derin ve boğucu sessizlik içinde, o zamana kadar iskemlesinde boynunu bükerek sessiz ve hiç kımıldamadan oturan terzi, birdenbire hıçkırmaya başladı. Duygusal, zayıf anlarını kimseye sezdirmek istemeyen “erkek adamlar” gibi sessizce, hatta neredeyse hiç ses çıkarmadan ağlıyordu. Hıçkırırken omuzları sarsılıyordu ama, bu acılı haliyle bile, Bay Çetneki’nin kestane rengi ceketine dikkat etmeyi ve gözyaşları dökülüp lekelemesin diye ceketi dizlerinden yana doğru kaydırmayı unutmamıştı.</p>

  <p class="normal">Adamcağızın karısı ise, ölmüş olan yavrusuna sarılmış, onu durmadan öpüp kokluyordu. Sonra yatağın yanında diz çöküp, yüzünü yastığa gömerek hıçkıra hıçkıra ağlamaya başladı. Macun Derneğinin eski yazmanı, Pal Sokağı Ordusu’nun yüzbaşısı Ernest Nemeçek, sonsuz sessizliğe dalmış; yüzü bembeyaz ve gözleri dünyaya tamamen kapalı, yatağında öylece yatıyordu. Kesin olan gerçek şuydu ki çevresinde olup bitenlerin hiçbirini görmüyor, duymuyordu artık...</p>

  <p class="normal">“Çok geç kaldık, daha önce gelmeliydik buraya,” diye fısıldadı Barabas.</p>

  <p class="normal">Boka başını öne eğmiş, odanın ortasında çaresizlik içinde duruyordu. Daha birkaç dakika önce, yatağın kenarına otururken, gözyaşlarına güçlükle engel olabilmişti. Şimdi nasıl olup da tek damla yaş bile akmıyordu gözlerinden? Ruhunda hissettiği sonsuz bir boşlukla çevresine baktı; bir köşede iyice birbirlerine sokulmuş duran çocukları gördü. Vays en öndeydi, elinde Nemeçek’in göremediği ve artık hiç göremeyeceği süslü onur belgesini tutuyordu.</p>

  <p class="normal">Boka çocukların yanına gidip:</p>

  <p class="normal">“Haydi evlerinize dönün,” dedi onlara.</p>

  <p class="normal">Zavallı çocuklar, içinde biricik arkadaşlarının ölümüne tanık oldukları bu küçük odadan çıkıp evlerine gidebilecekleri için neredeyse sevinmişlerdi. Arka arkaya sıralandılar. Odadan mutfağa, mutfaktan da güneşli avluya çıktılar. Lezik en arkada kalmıştı. Herkesin avluda olduğu sırada, parmaklarının ucuna basarak Nemeçek’in yatağının başucuna gitti ve Macun Derneğinin büyük defterini sessizce yerden aldı. Yatağa, hiç sesi çıkmayan küçük yüzbaşıya baktı son bir kez... Sonra o da güneşli avluya çıkıp arkadaşlarının arasına karıştı. Güneşli avludaki cılız ağaçların dallarına gizlenen kuşların cıvıltıları, mini mini neşeli böceklerin sesleri yayılıyordu etrafa. Çocuklar kuşları seyrettiler. Hiçbir şey anlamıyorlardı! Arkadaşlarının ölmüş olduğunun farkındaydılar, ama bunun ne demek olduğunu bilmiyorlardı. Yaşamlarında ilk kez önlerine çıkan bu anlaşılmaz, yabancı olay karşısında şaşkına dönmüş, birbirlerine tuhaf tuhaf bakmaktaydılar.</p>
</body>
</html>
