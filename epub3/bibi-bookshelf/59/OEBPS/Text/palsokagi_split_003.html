<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">İKİNCİ BÖLÜM</h1>

  <p class="normal">Arsa!.. Ey siz; gürbüz, sağlıklı kır çocukları! Kendinizi uçsuz bucaksız mavi göğün altında, geniş mi geniş ovalarda bulmak için bir küçük adım atmanız yeterlidir. Siz ki gözleri enginliklere, sonsuz uzaklıklara bakmaya alışkın; şehirlerin gri duvarları arasında kıstırılıp kalmamış çocuklarsınız. Uçsuz bucaksız bir alan, bir şehirli çocuk için ne anlama gelir tahmin bile edemezsiniz! Şehirli çocuk için, esasında bir toprak parçasından başka bir şey olmayan; bir tarafı tahta perdeyle, öteki tarafı evlerin yüksek duvarlarıyla çevrilmiş olan bu boş alan, özgürlük demektir. Ama şimdi, Pal Sokağı’nın “özgürlük” demek olan bu alanında da, dört katlı bir bina yükseliyor; yalnız ve hüzünlü bir bina! Yazık ki, içinde oturanlar, bu alanın, Budapeşteli yoksul öğrenciler için neyin simgesi olduğunu bilmiyorlar; bilip de bilmezlikten geliyorlar belki de!</p>

  <p class="normal">Arsa boştu; bomboş bir alan denilecek kadar boş... Tahta perde, Pal Sokağı boyunca uzanıyordu; sağda ve solda iki apartmanla çevrelenmişti. Arkada, evet tam arkada, alana bütün özelliğini, önemini kazandıran şey bulunuyordu. Bu, öndekinin peşi sıra başlayan yeni bir arsaydı. Bu arsa, ağaçları kesip kereste üretimi yapan bir firma tarafından kiralanmıştı; sayılamayacak kadar çok odun yığınıyla doluydu. Odunlar, daracık karanlık sokaklar oluşturacak biçimde ayrılmışlardı. Bu sokaklar bir labirent gibiydi ve içlerinde kaybolmak işten bile değildi. Yolu zar zor bulabilen, ileride, içinde mekanik bir testere olan kulübenin de yer aldığı bir düzlüğe ulaşırdı. Bu kulübe son derece garip ve gizemliydi; yazın her yanı yabani asma yapraklarıyla kaplanırdı ve yeşillikler arasından görünen tek şey, iyi işleyen bir saat gibi düzenli aralıklarla gökyüzüne beyaz bir buhar püskürten siyah baca olurdu. Uzaktan bakınca, burada odun yığınları arasında yolunu bulamayan ve sallanıp sıkıştığı yerden bir türlü kurtulamayan bir lokomotif olduğunu sanırdınız!</p>

  <p class="normal">Kulübenin çevresini her zaman, kocaman odun arabaları sarardı. Arabalardan biri, zaman zaman ileri doğru hareket eder ve bu hareketten hemen sonra kocaman bir gürültü duyulurdu. Çatının altında, içine tahtadan bir çeşit oluğun yerleştiği küçük bir pencere vardı. Araba kulübenin önüne yanaştığında, testere ile biçilmiş odun parçaları oluktan arabaya öyle hızlı kayıverirlerdi ki, adeta taşkın bir ırmağın suyu gibi akar giderlerdi. Araba odunlarla dolduğunda arabacı tuhaf bir ses çıkarırdı. Bunun üzerine siyah baca buhar püskürtmeyi bırakır ve kulübeden çıkan sesler de birden kesilirdi. Arabacının atlarını dehlemesiyle atlar yola koyulurdu. İçi boş, “açgözlü” yeni bir araba, az önce gidenin yerini hemencecik alırdı. Siyah baca yeniden bembeyaz buharını puflar ve tahta oluk odunları arabaya boşaltırdı. Bu düzen yıllar yılı böylece sürüp gitmişti. Depodaki odun yığınları hiçbir zaman tükenmezdi ve kulübenin içindeki testere de kendini gıcırdamaktan alamazdı!</p>

  <p class="normal">Kulübenin önünde birkaç tane kurumuş dut ağacı vardı; bu dut ağaçlarının dibinde de, depo bekçisinin oturduğu tahta ev bulunuyordu. Slovak bekçi, geceleri hırsızlık yapılmasın ya da yangın çıkmasın diye odunların yanı başında nöbet tutardı.</p>

  <p class="normal">Buradan daha muhteşem bir oyun alanı düşünülebilir miydi hiç! Biz dışarıdakiler, yani şehirli çocuklar için eşi bulunmaz bir yerdi burası! Hele Kızılderili oyunları oynamak için biçilmiş kaftandı! Pal Sokağı’nın alanı, Amerika’daki bozkırları aratmayacak kadar büyüleyici bir düzlüktü. Bıçkıevinin olduğu depo ise, geriye kalan tüm beklentilere yanıt verebilen bir yerdi; şehir, orman, dağlık bölge... Ne isterseniz! Zamana ve koşullara göre orayı nasıl hayal ederseniz öyle olurdu!</p>

  <p class="normal">Bıçkıevinin bulunduğu bu alanın savunmasız bir yer olduğu tabii ki düşünülemezdi! Çonakoş ve Nemeçek, Boka’dan öğrendikleri şekilde, odun yığınlarının yakınına kocaman burçlar kurmuşlardı. Her birinin kendi komutanı olan dört beş tane burç vardı burada. Yüzbaşı, teğmen, üsteğmen... Hepsi, burçlarda görevlerinin başındaydı. Kıtaya, yani yüzbaşıların, teğmen ve üsteğmenlerin dışında kalan erlere gelince; ne yazık ki orduda er olarak sayılabilecek bir tek kişi vardı! Bütün subayların, kalede kuralları yerine getirmediği için, düzene uymadığı için cezalandırdıkları bir tek kişi! Pal Sokağı Ordusu’nun bu biricik askeri kimdi dersiniz? Evet, Nemeçek, şu bizim sarışın ufaklık! Yüzbaşılar, teğmenler ve üsteğmenler birbirlerini her görüşlerinde gevşek gevşek selamlaşır; ellerini başlarındaki şapkalara götürmeye gerek bile duymadan rahatça bir “merhaba” der geçerlerdi. Her seferinde, üstlerini kurallara uygun biçimde selamlamak için esas duruşa geçmek zorunda kalan yalnızca zavallı Nemeçek’ti! Üstleri ise, erlerinin selamının kurallara uygun olup olmadığını titizlikle denetlemekten ayrı bir haz duyarlardı:</p>

  <p class="normal">“Nasıl duruş o öyle?”</p>

  <p class="normal">“Topuklarını şaklatsana!”</p>

  <p class="normal">“Göğsünü şişir, karnını çek içine!”</p>

  <p class="normal">“Hazır ol!”</p>

  <p class="normal">Nemeçek durmadan emirler yağdıran üstlerinin hepsine, iyi niyetle boyun eğerdi. Verilen emirleri yerine getirmekten zevk duyan çocuklardandı o. Oysa çoğunluk emir vermeyi tercih eder; insanların genelde yaptığı budur. Doğal olarak, Nemeçek’in dışında Arsadaki herkes, sağa sola emir yağdıran birer komutandı!</p>

  <p class="normal">Öğleden sonra saat iki buçukta, Arsa hâlâ çöl gibi sıcaktı. Kulübenin hemen önündeki kalın eyerin altında, Slovak bekçi kimbilir kaçıncı uykusundaydı o sırada! Gündüzleri hep uyurdu, zira gece oldu mu odun yığınlarının çevresinde gözünü dört açıp mekik dokurdu. Ara sıra, burçlardan birine tüneyip gökyüzünde parlayan ayı seyre daldığı da olurdu tabii! Bekçi uyuduğu sırada mekanik testereli bıçkıevinin siyah bacası kar gibi dumanını puflatmayı ve odunlar, büyük el arabasına doluşmayı sürdürmekteydiler.</p>

  <p class="normal">Birkaç dakika sonra, saat iki buçuğu biraz geçince, Pal Sokağı’nın küçük kapısı açıldı. Erkenden gelip kapıyı açan Nemeçek’ti. Ufaklık, cebinden kendisi gibi minik bir parça ekmek çıkardı ve arkadaşlarının hiçbirinin henüz Arsadaki yerinde olmadığını görerek, rahat rahat ekmeğini kemirmeye koyuldu. Ama ekmeğini yemeye başlamadan önce, kurallara uymaktan asla vazgeçmeyen biri olarak girerken açtığı kapıyı sürgülemeyi ihmal etmemişti. Bu kurala uymayan olursa kale cezasına çarptırılırdı çünkü ve o da ceza almak istemezdi tabii ki! Arsa üzerinde işte böylesine katı bir askerce düzen vardı anlayacağınız!..</p>

  <p class="normal">Nemeçek bir taşın üstüne oturdu ve arkadaşlarını beklemeye başladı. Az sonra yapılacak toplantı çok önemli, özel bir toplantıydı. Bu gün büyük olaylara gebe bir gündü! Nemeçek de, Pal Sokağı Çocukları’nın kurduğu böyle parlak, ünlü birliğin bir parçası olmaktan gurur duyuyordu. Ekmeğinin son küçük kırıntısını da yuttuktan sonra, biraz daha zaman öldürmek için, iki odun yığınının arasındaki küçük yolda gidip gelmeye başladı. O sırada, Slovak bekçinin kocaman siyah köpeğini fark etti.</p>

  <p class="normal">“Hektor!” diye seslendi ona dostça. Ama Hektor, Nemeçek’in selamına karşılık vermeye yeltenmedi bile. Kuyruğunu özensizce sallamakla yetindi. İnsanların, aceleleri olduğunda birbirlerini selamlamak için hızla ellerini şapkalarına dokundurup geçmeleri gibi, bir köpek de kuyruk oynattığında, böyle özensiz bir selam veriyor demektir. Selamın ardından Hektor, öfkeli öfkeli havlayarak yoluna devam etti. Nemeçek kuşkulanmıştı bu havlamadan ve onun peşinden gitti. Hektor bir odun yığınının önünde durdu. Bu yığın aynı zamanda, Pal Sokağı Ordusu’nun burçlarından biriydi. Tepesinde çocukların rüzgâr estikçe dalgalanan kırmızı-yeşil bayrakları asılıydı. Hektor daha da güçlü havlamaya başlamıştı şimdi; homurdana homurdana burcun çevresinde tur atıyordu.</p>

  <p class="normal">“Ne oluyor sana?” diye sordu Nemeçek kapkara köpeğe. Nemeçek’le Hektor’un çok güçlü bir dostluk bağları vardı; buna hiç kuşku yoktu. Çünkü Hektor da Pal Sokağı Ordusu içinde, tıpkı Nemeçek gibi rütbesiz bir üyeydi! İkisi de aynı kaderi paylaşmaktaydı!</p>

  <p class="normal">Nemeçek gözlerini burca dikti; kimsecikler yoktu orada. Ama yukarıda, odunların arasında birinin olduğuna dair içinde öyle kesin bir his vardı ki, aniden karar verip odun yığınına tırmanmaya koyuldu. Yolun yarısını ancak çıkmıştı ki, odunların arasından gelen gürültüyle duraklayıverdi. Kime ait olduğu görünmeyen bir el odunları yerinden oynatıyordu. Kalbi gümbür gümbür atmaya başlamıştı; karşı konulmaz bir geri dönme isteği uyandı içinde. Ama yanı başında Hektor’un durduğunu görmek, ona yeniden cesaret verdi.</p>

  <p class="normal">“Sakın korkma Nemeçek!” dedi kendi kendine ve tırmanmayı çekinerek de olsa sürdürdü. Her adımda: “Korkma Nemeçek, sakın korkma Nemeçek,” diye tekrar edip cesaretini kaybetmemeye çabalıyordu.</p>

  <p class="normal">Odunların tepesine varınca durdu. Son defa: “Korkma Nemeçek,” dedi, tam bir adım daha atacaktı ki, ayağı korkudan havada asılı kaldı. Dehşet içinde bir çığlık koparıverdi:</p>

  <p class="normal">“Vay canına!”</p>

  <p class="normal">Sonra hepsini altüst ederek odunların tepesinden dörder beşer inmeye başladı. Ancak, ayakları toprak zeminle yeniden buluşunca başını kaldırıp yukarı bakabilmişti. Feri Atş, bayrağın yanında, sağ ayağını sipere dayamış duruyordu: korkunç Feri Atş; Pal Sokaklıların başdüşmanı, “Bitki Bahçesi” çetesinin başkanı! Rüzgârın şişirip kabarttığı kırmızı gömleği nasıl da dalgalanıyordu. Nemeçek’e alaylı bir gülümsemeyle:</p>

  <p class="normal">“Korkma sakın Nemeçek!” dedi.</p>

  <p class="normal">Ama Nemeçek’in korkudan ödü patlamıştı; var gücüyle koşmaya başladı. Siyah köpek, onu odun yığınlarının oluşturduğu labirentten, Arsaya varıncaya kadar izledi. Feri Atş’ın bağırışı her ikisinin de kulaklarında çınlıyordu:</p>

  <p class="normal">“Sakın korkma Nemeçek!”</p>

  <p class="normal">Nemeçek, Alan’a geri dönüp tekrar arkasına baktığı zaman, ne burcun üzerindeki kırmızı gömlekli Feri Atş’ı, ne de Çele’nin kız kardeşinin onlar için diktiği kırmızı-yeşil bayrağı göremedi. Parlaklığıyla göz kamaştıran kırmızı gömlek de bayrak da aynı anda yok olmuştu. Kırmızı Gömleklerin başkanı, bayrağı alıp götürmüş ve Marya Sokağı’nın kapısından çıkmış olmalıydı. Bununla birlikte Feri Atş, odunların olduğu labirentin herhangi bir köşesinde, arkadaşları olan Pastörlerle birlikte saklanıyor da olabilirdi! Aklından Pastör Kardeşlerin orada olabilecekleri düşüncesi geçince, Nemeçek’i korkudan bir titreme sardı. Ne de olsa artık Pastörlerle karşılaşmanın ne demek olduğunu biliyordu! Ama Feri Atş ile az önceki yüz yüze gelişi bir ilkti. “Botanik Bahçesi”nin başkanı onu fena korkutmuştu doğrusu. Yine de itiraf etmeliydi ki onunla karşılaşmak hoşuna gitmişti. Kumral, güzel bir çocuktu Feri Atş; geniş omuzları vardı. Kırmızı gömleği üzerinde harika durmuştu ve ona kararlı, atılgan bir başkan görünümü vermişti. Başkanlarını taklit eden bütün “Botaniki Bahçesi” çetesi üyeleri de kırmızı gömlek giyip bunu çetelerinin üniforması olarak benimsemişlerdi.</p>

  <p class="normal">O sırada, duvarın kapısına düzenli aralıklarla dört defa vuruldu. Nemeçek, derin bir soluk aldı; çünkü kapıya bu şekilde vurmak, Pal Sokağı Çocuklarının parolasıydı. Hemen koştu ve kapıyı açtı. Gelen Boka’ydı. Çele ve Gereb de onun yanındaydılar. Küçük sarışın, arkadaşlarına korkunç gelişmeleri aktarmak için sabırsızlanıyordu; ama bu acelecilik, üstleri karşısında bir er olarak yerine getirmesi gereken görevleri unutturmamıştı ona. Esas duruşa geçti ve kusursuz bir asker selamı verdi. Gelenler:</p>

  <p class="normal">“Merhaba,” diye yanıt verdiler ona. “Yeni bir haber var mı?”</p>

  <p class="normal">Nemeçek, ciğerlerini sonuna kadar havayla doldurdu. Her şeyi bir solukta anlatmak ister gibiydi:</p>

  <p class="normal">“Korkunç!” diye haykırdı.</p>

  <p class="normal">“Ne oldu?”</p>

  <p class="normal">“Korkunç... İnanmayacaksınız!..”</p>

  <p class="normal">“Anlat da öğrenelim!”</p>

  <p class="normal">“Feri Atş buraya geldi!”</p>

  <p class="normal">Herkesin ağzı açık kalmıştı. Ardından yüzleri sarardı. Gereb:</p>

  <p class="normal">“Bu olamaz!” diye bağırdı.</p>

  <p class="normal">Nemeçek elini kalbine götürüp:</p>

  <p class="normal">“Sana yemin ediyorum,” dedi.</p>

  <p class="normal">Boka, “Hiçbir şey için yemin etmene gerek yok,” dedi ve ciddi tavrını daha da belirginleştirmek için “Esas duruş!” diye emir verdi ufaklığa.</p>

  <p class="normal">Nemeçek topuklarını şaklattı. Boka ona yaklaştı ve “Şimdi bize ayrıntılı bir rapor ver!” dedi.</p>

  <p class="normal">“Odun yığınlarının orada dolaşıyordum,” diye söze başladı Nemeçek. “Tam o sırada Hektor havlamaya başladı. Onun peşinden gittim ve ortadaki burcun içinden gelen şüpheli bir ses duydum. Burca çıkınca bir de ne göreyim? Feri Atş, kırmızılar içinde kenarda duruyor!”</p>

  <p class="normal">“Yukarıda, burcun içinde miydi?”</p>

  <p class="normal">“Burcun içinde,” diye tekrar etti küçük sarışın ve yeniden yemin etmek üzere elini göğsüne götürdü. Ama Boka’nın sert bakışlarını fark edince hareketini tamamlayamadı. Şunu söylemekle yetindi:</p>

  <p class="normal">“Bayrağı götürdü.”</p>

  <p class="normal">Çele, kendini tutamayıp “Bayrak mı?” diye bağırdı. Nasıl tutacaktı ki; en can alıcı noktaydı bu!</p>

  <p class="normal">“Evet, bayrak!”</p>

  <p class="normal">Dört çocuk birden, ortadaki burca koştular. Nemeçek, sesini çıkarmadan onların arkalarından gidiyordu; çünkü rütbesiz bir askerdi. Arkada kalmasının diğer nedeni ise korkuydu; Feri Atş’ın hâlâ kalede bulunma olasılığı yüksekti ve bunun düşüncesi bile ufaklığın ödünü koparmaya yetiyordu. Kaleye vardıklarında karşılaştıkları manzara, çocukları öfkeden çılgına çevirmişti. Bayrakları, gerçekten de yerinde değildi ve bayrağı astıkları değnek de kaybolmuştu. Soğukkanlılığını her nasılsa koruyabilen tek kişi olan Boka, Çele’ye dönüp sakin bir sesle:</p>

  <p class="normal">“Kız kardeşinden, bizim için yeni bir bayrak yapmasını rica et. Yarına hazır olsun,” dedi.</p>

  <p class="normal">“Bunu söylerim,” diye yanıtladı Çele. “Ama hiç yeşil kumaşı yok! Kırmızı var da, yeşil yok!”</p>

  <p class="normal">Telaşa kapılmadan devam etti Boka:</p>

  <p class="normal">“Beyaz kumaşı var mı peki?”</p>

  <p class="normal">“Evet.”</p>

  <p class="normal">“İyi o halde, bize beyaz ve kırmızı bir bayrak yapsın. Bundan böyle yeni renklerimiz kırmızı beyaz olacak!”</p>

  <p class="normal">Bu iş de böylece halledilmiş oldu. Gereb, Nemeçek’e dönerek:</p>

  <p class="normal">“Er Nemeçek!” diye seslendi.</p>

  <p class="normal">“Buyurun teğmenim.”</p>

  <p class="normal">“Yarına kadar yasalarımızdaki değişiklikleri kaydetmiş ol. Bayrağımızın renkleri artık kırmızı yeşil değil, kırmızı beyazdır.”</p>

  <p class="normal">“Başüstüne teğmenim.”</p>

  <p class="normal">Gereb, karşısında sopa yutmuş gibi duran küçük sarışına tatlı bir sesle “Rahat!” dedi.</p>

  <p class="normal">Nemeçek, bu emri de anında yerine getirdi. Diğerleri burca çıkmışlardı. Önceden bir çiviyle oduna bağladıkları bayrak değneklerini Feri Atş’ın parçalamış olduğunu gördüler. Değnekten geriye kırılan bir parçadan başka hiçbir şey kalmamıştı. Az sonra “hahoo hohoo” diye bağırışlar duyuldu. Bunlar Pal Sokaklıların toplanma sesleriydi. Henüz burca gelmekte olan çocuklar, hiç kuşku yok ki asıl toplantı yerleri olan Arsaya gitmiş, ama gecikenler olunca onları bulmak üzere buraya gelmişlerdi. Çele, küçük sarışına bir işaret yaptı:</p>

  <p class="normal">“Er Nemeçek!”</p>

  <p class="normal">“Buyurun teğmenim!”</p>

  <p class="normal">“Arkadaşlara yanıt ver.”</p>

  <p class="normal">“Başüstüne!”</p>

  <p class="normal">Nemeçek, ellerini huni biçiminde birleştirip ağzına götürdü ve ince çocuk sesiyle bağırdı:</p>

  <p class="normal">“Hahoo huhuu!”</p>

  <p class="normal">Çocuklar burçtan indiler ve Arsaya yöneldiler. Orta burçta, kocaman bir topluluk olmuşlardı şimdi; Çonakoş, Vays, Kende, Kolnay ve bir sürü başka çocuk. İçlerinde en yüksek rütbeli olan Boka’nın bakışıyla hepsi esas duruşa geçti.</p>

  <p class="normal">“Merhaba,” dedi Boka onlara.</p>

  <p class="normal">Kolnay, topuklarını şaklatarak, topluluktan ayrılıp bir adım öne çıktı:</p>

  <p class="normal">“Komutanım, geldiğimizde kapıyı açık bulduk. Oysaki yasa gereği kapının içerden sürgülenmesi gerekir!” dedi ve Boka’nın arkasından sert sert baktı. Bütün bakışlar Nemeçek’e çevrilmişti. Nemeçek ise, suçsuz olduğunu anlatabilmek için kendini paralıyordu. Neyse ki Boka onu durdurmakta gecikmemişti.</p>

  <p class="normal">“En son kim girdi içeri?” diye sordu.</p>

  <p class="normal">Derin bir sessizlik oldu; hiç kimse son giren ve kapıyı sürgülemeyi unutan kişiymiş gibi durmuyordu! Az sonra, Kolnay tarafından suçlu açıklanınca, herkesten çok rahatlayıp yüzü gülen Nemeçek oldu.</p>

  <p class="normal">“Sizsiniz komutanım, son giren sizsiniz!” demişti Kolnay.</p>

  <p class="normal">Boka “Ben miyim?” diye şaşkın şaşkın sordu.</p>

  <p class="normal">“Evet, kesinlikle!”</p>

  <p class="normal">“Haklısın,” dedi Boka bir dakika düşündükten sonra. “Kapıyı sürgülemeyi unutmuşum. O halde, kara deftere adımı kaydedin teğmen,” diye de ekledi Gereb’e dönerek.</p>

  <p class="normal">Gereb, cebinden siyah bir not defteri çıkardı ve üzerine büyük harflerle “YOHAN BOKA” diye yazdı. Daha sonra, bunu neden yazdığını hatırlayabilmek için, yanına “kapı” diye bir de not ekledi.</p>

  <p class="normal">Boka’nın bu davranışı herkesin hoşuna gitmişti. Yanlışlık yaptığında kendi adını da deftere yazdırmakla, Latince derslerinde çok övülen “Roma erdemi”ne yaraşır bir dürüstlük örneği sergilemiş oluyordu. Hatta çocuklar için, Yohan Boka’nın bu davranışı, derslerde sık anılan Romalılara özgü erdemlerden bile daha çok hayranlık uyandırıcıydı! Ama sonuçta Boka da bir insandı ve birtakım zayıflıklardan, yanlışlardan kendisini tamamen arındırması da beklenemezdi! Onun için, kara deftere adını kaydettirdikten hemen sonra, kendisini ele veren Kolnay’a dönerek:</p>

  <p class="normal">“Sen de çok gevezelik ediyorsun,” dedi ve sonra Gereb’e dönüp:</p>

  <p class="normal">“Teğmen Gereb, yaptığı muhbirlik için Kolnay’ın da adını kara deftere kaydedin,” diye emir vermekten kendini alamadı.</p>

  <p class="normal">Gereb bir kez daha, herkesi ürküten not defterini cebinden çıkardı ve deftere Kolnay’ın da adını yazdı. Arkada duran Nemeçek, uyarı cezasından bu defa kurtulmuş olduğu için neşeyle dans ediyordu. Defterde neredeyse onun isminden başka bir kayıt yoktu, şimdi ceza almayınca nasıl sevinmezdi! Çok çeşitli sebeplerle yazmışlardı adını şu deftere. Her perşembe toplanan Askeri Mahkeme ondan başka kimseyi yargılamıyordu; ordudaki tek rütbesiz asker oydu ya, herkes onunla uğraşırdı!</p>

  <p class="normal">Evet, çetenin önemli toplantısına gelmişti sıra! Az sonra herkes büyük haberi öğrendi; yani Kırmızı Gömleklerin başkanı Feri Atş’ın Arsanın ortasına kadar girme cesaretini gösterdiğini, burca tırmanmış ve bayrağı söküp götürmüş olduğunu. Öfke doluydu hepsi. Nemeçek’in çevresini sardılar, sorularla sıkıştırılan Nemeçek, yaşadığı heyecanlı karşılaşma anını, ayrıntılarla süsleye süsleye arkadaşlarına anlatıyordu.</p>

  <p class="normal">“Seninle konuştu mu?” diye sordu çocuklardan biri.</p>

  <p class="normal">“Tabii ki!” dedi Nemeçek kurumlanarak.</p>

  <p class="normal">“Peki ne dedi sana?”</p>

  <p class="normal">“Bana ‘Korkmuyor musun Nemeçek?’ diye bağırdı.”</p>

  <p class="normal">Bunu söylerken yutkundu küçük sarışın. Çünkü olanları doğru anlatmıyordu. Söylediği bu cümleden, Kırmızı Gömleklerin başkanını hayrete düşürecek ölçüde cesaret gösterdiğine inanılabilirdi, ne var ki gerçekte olan bunun tam tersiydi.</p>

  <p class="normal">“Hiç korkmadın mı?”</p>

  <p class="normal">“Asla! Orada, burcun altında durdum. O da öteki taraftan indi ve koşa koşa kaçtı.”</p>

  <p class="normal">Gereb “Uydurma! Bu doğru olamaz,” diye çıkıştı ve devam etti: “Feri Atş kimseden hiçbir zaman öyle kaçmamıştır.”</p>

  <p class="normal">Boka ona baktı, biraz şaşkındı: “Vay canına! Demek onu savunuyorsun.”</p>

  <p class="normal">Gereb, sesini alçaltarak “Bunu söylememin nedeni Feri Atş’ın Nemeçek’ten korktuğuna inanmakta zorlanmamdır. Sizce inanılır şey mi bu?” dedi.</p>

  <p class="normal">Herkes kahkahayı basmıştı. Böyle bir olasılık, gerçekten de pek akla yakın görünmüyordu. Nemeçek gülüşmelere bozulmuş, şaşkın bir haldeydi. Olduğu yerde omuz silkti.</p>

  <p class="normal">“Pekâlâ, artık bir şeyler yapmak gerek,” dedi Boka. “Bugün başkan seçimi yapmayı kararlaştırmıştık. Yeni başkana tam yetki vereceğiz ve başkanın emirleri herkes tarafından gözü kapalı yerine getirilecek. Eğer ortada bir savaş varsa, ki bu her an mümkün olabilir, her şeye hızla karar verecek bir başkana ihtiyacımız olacak demektir. Er Nemeçek, esas duruşa geç! Bir sayfa kâğıt yırt, burada kaç kişiysek kâğıdı o kadar parçaya böl. Herkes kâğıda kendi başkan adayının adını yazsın. Bu oy pusulaları bir şapkada toplansın ve çoğunluğun seçtiği her kimse o kişi başkanımız olsun.</p>

  <p class="normal">“Tebrikler!” diye bağırdı herkes hep bir ağızdan. Çonakoş iki parmağını ağzına götürdü ve lokomotif sesini andıran ıslığını çaldı. Herkes kalemini çıkarırken Kolnay ve Barabas hararetli bir tartışmaya girişmişlerdi. Tartışma nedenleri, oy için hangisinin şapkasının kullanılıp onurlandırılacağı konusunda anlaşamamalarıydı. Kolnay, Barabas’ın şapkasının çok yağlı olduğunu ileri sürüyordu; Barabas da Kolnay’ınkinin kendisininkinden de kirli olduğu yanıtını yapıştırıyordu. Bu tartışmanın üstüne bir deneme yapmaya karar verdiler. İki rakip, bir çakı yardımıyla, birbirlerinin şapkalarının içindeki deri şeridi kazıdı. Ama sonuç kesinlik kazanmadan önce Çele, süslü küçük şapkasını öne atıp topluluğun emrine sunmuştu bile! Çele’nin şapkasıyla yarışabilecek bir şapka bulmak mümkün müydü? Şapkalar söz konusu olduğunda Havalı Çele bir numaraydı ne de olsa!</p>

  <p class="normal">Bu sırada Nemeçek oy pusulalarını dağıtacağı yerde, herkesi şaşırtarak, onu ilgi odağı yapacak bu durumdan yararlandı ve kâğıtları minik pasaklı ellerinde sıkıştırıp arkaya doğru bir adım attı. Esas duruşa geçti ve titrek bir sesle:</p>

  <p class="normal">“Komutanım,” dedi. “Benim buradaki tek rütbesiz asker olmam hiç doğru değil. Birliği kurduğumuz günden beri herkes rütbesini yükseltti... Herkes bana emirler yağdırıp durdu, bütün angarya işleri yapan benim ve... Ve...”</p>

  <p class="normal">Bunları söylerken sesi boğulmuş ve iri gözyaşı taneleri zayıf yanaklarından süzülüvermişti.</p>

  <p class="normal">“Dışarı atmalı onu, ağlıyor!” dedi Çele ilgisiz bir havayla.</p>

  <p class="normal">Çele’nin ardından kalınca bir ses “Zırlıyor!” deyiverdi.</p>

  <p class="normal">Genel bir gülüşme havası esmişti ortamda ve bu Nemeçek’i derinden sarsmıştı. Fazla oluyorlardı artık bu çocuklar! Nemeçek kesik kesik hıçkırmaya başladı:</p>

  <p class="normal">“Ka... kara deftere baksanıza. Benden... benden başka kimsenin adı yok içinde. Kö... Köpek gibi davranılıyor bana.”</p>

  <p class="normal">“Vızıldamayı hemen kesmezsen,” dedi Boka sakin bir sesle, bir daha buraya hiç gelemeyeceksin. Sümüklülere ihtiyacımız yok bizim!”</p>

  <p class="normal">Bu sözler anında etkili oldu. Zavallı Nemeçek, gözü korkmuş olduğu için ağlamayı kesmişti hemen. Komutan da bunun üzerine elini onun omzuna koyarak:</p>

  <p class="normal">“Eğer iyi davranırsan ve yararlılık gösterirsen, mayıs ayında subay olabilirsin. Şu an için rütbesiz asker olarak kalacaksın,” dedi.</p>

  <p class="normal">Diğerleri de ateşli bir biçimde onayladılar bunu. Sonuçta, eğer Nemeçek subaylık rütbesini alırsa, oyunları cazibesini kaybedecekti; kimseye emir veremezlerse oyunun ne tadı kalırdı ki!</p>

  <p class="normal">Gereb’in keskin sesi olaya son noktayı koydu. “Er Nemeçek, şu kalemi yont haydi!”</p>

  <p class="normal">Vays’ın, cebindeki bilyeler yüzünden ucu kırılmış olan kurşunkalemi, Nemeçek’e uzatıldı. Uysal er, kalemi aldı, asker selamı verdi. Gözleri hâlâ yaşlar içinde, pırıl pırıldı. Ardından, zaman zaman burnunu çekerek ve acılı minik kalbinin tüm üzüntüsünü de yaptığı işe katarak, Hardmut markalı iki numaralı kalemi yontmaya koyuldu. Biraz yonttuktan sonra:</p>

  <p class="normal">“Bu... bu yeterli teğmenim,” dedi.</p>

  <p class="normal">Derin bir iç çekişle kalemi sahibine verdi. Bu iç çekiş, ordu içinde yükselme onurundan geçici olarak vazgeçtiğinin de göstergesiydi.</p>

  <p class="normal">Herkes ciddi bir havayla pusulasını aldı ve bir köşeye çekildi; bu çok önemli bir andı. Nemeçek, oy kullananların arasında dolaşıp oy pusulalarını topladı ve Çele’nin şapkasının içine attı. Barabas şapkaya şöyle bir bakıp ardından dirseğiyle Kolnay’a vurdu.</p>

  <p class="normal">“Baksana! Bu şapka da yağlı,” dedi.</p>

  <p class="normal">Kolnay şapkaya baktı. Şimdi ikisi de kendilerini rahatlamış hissediyordu. Eğer Çele’nin şapkası bile yağlıysa, dünya tersine dönmüş demekti! Bu durumda kendi şapkaları kirli diye üzülmelerine gerek yoktu.</p>

  <p class="normal">Boka, toplanan kâğıtları titizlikle inceleme görevini üstlenmişti. Açtığı oy pusulalarında yazılı olan adları yüksek sesle okuyor ve pusulaların her birini kontrol etmesi için daha sonra Gereb’e iletiyordu. Oy kullananlar toplam on dört kişiydiler. “Yohan Boka”, “Yohan Boka” diye okuyordu kâğıttan Boka. Sonra bir tane “Gereb Dezire” yazılı kâğıt okudu. Çocuklar bu adı duyduklarında farkında olmadan yüzlerindeki ifade değişmişti. Biliyorlardı ki bu son okunan Boka’nın oy pusulasıydı ve Boka, incelik gösterip kendi oyunu Gereb’e vermişti. Şu Boka ne düşünceli çocuktu! Peş peşe birkaç “Yohan Boka” daha geldi, sonra bir başka “Gereb Dezire”. En sonuncu oy da Gereb’e verilmişti. Böylelikle Boka on bir, Gereb de üç oy almış oluyordu. Gereb şaşkınlıkla karışık gülümsedi; kendisini ilk defa Boka’yla yarışır bulmuştu ve bu üç oy inanılmaz bir biçimde ruhunu okşamıştı. Boka’ya gelince; Gereb’in aldığı üç oy onun canını sıkmıştı. Bir an durup sordu kendi kendine; oylardan birini kendisi vermişti, peki ondan yana olmayan diğer iki kişi kim olabilirdi? Sonra fazla üstünde durmadı bunun.</p>

  <p class="normal">“Demek başkan olarak beni seçtiniz,” dedi.</p>

  <p class="normal">Bir alkış koptu, Çonakoş da ıslık çalmaya başladı. Nemeçek, gözleri hâlâ yaşlarla dolu olsa da, heyecan içindeydi. Alkışlamakta diğerlerinden hiç de geri kalmıyordu. Boka’yı çok severdi.</p>

  <p class="normal">Başkan ısrarla sessizlik istedi ve söz aldı:</p>

  <p class="normal">“Güveninizden ötürü sizlere çok teşekkür ederim,” dedi. “Şimdi, kendimizi doğrudan doğruya işe vermeliyiz. Sanıyorum ki hepimiz her şeyin farkındayız; Kırmızı Gömlekler bu arsayı elimizden almak istiyorlar. Dün Pastörler içimizden bazılarının bilyelerini çaldılar ve bugün de Feri Atş bayrağımızı ele geçirmek için Arsamıza girdi. Er ya da geç bizi buradan kovmak için hepsi birden buraya gelecektir. Ama biz Arsamızı savunacağız! Hem de ne pahasına olursa olsun.”</p>

  <p class="normal">“Yaşasın Arsa!”</p>

  <p class="normal">Çocukların bakışları “bozkır”da ve ilkbaharın tatlı ikindi güneşinin parlattığı odun yığınlarının üzerinde dolaştı... Gözlerinden bu küçücük toprak parçasına duydukları yoğun sevgi ve gerektiğinde onu ne pahasına olursa olsun savunmak konusundaki kararlılıkları okunuyordu. Bu, yurtseverlik değil de neydi? “Yaşasın Arsamız” diye bağırırken “Yaşasın yurdumuz” diyor gibiydiler aslında!</p>

  <p class="normal">Gözlerinin içinde coşkulu bir alev parlıyordu ve kalpleri bu sevgi ve coşkuyla dolup içlerinden taşacak gibiydi.</p>

  <p class="normal">Boka konuşmaya devam etti:</p>

  <p class="normal">“Onlar buraya gelmeden önce biz onları Botanik Bahçesi’nde ziyaret edeceğiz.”</p>

  <p class="normal">Bir başka gün olsa, çete böylesine cesaret isteyen bir tasarı karşısında belki de duraklardı. Ama şu an çocukların heyecanı öyle yoğun, öyle sınırsızdı ki, çığlıklarının ardı arkası kesilmiyordu:</p>

  <p class="normal">“Haydi gidelim! Hemen gidelim!”</p>

  <p class="normal">Herkesin “haydi gidelim” diye hep bir ağızdan bağırışına Nemeçek de katıldı. Bununla birlikte, zavallı ufaklık diğer çocukları uzaktan izlemek zorunda kalacaktı; çünkü subay beyefendilerin arkalarından ceketlerini taşıması gerekiyordu! O sırada, kulübe tarafından bir sarhoş sesi duyuldu. Bu ses de “Gidelim!” diye bağırıyordu. Slovak bekçiydi bağıran; dişlerinin arasında tuttuğu piposu ve gevşek gülümsemesiyle, o da çocukların coşkusuna ortak olmak istemişti. Köpeği Hektor da ayaklarının dibindeydi. Çocuklar gülmeye başladılar. Slovak onları taklit etti, aynı coşkulu çığlıklar eşliğinde şapkasını havaya fırlattı:</p>

  <p class="normal">“Gidelim haydi!”</p>

  <p class="normal">Resmi işler böylelikle bitmişti. Şimdi sıra oyun oynamaya gelmişti. Çocuklar tenis oynamayı kararlaştırdılar. Subaylardan biri Nemeçek’e seslendi:</p>

  <p class="normal">“Er Nemeçek, raketleri almak için depoya git! Koş çabuk!”</p>

  <p class="normal">“Depo”, bir odun yığınının altında bulunuyordu. Nemeçek hemen oraya gitti. İçeri daldı; fileleri, topları ve raketleri çıkardı. Odun yığınının yanında Slovak ve onun yanında da Barabas’la Kolnay duruyordu. Kolnay’ın elinde bekçinin şapkası vardı. Kolnay bu başlık üzerinde de bir “deneme” yapmaya kendini iyice kaptırmıştı. Aslında denemeye pek gerek yoktu; çünkü Slovak’ın şapkası kirlilikte bütün rekorları kırıyordu!</p>

  <p class="normal">Boka, Gereb’i bulmaya gitti. Seçim sonucu açıklanır açıklanmaz Gereb ortalıktan kaybolmuştu! Biraz yürüyünce onu buldu ve yanına iyice yaklaşıp:</p>

  <p class="normal">“Aldığın üç oy için seni kutlarım,” dedi nazikçe.</p>

  <p class="normal">“Sağ ol,” dedi Gereb, karşısında duran Boka’nın gözlerine; gözlerinin ta içine bakarak. Pek dostça olduğu söylenemezdi bu bakışın...</p>
</body>
</html>
