<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">DÖRDÜNCÜ BÖLÜM</h1>

  <p class="normal">Okulun zili, saatin bir olduğunu haber vermek üzere çalıyordu. Çocuklar, kitaplarını topladılar. Öğretmen Racz, oturduğu sandalyeden kalktı. En öndeki sıranın başında oturan ve her zaman yardıma hazır bekleyen küçük Çengey, doğruca öğretmenin yanına fırladı; pardösüsünü giyerken ona yardım etmek istiyordu. Böyle fırsatları hiç kaçırmazdı. Pal Sokağı Çocukları birbirlerine baktılar; sabırsızlıkla başkanları Boka’nın emrini bekliyorlardı. Öğleden sonra Arsada bir toplantı yapılacağını ve Botanik Bahçesi’ne geziye giden üç görevlinin bugün başlarından geçenleri anlatacaklarını biliyorlardı. Gezinin istenilen şekilde başarıyla sonuçlandırıldığı ve Birlik’in başkanının, Kırmızı Gömlekleri kendi adalarında büyük bir cesaretle ziyaret ettiği önceden duyulmuştu. Şimdi ayrıntıları ve atlatılan tehlikeleri dinlemek için sabırsızlanıyordu çocuklar. Ne var ki, o an için Boka’nın ağzından söz almak, deveye hendek atlatmaktan zordu! Çonakoş ise atıp tutuyor; gezi üzerine açıklamalar yapmaktan hiç geri durmuyordu, ama olanları canının istediği biçimde öyle bir anlatıyordu ki, söylediklerinin gerçeklerle yakından uzaktan ilgisi yoktu: Botanik Bahçesi’ndeki yıkıntılarda bir sürü yırtıcı hayvanla karşılaştıklarını, Nemeçek’in göle düştüğünde boğulmaktan zar zor kurtulduğunu, Kırmızı Gömleklerin toplantılarını yaptıkları yerin, içinde ölülerin yakıldığı korkunç bir odunluk olduğunu... Anlattı durdu. Ama en önemli şeyi unutmuştu: Islıklarla süslemezse, bu konuşmaların tadı olur muydu hiç? Çevresindeki çocuklar, Çonakoş’un konuşmasını sonuna kadar dinleyemediler. Çünkü, yaramaz her cümlesinin sonunda dayanılmaz bir gürültüyle başlıca uzmanlığı olan ıslığını patlatmaya başlamıştı!</p>

  <p class="normal">Nemeçek’e gelince; bu gezide üstlendiği görevin öneminin fazlasıyla bilincinde olan ufaklık, adeta ölüm sessizliğine bürünmüştü. Onu sorguya çekmeye çalışanlara yanıtı kısa ve öz oluyordu:</p>

  <p class="normal">“Üzgünüm, ama hiçbir şey söyleyemem,” ya da “Başkana sorun,” diyordu.</p>

  <p class="normal">Çocuklar nasıl da kıskanıyorlardı onu! Hiçbir rütbesi olmayan bir asker olmasına rağmen, böyle muhteşem bir serüvenin içinde yer almıştı! Teğmenler ve üsteğmenler şimdi açık bir biçimde, emirleri altındaki askerin gölgesinde kaldıklarını hissetmekteydiler. İçlerinden bazıları, bundan sonra neler olacağını tereddüt etmeden söylemekteydi: Nemeçek, subaylığa atanma şansını kaçırmayacaktı ve böylece artık, Birlik’te kendisine rahatça emirler yağdırılabilecek basit bir er kalmayacaktı! Slovak bekçinin köpeği Hektor’u saymazsak tabii!</p>

  <p class="normal">Öğretmen Racz’ın sınıftan çıkmasını beklemeyen Boka, iki parmağını havaya kaldırıp, arkadaşlarına Arsada yapacakları toplantının saat ikide olacağını işaret etti. Pal Sokağı’nın üyesi olmayan diğer çocuklar, başkanları Boka’ya asker selamıyla karşılık veren Pal Sokaklıları gıptayla izlemekteydiler.</p>

  <p class="normal">Bu sırada, hiç beklenmeyen bir şey oluverdi; Öğretmen Racz, kapının eşiğinde durup çocuklara:</p>

  <p class="normal">“Bir saniye bekleyin,” diye seslendi.</p>

  <p class="normal">Dışarı çıkma hazırlığında olan çocuklar, derin bir sessizliğe büründüler. Öğretmen, cebinden küçük bir kâğıt çıkardı. Gözlüğünü burnuna iyice dayayıp, bir isim listesi okumaya başladı:</p>

  <p class="normal">“Vays!”</p>

  <p class="normal">“Buradayım,” dedi Vays korkuyla.</p>

  <p class="normal">Öğretmen okumayı sürdürdü:</p>

  <p class="normal">“Rihter, Çele, Kolnay, Barabas, Lezik, Nemeçek...”</p>

  <p class="normal">Hepsi, adı okunduğunda, aynı şaşkın sesle:</p>

  <p class="normal">“Buradayım,” diye yanıt veriyordu öğretmene.</p>

  <p class="normal">“Evinize dönmeyin. Benimle öğretmenler odasına geleceksiniz. Size söyleyeceklerim var!”</p>

  <p class="normal">Öğretmen bunu söyledi ve çocukların meraklarını giderecek hiçbir açıklama yapmadan sınıftan çıktı. O çıkar çıkmaz, dörtbir yandan fısıltılar yükseliverdi:</p>

  <p class="normal">“Ne istiyor bizden?”</p>

  <p class="normal">“Evimize dönmemize neden izin vermiyor?”</p>

  <p class="normal">“Acaba ne söyleyecek?”</p>

  <p class="normal">Öğretmenler odasına çağırılan bütün çocuklar, Pal Sokağı Birliğinin üyeleriydiler. Şimdi hepsi de, başkanları Boka’nın çevresini sarmıştı; ona bu beklenmeyen çağrıyla ilgili neler düşündüğünü sordular.</p>

  <p class="normal">Boka, “Sizden ne istediğini ben de anlamadım,” dedi. “Bir gidin bakalım yanına. Ben sizi koridorda bekleyeceğim.”</p>

  <p class="normal">Ardından diğer çocuklara dönerek:</p>

  <p class="normal">“Bu durumda, toplantıyı saat ikide yapamayız, çünkü hiç hesapta olmayan bir sorun çıktı. Ama saat tam üçte Arsada buluşalım,” dedi.</p>

  <p class="normal">Okulun koridoru öğrencilerle dolmuştu. Sınıflarından çıkıp yalpalayarak, birbirleriyle şakalaşarak yürüyen çocuklar, dalga dalga bu ince uzun koridora dökülüyorlardı. Birkaç saniye öncesine kadar bir çöl sessizliğinde olan koridor, birden akıl almaz gürültülerle doluvermişti. Herkes çıkış kapısına bir an önce ulaşabilmek için birbirini itip durmaktaydı. Bu itiş kakışta, nasıl olup da dikkatinden kaçmamışsa bir öğrenci, kapının kenarında üzgün üzgün bekleyen Pal Sokaklıları fark edip merakla sordu onlara:</p>

  <p class="normal">“Siz cezalı mısınız? Niye bekliyorsunuz burada?”</p>

  <p class="normal">Vays, kurumlu kurumlu yanıt verdi ona:</p>

  <p class="normal">“Cezalı falan değiliz!”</p>

  <p class="normal">Öğrenci fazla üstelemeden koşarak uzaklaştı ve geride kalan çocuklar, kıskanç bakışlarla onu izlediler. Evine dönmek üzere serbestti o; bizimkilerse okulda alıkonulmuşlardı.</p>

  <p class="normal">Birkaç dakika beklediler. Ardından, öğretmenler odasının kapısı açıldı ve ince uzun görüntüsüyle Öğretmen Racz eşikte belirdi. Çocuklara:</p>

  <p class="normal">“Girin,” dedi.</p>

  <p class="normal">Öğretmenler odası bomboştu. Çocuklar, yine bir ölüm sessizliği içinde, yeşil bir örtü ile kaplı masanın önünde dizildiler. En son giren arkasından kapıyı kapattığında öğretmen masaya oturdu ve çevresinde göz gezdirdikten sonra:</p>

  <p class="normal">“Çağırdığım herkes burada mı?” diye sordu.</p>

  <p class="normal">Çocuklar “Evet efendim,” diye yanıtladılar.</p>

  <p class="normal">Evlerine dönme telaşındaki çocukların avludan gelen neşeli sesleri doluyordu kulaklarına. Öğretmen, pencereyi kapattırdı ve birdenbire, uğursuzluk belirtisi olan, az öncekinden daha da beter bir sessizlik, duvarları baştan başa kitap raflarıyla örtülmüş odanın içine yayılıverdi.</p>

  <p class="normal">Öğretmen Racz, “Bir dernek kurduğunuzu öğrendim,” diye söze başlayarak, ortama hakim olan derin sessizliği böldü. Sonra devam etti:</p>

  <p class="normal">“Eğer aldığım bilgiler doğruysa, kurduğunuz bu derneğin adı ‘Macun Derneği’ymiş. Bana bu bilgiyi veren kişi, derneğin üyelerinin adlarının yazılı olduğu bir de liste verdi. Listede sizin adlarınız var. Şimdi söyleyin, tüm bunlar doğru mu?</p>

  <p class="normal">Hiç kimseden çıt çıkmadı. Listede adı olup suçlanan herkes orada bulunuyordu. Çocukların öne eğik başları ve sessizlikleri her şeyi açıklayan bir itiraftı zaten!</p>

  <p class="normal">Öğretmen Racz konuşmasını sürdürdü:</p>

  <p class="normal">“Sırayla gidelim. Her şeyden önce, bu derneği içinizden kimin kurduğunu öğrenmek istiyorum. Kaç defa söyledim size; dernek, birlik... ne isim veriyorsanız; böyle girişimler bu okulda hoş karşılanmaz ve asla kabul edilmez. Şimdi söyleyin çabuk, bu derneğin kurucusu kim?”</p>

  <p class="normal">Yine çıt yoktu! Ama öğretmenin bu sessizliğe fazla dayanamayacağı da açıktı. Ansızın cılız bir ses duyuldu:</p>

  <p class="normal">“Vays!”</p>

  <p class="normal">Öğretmen, Vays’ı ciddi bir ifadeyle tepeden tırnağa süzdükten sonra:</p>

  <p class="normal">“Niye kendin konuşmuyorsun? Senin dilin yok mu?” diye sordu ona.</p>

  <p class="normal">Vays, neredeyse duyulmayacak bir sesle yanıt verdi:</p>

  <p class="normal">“Var efendim.”</p>

  <p class="normal">“O halde neyi bekliyordun?”</p>

  <p class="normal">Zavallı Vays, bu soruyu da doğru dürüst yanıtlayamadı. Öğretmen Racz bir sigara yaktı, havaya bir duman dalgası püskürttü ve konuşmaya başladı yeniden:</p>

  <p class="normal">“Pekâlâ... Sırayı bozmadan gidelim. Öncelikle şunu duymak istiyorum; ‘Macun Derneği’ ne demek oluyor?”</p>

  <p class="normal">Vays, yanıt vermek için cebinden büyükçe bir cam macunu çıkardı ve bunu odanın ortasındaki masanın üzerine bıraktı. Bir süre macuna baktıktan sonra, yine zar zor duyulan bir sesle:</p>

  <p class="normal">“İşte, macun bu!” dedi öğretmene.</p>

  <p class="normal">“İyi ama, bu macun da neyin nesi?”</p>

  <p class="normal">“Bu, camcıların pencere camlarını yapıştırmak için kullandıkları bir hamur. Hamuru sürerek, camların çerçevede sağa sola oynamasını engelliyorlar.”</p>

  <p class="normal">“Bu parçayı camdan kazıyıp çıkaran sen misin?”</p>

  <p class="normal">“Hayır efendim. Bu, derneğin ortak malı olan macun.”</p>

  <p class="normal">Öğretmenin gözleri fal taşı gibi açılmıştı:</p>

  <p class="normal">“Ne? Ne dedin sen?” diye sordu öfkeyle.</p>

  <p class="normal">Vays, cesaretini toplamaya çalışıp, öğretmene saygıyla yanıt verdi:</p>

  <p class="normal">“Bu macunu bütün üyeler birlikte topladılar. Ben de, yönetim kurulu kararıyla, onu saklamakla görevlendirildim. Benden önce bu görev Kolnay’ındı; şu anda sayman olan Kolnay’ın. Ama o görevliyken macun kurumuştu; çünkü o macunu hiç çiğnemiyordu!”</p>

  <p class="normal">“Bu macunu bir de... çiğnemek mi gerekiyor?”</p>

  <p class="normal">“Tabii ki! Eğer çiğnenmezse macun sertleşir ve sonra hiç şekil verilemez hale gelir. Ben macunu her gün çiğniyorum.”</p>

  <p class="normal">“Peki, neden sürekli sen çiğniyorsun?”</p>

  <p class="normal">“Dernek kurallarına göre benim çiğnemem gerekiyor. Başkan, ortak macunun sertleşmesini önlemek için, onu günde en az bir defa çiğnemek zorundadır...”</p>

  <p class="normal">Bunları söylerken Vays, gözyaşlarını tutamamıştı; sözünü hıçkırıklar arasında tamamlayabildi.</p>

  <p class="normal">“Ve... Ben... Başkanım.”</p>

  <p class="normal">Çok acıklı bir andı bu an! Öğretmen, öfke dolu bir sesle bağırıyordu:</p>

  <p class="normal">“Peki bu koskoca macunu nereden buldunuz?”</p>

  <p class="normal">Yeniden sessizlik! Öğretmen, gözlerini Kolnay’ın üzerine dikmişti:</p>

  <p class="normal">“Kolnay! Macunu nereden topladınız, çabuk söyle!”</p>

  <p class="normal">Kolnay, açıksözlülükle suçunu itiraf edip vicdanını rahatlatmak isteyen biri gibi yanıtladı öğretmenin sorusunu. Korkudan kekeliyordu:</p>

  <p class="normal">“Öğretmenim, biz bu macunu bir aydan uzun bir süredir topluyoruz. Ben bir haftadır çiğniyordum, ama macun ilk zamanlarda, şimdi olduğundan çok daha küçüktü. İlk parçayı getiren Vays’tı ve zaten o ilk parça geldikten sonra kurduk birliğimizi... Babası, bir gün Vays’ı arabayla bir yere götürmüş. Bu arabanın penceresinde bir dolu macun varmış. Vays, hiç kimseye görünmeden macunu arabanın camından kazımış. Hem öyle çok kazımış ki, bunu yaparken neredeyse tırnağı yerinden çıkıyormuş! Ertesi gün, solfej sınıfındaki pencerenin camı kırılmıştı. Ben sınıfa öğleden sonra gelmiştim ve saat beşe kadar camı onaracak camcının gelmesini bekledim. Camcı nihayet sınıfa teşrif ettiğinde, ondan, bana biraz macun vermesini istedim. Ama camcı bırakın macunu, yanıt bile vermedi! Çünkü konuşamıyordu. Ağzını tıpkı hayvanlar gibi, tıka basa macunla doldurmuştu!</p>

  <p class="normal">Artık çok kızmış olan öğretmen kaşlarını çatarak:</p>

  <p class="normal">“Ne biçim laf o öyle! Bir insana ‘hayvan gibi’ denir mi hiç?” diye çıkıştı çocuğa.</p>

  <p class="normal">“Affedersiniz öğretmenim. Ağzı macunla doluydu demek istedim. Camcıya iyice yaklaştım ve işini yaparken onu izlememe izin vermesini rica ettim. Başını sallayıp, ricamı kabul ettiğini belirtti. Ben de camı nasıl taktığını izlemeye koyuldum. İşini bitirdikten sonra camcı gitti. Ben de o gider gitmez pencereye yaklaştım; penceredeki bütün macunu kazıdım ve götürdüm. Ama macunu kendim için çalmadım. Onu der... Dernek için çaldım ben...”</p>

  <p class="normal">Şimdi Kolnay da gözyaşlarına boğulmuştu.</p>

  <p class="normal">Öğretmen “Ağlama,” dedi ona.</p>

  <p class="normal">Vays, sıkıntılı sıkıntılı ceketinin düğmelerini çekiştiriyordu. Şaşkındı ve kendisini söze karışmak zorunda hissediyordu:</p>

  <p class="normal">“Boş yere zırlıyor!” diye söylendi yüksek sesle.</p>

  <p class="normal">Kolnay’ın hıçkırıkları yürek parçalıyordu. Vays, ona iyice yaklaşıp kulağına fısıldadı “Zırlamasana!”</p>

  <p class="normal">Bunu söyledikten hemen sonra, o da hıçkırmaya başladı. Bu görüntü öğretmen Racz’ın bile içini acıtmış, yumuşamasını sağlamıştı. Sigarasından derin nefes alıp havaya kocaman duman dalgaları püskürtmesinden anlaşılıyordu ki karşısındaki çocukların üzüntüsünden bayağı etkilenmişti!</p>

  <p class="normal">O sırada Havalı Çele, öğretmene doğru yöneldi. Boka’ya öykünüp gözüpek bir Romalı gibi cesur davranışlar sergilemeye, Boka’nın Arsada yaptığını şimdi öğretmenin karşısında yapmaya karar vermişti. Korkusuz bir sesle:</p>

  <p class="normal">“Ben de derneğe macun getirdim,” dedi.</p>

  <p class="normal">“Sen nereden buldun peki macunu?” diye sordu öğretmen.</p>

  <p class="normal">“Evden,” dedi gözüpek çocuk! “Kanaryamın banyo teknesini kırdım. Annem tekneyi macunla onarmıştı ama ben, tekne onarılır onarılmaz, üstündeki macunu kazıdım. Kanaryam banyo yaptığında sular olduğu gibi halıya dökülüyordu, ama olsun! Hem, kuşun banyo yapmaya ihtiyacı mı var sanki? Serçeler yıkanmazlar örneğin; hep kirlidirler, ama kirli oldukları için uçamadıklarını hiç görmedim!”</p>

  <p class="normal">Öğretmen Racz, sert bakışlarıyla Çele’yi bir anda serseme çevirmişti. Alaylı bir sesle:</p>

  <p class="normal">“Senin keyfin bayağı yerinde Çele, işin şakasındasın bakıyorum!” dedi. “Az kaldı, sıra sana gelince böyle rahat olamayacaksın!”</p>

  <p class="normal">Sonra Kolnay’a dönüp:</p>

  <p class="normal">“Sen devam et şimdi Kolnay,” dedi.</p>

  <p class="normal">Kolnay burnunu çekti ve hıçkıra hıçkıra:</p>

  <p class="normal">“Neye devam edeyim efendim?” diye sordu öğretmene.</p>

  <p class="normal">“Geriye kalan macunu nasıl buldunuz?”</p>

  <p class="normal">“Çele söyledi ya bunu!.. Sonra, dernek, macundan tekrar alayım diye bana yüz lira verdi.”</p>

  <p class="normal">Bu ayrıntı, öğretmen Racz’ı çileden çıkarmıştı:</p>

  <p class="normal">“Oooo, demek bir de satın alıyorsunuz!”</p>

  <p class="normal">Kolnay bir hışımla karşı çıkmıştı:</p>

  <p class="normal">“Hayır asla! Sadece, daha önce anlattığım gibi, babam beni bir arabaya bindirmişti ve ben de o arabanın camından macun kazımıştım. İyi bir macundu, esnekti. Kazıyıp çıkardığım parçayı derneğe götürdüğümde, yönetim kurulu, bu arabaya bir kez daha binebilmem için bana yüz lira verdi. Ben de hemen gidip aynı arabayı kiraladım ve arabayla şehrin çıkışına kadar gittikten sonra, her iki penceredeki macunu da olduğu gibi kazıdım. Sonra da eve yürüyerek geri döndüm!”</p>

  <p class="normal">“Bu anlattığını, seninle kışlanın önünde karşılaştığımız gün yapmış olmalısın,” dedi öğretmen.</p>

  <p class="normal">“Evet, o gün.”</p>

  <p class="normal">“Sana seslenmiştim, ama ağzını açıp bana tek söz etmemiştin.”</p>

  <p class="normal">Kolnay ‘evet’ anlamında başını salladı ve ekledi:</p>

  <p class="normal">“Ağzımı macunla doldurmuştum da ondan!”</p>

  <p class="normal">Bunu söyledikten sonra gözlerinden iri iri gözyaşları boşaldı. Vays, ona öfkelenmişti yine; düğmelerini çekiştiriyordu. Omuz silkip söylendi: “Zırlıyor yine!”</p>

  <p class="normal">Bunu söylemesiyle, kendisinin de gözyaşlarına boğulması bir oldu.</p>

  <p class="normal">Öğretmen oturduğu yerden kalktı; odanın içinde başını sallayarak gidip gelmeye koyuldu.</p>

  <p class="normal">“Kusursuz bir dernek! Söylenecek tek söz yok! Şimdi şunu söyleyin bakalım, bu derneğin başkanı kim?”</p>

  <p class="normal">Öğretmen, bu son sözleri Vays’ın hıçkırıklarını dindirmek amacıyla söylemişti. Bunu başardı da. Az sonra Vays cesaretle kendini öne sürerek:</p>

  <p class="normal">“Benim öğretmenim,” diye itirafta bulunabilmişti.</p>

  <p class="normal">“Peki, sayman kim?”</p>

  <p class="normal">“Kolnay!”</p>

  <p class="normal">Öğretmen, Kolnay’a dönüp:</p>

  <p class="normal">“Çabuk elinde kalan parayı bana ver,” deyince, Kolnay şaşkınlık içinde:</p>

  <p class="normal">“İşte, işte buyurun!” dedi ve heyecanla cebini karıştırmaya koyuldu. Onun cebinin de derinliği ve içinde bulunan eşyaların çeşitliliği bakımından Çonakoş’unkinden geri kalır yanı yoktu hani! Masanın üzerine ilk olarak yüz lirayı ve peşinden bir dolu eşya koydu: Birkaç bozuk para, iki zarf pulu, bir kartpostal, yirmişer liralık iki damga pulu, hepsi yepyeni olan sekiz tane tüy kalem ve bir de cam bilye. Öğretmen parayı kaygılı bir ifadeyle ve dikkatle saydı ve sordu:</p>

  <p class="normal">“Bu parayı nereden aldınız?”</p>

  <p class="normal">“Bunlar dernek aidatı. Her üye, derneğe haftada on lira öder.”</p>

  <p class="normal">“Peki neden paraya ihtiyaç duyuyorsunuz?”</p>

  <p class="normal">“Nedeni yok! Aidat toplamış olmak için topluyoruz bu parayı. Zaten Vays, başkanlık maaşından vazgeçti.”</p>

  <p class="normal">“Başkanlık maaşı ne kadardı?”</p>

  <p class="normal">“Haftada yirmi lira. Zarf pullarını getiren benim. Kartpostalı Barabas, damga pullarını da Rihter getirdi. Rihter’in babası ona... Yani o babasından...”</p>

  <p class="normal">Öğretmen onun sözünü kesti:</p>

  <p class="normal">“Pulları babasından çaldı mı? Öyle mi Rihter?”</p>

  <p class="normal">Rihter öne çıktı. Gözlerini yere dikti; öğretmenin yüzüne bakamıyordu. Öğretmen ise ısrar ediyordu:</p>

  <p class="normal">“Pulları çaldın mı diye sordum sana!”</p>

  <p class="normal">Rihter çaldığını inkâr edememişti. Yanıtın üzerine öğretmen başını sallamaya başladı:</p>

  <p class="normal">“Nasıl bir ahlaksızlık bu böyle! Baban kim senin?”</p>

  <p class="normal">“Avukat Ernest Rihter, öğretmenim. Ama dernek, çalınan damga pulunu yerine koydu efendim.”</p>

  <p class="normal">“Nasıl yaptı bunu?”</p>

  <p class="normal">“Ben damga pulunu çaldıktan sonra, babamın pulu benim çaldığımı anlamasından korktum ve dernek bana, yeni bir damga pulu satın almam için yirmi lira verdi. Ben de bu parayla yenisini aldım ve babamın çalışma masasının üzerine koydum. Pulu görünce babam bana çok kızdı. Ne garip; pulu çaldığım zaman değil de yerine koyduğum zaman kızmıştı! Sonra beni bir güzel patakladı.”</p>

  <p class="normal">Öğretmenin, “pataklama” sözünden hiç hoşlanmadığını bakışlarından hissedip söylediğini düzeltmek istedi hemen:</p>

  <p class="normal">“Biraz sert davranıp cezalandırdı beni! Ve damga pulunu nereden aldığımı sordu. Ona doğruyu söylemekten korkmuştum. Çünkü doğruyu duyarsa tokatlayacaktı beni. Ben de, pulu bana Kolnay’ın verdiğini söyledim. Babam, Kolnay’ın damga pulunu çaldığından emin oldu hemen ve ona pulu geri vermemi söyledi. Eh, ben de, bu yeni pulu alıp derneğe getirdim. İşte bu şekilde, dernek iki damga puluna sahip oldu!”</p>

  <p class="normal">Öğretmen, biraz durup düşündükten sonra sordu:</p>

  <p class="normal">“İyi ama, neden yeni bir damga pulu aldınız? İlk pulu çaldığınız yere geri koymanız yeterliydi.”</p>

  <p class="normal">Rihter’in yerine yanıt verip öğretmenin merakını gideren Kolnay oldu:</p>

  <p class="normal">“Bunu yapamazdık, çünkü pulun üstüne derneğimizin mührünü basmıştık!”</p>

  <p class="normal">“Mühür mü? Mühür kimde?”</p>

  <p class="normal">“Barabas’ta! Aramızda, mühürlerden sorumlu olan odur.”</p>

  <p class="normal">Şimdi sıra Barabas’taydı. Adını söylediğini duyunca Barabas, Kolnay’a, içindeki tüm öfkeyi yansıtan korkunç gözlerle baktı. Zaten Kolnay’la her an kavgaya hazır durumdaydı. Arsada, şapka yüzünden aralarında geçen tartışmayı henüz unutmamıştı. İyi ama, şimdi ne yapacaktı? Başka çıkar yolu olmadığından, kauçuk mührü, yeşil örtülü masanın üzerine bırakmak zorunda kaldı; aynı anda, mührün stampasını da koymuştu masaya. Öğretmen dikkatle mührün üstündeki yazıyı okudu</p>

  <p class="normal">“MACUN DERNEĞİ BUDAPEŞTE”</p>

  <p class="normal">Ardından, kendini gülümsemekten alamadı, ama güldüğünü çocuklara fark ettirmekten kaçınarak silkindi ve başını salladı. Öğretmenin bu bir anlık yumuşamasıyla cesaretini yeniden toplayan Barabas, mühürü almak için kolunu masaya uzattı ama öğretmen onu durdurdu:</p>

  <p class="normal">“Ne yaptığını sanıyorsun sen?”</p>

  <p class="normal">Barabas, gösterişli bir biçimde:</p>

  <p class="normal">“Öğretmenim,” dedi. “Bu mührü en son ıslığımı öttürünceye kadar saklayıp koruyacağıma yemin ettim ben!”</p>

  <p class="normal">Öğretmen, mührü cebine indirerek:</p>

  <p class="normal">“Sus bakayım sen,” dedi.</p>

  <p class="normal">Ama Barabas susmadı:</p>

  <p class="normal">“Peki, madem öyle, Çele’deki bayrağı da alın o zaman!”</p>

  <p class="normal">“Aa, demek bir de bayrağınız var! Çabuk onu da verin bana,” dedi öğretmen Racz. Şimdi Çele’ye dönmüştü.</p>

  <p class="normal">Çele, elini ceketinin iç cebine attı ve demir bir telin ucuna tutturulmuş küçücük bayrağı çekip çıkardı. Bu bayrak Çele’nin kız kardeşinin eseriydi! Genel olarak, dikiş becerisi gerektiren bütün işleri o üzerine almıştı zaten. Bayrak, Macaristan’ın ulusal renklerindeki kumaşlardan dikilmişti: kırmızı, beyaz, yeşil. Üzerindeki yazı da belli ki pek özenerek yazılmıştı!</p>

  <p class="normal">“MACUN DERNEĞİ, BUDAPEŞTE</p>

  <p class="normal">ŞERREF, ZAFER VE ÖZGÜRLÜK”</p>

  <p class="normal">Öğretmen Racz, yazıyı da okuduktan sonra:</p>

  <p class="normal">“Hımm... Peki, ‘şeref’i iki tane ‘r’ ile yazan hangi akıllı? Haydi söyleyin bakayım,” dedi.</p>

  <p class="normal">Yanıt veren olmadı. Öğretmen, gök gürültüsünü andırır bir sesle sorusunu yineledi. Çele’nin aklına bir fikir gelmişti. Tabii ki bu yazım yanlışı Barabas’ın işiydi, ama durup dururken onu neden ele versindi ki? Cılız bir sesle, bulduğu yanıtı söyledi:</p>

  <p class="normal">“Yazıyı kız kardeşim yazdı öğretmenim.”</p>

  <p class="normal">Bunu söylerken yutkundu. Yalan, kuşkusuz kötü bir şeydi, ama yalana başvurmasının nedeni arkadaşının başını beladan kurtarmaktı. Öğretmen, bunun üzerine hiçbir şey söylemedi. “Suçlu” çocuklar, şimdi hep bir ağızdan konuşuyorlardı; az önceki sessiz hallerinden eser yoktu. İlk yorumda bulunan Kolnay oldu:</p>

  <p class="normal">“Barabas’ın bayrağı ele vermesi hiç hoş değil!” dedi öfkeyle. Barabas, hemen kendini savunmaya kalkıştı. Kolnay’ı işaret edip:</p>

  <p class="normal">“Bunun da derdi hep benimle! Mühür elimden alındığı zaman, dernek kapanmış olmadı mı zaten? Bu saatten sonra bayrağı söylemişim, söylememişim, ne fark eder?” dedi.</p>

  <p class="normal">Öğretmen “Susun çabuk!” diye bağırdı çocuklara. Kuş cıvıltılarını andıran bu gürültülü tartışmaya başka türlü son veremeyecekti. Aynı tonda devam etti:</p>

  <p class="normal">“Sizi nasıl adam edeceğimi biliyorum ben! Dernek şu andan itibaren kapanmıştır ve bir daha bu dernek üzerine en küçük bir söz bile duymak istemiyorum. Hepiniz, davranış notu olarak birer eksi alacaksınız. Vays’a gelince, ona iki eksi vereceğim. Başkanınız o olduğuna göre, iki eksiyi de hak ediyor demektir.”</p>

  <p class="normal">Vays, “Affedersiniz,” diyerek çekine çekine öğretmenin sözünü kesti. Bugün benim başkan olarak son günüm. Biraz sonra toplanacak olan genel kurul seçim yapıp benim yerimi alacak olan başkanı belirleyecekti.</p>

  <p class="normal">Barabas da hemen sonra, neşeli bir gülümseyişle ekledi:</p>

  <p class="normal">“Kolnay tek başkan adayıydı!”</p>

  <p class="normal">“Bu kadar saçmalık yeter!” dedi öğretmen. Yarın hepiniz cezalısınız; okuldan bir saat geç çıkacaksınız. Şimdi gidebilirsiniz.</p>

  <p class="normal">“Çocuklar hep bir ağızdan “Teşekkürler öğretmenim,” diye bağırdılar ve çıkmak için kapıya yöneldiler. O sırada Vays, bu karışıklıktan yararlanarak macunu ele geçirmeye yeltendi, ama öğretmen onu görmüştü:</p>

  <p class="normal">“Bırak bakayım onu!” dedi.</p>

  <p class="normal">Vays, masum bir havaya bürünerek:</p>

  <p class="normal">“Macunumuzu geri alamaz mıyız?” diye sordu.</p>

  <p class="normal">“Hayır! İçinizde hâlâ macunu olan biri varsa hemen çıkarıp bana versin. Yoksa, çok acımasız davranmaya başlayacağım.”</p>

  <p class="normal">Bunu duyunca, o zamana kadar ağzını açmadan bir kenarda durmuş olan Lezik, ağzından kocaman bir macun parçası çıkardı ve bu parçayı ortak macuna yapıştırmak için masaya yaklaştı. Kalbi küt küt atıyordu; elleri ise ter içindeydi.</p>

  <p class="normal">“Hepsi bu mu?” diye sordu öğretmen.</p>

  <p class="normal">Lezik, öğretmeni son parçayı bıraktığına ikna edebilmek için ağzını yırtılacak kadar açtı. Evet, sakladığı minicik bir parça bile kalmamıştı artık!</p>

  <p class="normal">Öğretmen, şapkasını taktı ve son uyarısını yaptı:</p>

  <p class="normal">“Bir daha ‘dernek’ sözünü duyarsam, başınıza gelecekleri tahmin bile edemezsiniz. Şimdi çıkın dışarı!”</p>

  <p class="normal">Çocuklar tek söz söylemeden odadan sıvıştılar. Yalnızca Lezik, cılız bir sesle:</p>

  <p class="normal">“Teşekkürler efendim,” dedi öğretmene.</p>

  <p class="normal">Az önce bütün çocuklar hep bir ağızdan teşekkür ederlerken o, ağzı macunla dolu olduğundan onlara katılamamıştı. Şimdi içinde kalmasın diye teşekkürünü de ederek çıkmıştı odadan.</p>

  <p class="normal">Öğretmen Racz gidince sonu böyle acıklı bir biçimde getirilen derneğin üzgün üyeleri, koridorda tek başlarına kalakaldılar. Keyifleri tümüyle kaçmış bir biçimde birbirlerine bakıyorlardı. Kolnay, avluda onları bekleyen Boka’ya olup biten her şeyi bir çırpıda anlattı. Boka, Kolnay’ı dinledikten sonra:</p>

  <p class="normal">“Korkudan ödüm kopmuştu,” dedi. “Birinin, önceden Arsayı da ele verdiğini sanıyordum.”</p>

  <p class="normal">Bu sırada, biraz geride kalmış olan Nemeçek arkadaşlarına yaklaştı ve fısıltıyla:</p>

  <p class="normal">“Hey! Bana bakın!” dedi. “Öğretmen bizi sorguya çekerken ben pencerenin dibinde duruyordum. Pencerenin camı yepyeni görünüyordu vee...”</p>

  <p class="normal">Küçük bir macun parçası çıkarıp çocuklara gösterdi. Herkes, ufaklığa hayranlık ve sevgi dolu bir ifadeyle bakıyordu. Vays, pırıl pırıl parlayan gözlerle:</p>

  <p class="normal">“Madem ki macunumuz var, bir derneğimiz de var demektir! Genel kurul Arsada hemen toplansın!” dedi.</p>

  <p class="normal">Coşku içinde “Arsaya!... Arsaya!” diye bağırmaya başladılar.</p>

  <p class="normal">Merdivenden koşaradım indiler. Koridorlar, Pal Sokağı Çocukları’nın toplanma çığlıklarıyla çınlıyordu:</p>

  <p class="normal">“Hahooo hoo! Hahoo ho!”</p>

  <p class="normal">Büyük kapıya doğru var güçleriyle koşuyorlardı. Boka ise, onların gerisinde sakin sakin yürüyordu. Botanik Bahçesi’ndeki adada Kırmızı Gömlekler’le birlikte olan; elinde fenerle ortalıkta dolanan hain Gereb’i aklından bir türlü çıkaramıyordu. Eve döndüğünde düşüncelere dalmıştı. Hemen öğle yemeğini yedi ve ertesi günkü Latince dersinin ödevini yapmaya koyuldu.</p>

  <p class="normal">Macun Derneği üyeleri bu kadar hızlı davranmayı nasıl becerdiler bilinmez ama saat iki buçukta Arsaya gelmişlerdi! Barabas öğle yemeğini sona erdirmemişti henüz; Arsaya geldiğinde elinde hâlâ kocaman bir ekmek parçası vardı! Kapının önünde, bir tokat atmak üzere Kolnay’ı bekliyordu. Onunla görülecek bir hesabı vardı. Kolnay’ın öğretmen Racz’a adını söyleyip onu ele vermiş olduğunu unutmamıştı.</p>

  <p class="normal">Hepsi geldiği zaman, Vays, onları odun yığınlarının yanında topladı. O anın önemine bütün varlığıyla inanmış, kendini iyice kaptırmıştı:</p>

  <p class="normal">“Oturum açılmıştır,” dedi ciddiyetle.</p>

  <p class="normal">Barabas’tan yediği tokatın karşılığını çoktan vermiş olan Kolnay’ın düşüncesi şuydu: Öğretmen Racz’ın tüm yasaklamalarına karşın, dernek çalışmaları sürdürülmeliydi. Barabas, bu sırada, Kolnay’ın düşüncesine karşı çıkıyordu. Onu bencillikle, kendi çıkarını gözetmekle suçlayarak:</p>

  <p class="normal">“Kolnay tabii ki derneğin sürmesini ister, çünkü şimdi başkanlık sırası onda! Ama ben size söylüyorum; Macun Derneği dağıldı, işte o kadar! Sizler sırayla başkan oluyorsunuz, biz de bir hiç uğruna macun çiğneyip duruyoruz... Bu benim zoruma gidiyor. Ağzımı bu iğrenç yapışkan macunla doldurup böyle gezmekten bıktım usandım!” dedi.</p>

  <p class="normal">Nemeçek’in söyleyecek bir sözü vardı:</p>

  <p class="normal">“Söz almak istiyorum,” dedi başkana.</p>

  <p class="normal">Vays, tam bir başkan havasıyla:</p>

  <p class="normal">“Yazman söz istiyor,” dedi ve bir yandan da on liralık başkanlık zilini salladı.</p>

  <p class="normal">O sırada Macun Derneğinde, nihayet bir aşama kaydedip, rütbesiz askerlikten yazmanlığa terfi etmiş olan Nemeçek’in ağzı açık kalmıştı. Ufaklık, hiç ses çıkaramadan duruyordu. Çünkü tam konuşmaya başlayacağı sırada, odun yığınlarının yanında Gereb’i görmüştü. Boka’yla Nemeçek’in, yaptıkları gezide Gereb’in ne mal olduğunu öğrenmiş olmalarıyla birlikte, ikisinin dışında çocukların hiçbirinin olanlardan haberi yoktu. Gereb, odunların arasından, Slovak bekçinin köpeğiyle birlikte yaşadığı kulübeye sokuluyordu şimdi.</p>

  <p class="normal">Nemeçek, haini gözden kaçırmaması ve attığı her adımı sıkı sıkı izlemesi gerektiğinin farkındaydı. Boka ona, Gereb’in şimdilik hiç kimsenin ihanetinden kuşkulanmadığına inanmasını sağlamanın en iyisi olacağını söylemişti. O da Boka’nın bu uyarısına uygun davranmaya çalışıyor ve kimseye bir şey sezdirmiyordu. Ama Gereb’in buraya ne yapmak üzere geldiğini de çok merak ediyordu. Gereb neden sinsi sinsi Slovak’ın kulübesine gidiyordu? Ufaklık bunu öğrenmeye kararlıydı. Dedi ki:</p>

  <p class="normal">“Size teşekkür ederim başkanım, ama konuşmamı başka zamana ertelemeyi tercih ediyorum. Yerine getirmem gereken çok önemli bir işim olduğunu hatırladım.”</p>

  <p class="normal">Vays, çıngırağını yeniden sallayarak:</p>

  <p class="normal">“Yazman konuşmasını erteliyor,” diye duyurdu.</p>

  <p class="normal">Başkan bunu söylediği sırada, yazman koşmaya başlamış ve çoktan uzaklaşmıştı bile! Slovak’ın kulübesine Gereb’ten önce yetişebilmek için olabildiğince hızlı koşuyordu. Bomboş alanın ortasından geçmiş ve Pal Sokağı’na varmıştı bile! Sonra, Marya Sokağı’na bağlanan yolu geçti ve deliler gibi bıçkıevinin kapısına doğru koşmayı sürdürdü. Az kalsın odun yüklü bir arabanın altında kalıyordu! Bıçkıevinin minicik küçük bacasından, havaya her zamanki gibi beyaz bir duman yükselmekteydi. Mekanik testere, kulübenin içinde acı çeker gibi gıcırdıyordu. Ufaklığa “dik-kat” der gibiydi.</p>

  <p class="normal">Ufaklık odun yığınlarının arasına sokulup “Evet, dikkat ediyorum,” diye yanıtladı onu. Slovak’ın kulübesine yetişmişti. Kulübenin arkasına gizlendi. Eğimli dam, hemen yandaki odun yığınlarına geçişi sağlayacak bir yol oluşturuyordu. Nemeçek bu odunların üzerine kaydı; ardından yüzükoyun yere uzandı ve beklemeye koyuldu. Şu Gereb, Slovak’tan ne istiyor olabilirdi? Kırmızı Gömleklerin yeni bir kurnazlığı mı söz konusuydu? Küçük sarışın, ne pahasına olursa olsun, bekçiyle Gereb’in konuşmasını dinlemeye kararlıydı. Ah bir de Gereb’in yeni bir hainliğini açığa çıkarırsa ne büyük başarı olurdu bu onun için!</p>

  <p class="normal">Bu sırada Gereb, peşinden gelen biri olup olmadığını anlamak için sık sık arkasına dönüp bakarak, dikkatli adımlarla ilerliyordu. Arkasından kimsenin gelmediğinden emin olunca, kulübeye doğru korkusuzca yöneldi. Slovak, kapının basamağına çökmüş, piposuyla, çocukların ona getirdiği sigara izmaritlerinden çıkardığı tütünü içiyordu. Bekçi Yano’ya (Slovak bekçinin adı buydu) sigara izmaritlerini getirmek gibi bir alışkanlıkları vardı çocukların. Bu izmaritleri görünce Yano çok mutlu olurdu.</p>

  <p class="normal">Slovak’ın yanı başında uyuklayan köpek birden sıçradı. Birkaç defa havladı da. Ama görmeye alışkın olduğu biriyle karşılaşınca sakin sakin uyuklamaya devam etti. Gereb, Yano’ya yaklaştı. Şimdi öyle bir yerde durmuştu ki; dam, Nemeçek’in onu görmesini tamamen engelliyordu. Küçük sarışın cesaretlenmişti. Gizlendiği odunların arasından sessizce damın üstüne süzüldü. Burada yeniden yüzükoyun uzandı ve yerde sürünmeye başladı. Sürüne sürüne öyle ilerledi ki, kapının üzerinden boynunu uzatsa her ikisini de tamamen görebileceği bir noktaya geldi. Bir iki hareketiyle altındaki tahta çatırdamaya başladı ve Nemeçek, korkudan damarlarındaki kanın donduğunu hissetti. Buna rağmen yoluna devam etti. Eğer bu sırada Slovak veya Gereb yukarı bakmayı akıl etselerdi, Nemeçek’in sarı, incecik başını karşılarında görüp şaşakalacaklardı. Kulübenin önünde neler olup bittiğini, kocaman açılmış gözlerle izleyen ufaklığı karşılarında görmek, ikisi için de kötü bir sürpriz olurdu gerçekten!</p>

  <p class="normal">Gereb, Slovak’a iyice yaklaştı ve ona dostça:</p>

  <p class="normal">“Günaydın Yano,” dedi.</p>

  <p class="normal">“Günaydın,” diye yanıt verdi Slovak, olduğu yerden hiç kıpırdamadan.</p>

  <p class="normal">Gereb, daha da yaklaşıp:</p>

  <p class="normal">“Sana sigara getirdim Yano,” dediğinde Slovak bekçi hareketlendi; az önce ağzından çıkarmaya yeltenmediği piposunu çıkarıverdi. Ne de olsa bütün bir sigara içme fırsatı her zaman geçmezdi eline! O genellikle, başkalarının en güzel kısmını içip bitirdiği sigara artıklarıyla yetinmek zorunda kalırdı. Şimdi tam bir sigara içeceğini düşününce nasıl hareketlenmezdi!</p>

  <p class="normal">Gereb, cebinden üç tane sigara çıkardı ve bunları Yano’nun avucuna bıraktı.</p>

  <p class="normal">Nemeçek kendi kendine:</p>

  <p class="normal">“Evet, tamam!” dedi. “Buraya gelmekle iyi yapmışım. Madem ki Gereb Bekçi’ye sigara getirmiş, ondan bir şey isteyecek demektir!”</p>

  <p class="normal">Aklından bunları geçirirken, Gereb’in bekçiye seslendiğini duydu.</p>

  <p class="normal">“Yano, kulübeye girelim, dışarıda konuşamam. Kimse konuştuklarımızı duymamalı. Çok önemli bir iş bu. Bu sayede bir sürü sigara kazanabilirsin!</p>

  <p class="normal">Gereb, bunu söyledikten sonra cebinden bir avuç dolusu sigara daha çıkardı.</p>

  <p class="normal">Nemeçek, tepede başını sallayıp:</p>

  <p class="normal">“Bu kadar çok sigara getirdiğine göre, büyük bir alçaklık düşünüyor olmalı!” diye söylendi yine kendi kendine.</p>

  <p class="normal">Slovak, sabırsızlıkla kulübeye girdi ve Gereb de onun peşinden gitti. Köpek ise kapı kapanmadan içeri süzülmüştü. Nemeçek bu duruma sıkılmıştı.</p>

  <p class="normal">“Şimdi ne konuştuklarını hiç duyamayacağım,” diye söylendi. “Bütün planım suya düştü!”</p>

  <p class="normal">Gereb’le Yano’nun gizli toplantıları başlamadan önce kulübeye sızmayı beceren Hektor’u nasıl da kıskanmıştı! Kapı, sımsıkı kapatılmıştı. Büyülü, perili masalları hatırladı Nemeçek. Masallardaki cadı, demirden burnuyla prensi bir dokunuşta siyah bir köpeğe dönüştürüverirdi! Nemeçek, uzun burunlu bir cadının kendisini siyah tüylü Hektor’a dönüştürmesi için o sırada on, hatta yirmi tane cam bilye verebilirdi!.. Ne olurdu şu masallardaki büyücülerden biri gelseydi!</p>

  <p class="normal">Ama, demir burunlu bir cadının yerine, ufaklığın yardımına yetişen, çelik dişli bir böcek olmuştu! Uzun süre önce, bir tahtakurdu kulübenin tahtalarından birini kemirmiş ve bütün ailesiyle birlikte kendine güzel bir ziyafet çekmişti. Bir gün, bu paha biçilmez hizmetinin(!) Pal Sokağı Çocuklarının işine böylesine yarayacağını nereden düşünebilirdi ki böcek! Tahtakurdunun odunu kemirdiği yer epey incelmişti; Nemeçek bu ince yere kulağını iyice yapıştırdı ve dinlemeye koyuldu. Önce fısıltı dalgalarından başka hiçbir şey gelmedi kulağına, ama az sonra, söylenen tüm sözleri ayırt edebildiğini fark etti. Gereb, çok güvenli bir yerde olmasına rağmen, yine de birileri tarafından dinlenmekten öylesine korkuyordu ki, fısıltıyla konuşuyordu.</p>

  <p class="normal">“Beni dinle Yano! Uyanık davran! İstediğin kadar sigaraya sahip olabilirsin. Ama bunun karşılığında bize yardım etmelisin.”</p>

  <p class="normal">“Ne yardımıymış bu? Ne yapacakmışım?” diye homurtuyla sordu Bekçi.</p>

  <p class="normal">“Yapacağın, bu alanın çocuklarını buradan kovmak! Hepsi bu! Arsada top ve tenis oynamalarını yasaklaman ve odunlukta kurdukları burçları yıkman gerek!”</p>

  <p class="normal">Bir an için sessizlik oldu. Nemeçek anlamıştı ki Bekçi, bu cazip teklifi düşünmekteydi. Az sonra, Slovak’ın sesi duyuldu:</p>

  <p class="normal">“Onları kovmak mı gerek?”</p>

  <p class="normal">“Evet!”</p>

  <p class="normal">“Peki niçin?”</p>

  <p class="normal">“Çünkü buraya gelmek isteyen başka çocuklar var; zengin çocuklar... Onlar sayesinde istediğin kadar sigaraya sahip olacaksın. Ve tabii ki paraya!</p>

  <p class="normal">Özellikle son sözler, etkisini çabucak göstermişti.</p>

  <p class="normal">“Para mı?” dedi Yano, iştahlı iştahlı.</p>

  <p class="normal">“Evet, bu işi yaparsan, yüz liran olacak!”</p>

  <p class="normal">Teklif, Slovak’ın direncini kırmıştı. Uysal bir ifadeyle:</p>

  <p class="normal">“Anlaştık,” dedi. “Hepsini kovacağım buradan!”</p>

  <p class="normal">Kapının kolu gıcırdadı ve kapı açıldı. Gereb, kulübeden çıktı. Nemeçek de artık damın üstünde değildi; bir kedi çevikliğiyle çoktan yere atlamış ve hiç zaman kaybetmeden koşmaya koyulmuştu. Küçük sarışın heyecandan ölecek gibiydi; zira arkadaşlarının yazgısının, Arsanın tüm geleceğinin şu anda ona bağlı olduğunun tamamen bilincindeydi. Bir araya toplanmış arkadaşlarını görüp uzaktan seslendi:</p>

  <p class="normal">“Boka!”</p>

  <p class="normal">Ama ne Boka, ne de bir başkası duymuştu onu.</p>

  <p class="normal">“Boka!... Sayın Başkanım!”</p>

  <p class="normal">“Daha gelmedi,” dedi biri. Neyse ki, yanıt veren çıkmıştı sonunda.</p>

  <p class="normal">Nemeçek, olanca gücüyle koşuyordu. Boka’nın bir an önce Gereb’le Yano’nun konuşmalarından haberdar edilmesi gerekiyordu. Arsalarından kovulmalarına zemin oluşmadan, çocuklar hep birlikte harekete geçmeliydiler ve bunu anlatmak da Nemeçek’e düşüyordu!</p>

  <p class="normal">Ufaklık, son odun yığınını da geride bıraktı ve toplantıya devam eden Macun Derneği üyelerini gördü ileride. Vays, ciddiyetle toplantıyı yönetiyordu. Nemeçek’i fark edince ona bağırdı:</p>

  <p class="normal">“Hahoo, yazman!”</p>

  <p class="normal">Nemeçek, hızını hiç kesmeden, yanlarında durmasının mümkün olmadığını işaret etti.</p>

  <p class="normal">Vays, “Yazman!” diye kükredi bu sefer. Başkanlık çıngırağını da tüm gücüyle sallıyordu.</p>

  <p class="normal">“Zamanım yok,” diye yanıt verdi Nemeçek. Aynı hızla koşmayı sürdürüyordu, geçen her saniyenin büyük önemi vardı çünkü. Ama, dernek üyeleri bunu nereden bileceklerdi!</p>

  <p class="normal">Yazmanın durmadığını görünce Vays, sert bir dil kullanmak zorunda kalmıştı:</p>

  <p class="normal">“Er Nemeçek! Dur çabuk!”</p>

  <p class="normal">Nemeçek, bu sert emir üzerine, durmak zorunda kalmıştı. Ne de olsa Vays bir üsteğmendi... Küçük Nemeçek öfkeden köpürüyordu, ama üstünün emrini yerine getirmesi şarttı. Durdu ve dernek başkanının öfkeli çağrısına yanıt verdi:</p>

  <p class="normal">“Başüstüne teğmenim!”</p>

  <p class="normal">Macun Derneği’nin başkanı:</p>

  <p class="normal">“Dinle beni,” dedi. “Gizli gizli de olsa, biz derneğin yaşatılmasına karar verdik. Ve yeni bir başkan seçtik!”</p>

  <p class="normal">Bütün çocuklar “Yaşasın Kolnay!” diye bağırdılar coşkuyla. Onlara katılmayan, sadece Barabas’tı. O, bir kenarda alaylı alaylı gülüyordu. Kolnay’ın başkanlığına sevinebilir miydi hiç!</p>

  <p class="normal">Bu sırada, eski başkan, konuşmaya devam ediyordu:</p>

  <p class="normal">“Eğer isterseniz Yazman Bey, görevlerinizi yerine getirmeyi sürdürün, ama her şeyi gizli tutacağınıza dair bize bir şeref sözü vermeniz gerek öncelikle! Çünkü, Öğretmen Racz en ufak bir şey duyacak olursa...”</p>

  <p class="normal">Vays konuşurken Nemeçek, Gereb’in sinsi sinsi odun yığınlarının arasına süzüldüğünü gördü. Gereb yığınlardan görünmeden çıkıp uzaklaşmayı başarırsa, Pal Sokaklılar olarak hepsi ellerindeki her şeyi kaybedeceklerdi. Kaleleri, oyun alanları... Her şey gidecekti ellerinden! Ama eğer Boka olanları öğrenip Gereb’le konuşursa, onun aklını başına toplamasını sağlayabilirdi ve belki hainin ruhunda yeniden bazı iyi duygular canlandırılabilirdi!</p>

  <p class="normal">Nemeçek, sabırsızlığını gizleyemeden başkanın sözünü kesti:</p>

  <p class="normal">“Sayın Başkanım, benim hiç zamanım yok!... Gitmem gerek!”</p>

  <p class="normal">Vays, ufaklığa alaylı alaylı sordu:</p>

  <p class="normal">“Ne o? Yoksa korkuyor musunuz Bay Yazman? Belki yakalanmamızdan korkuyorsunuzdur, ya da cezalandırılmaktan!”</p>

  <p class="normal">Ama Nemeçek, bunları dinlemiyordu bile! Kapıya doğru sessiz sedasız ilerleyen Gereb’ten ayırmıyordu gözlerini. Macun Derneği’ni, üyelerinin koyu bir tartışmaya başladıkları sırada arkada bırakıp ceketinin düğmelerini ilikledi ve fırlayıp var gücüyle Arsanın çıkışına doğru koşmaya başladı.</p>

  <p class="normal">Onun gitmesiyle, kurulun müthiş bir öfke içinde sessizliğe boğulması bir oldu. Sonra, bu derin sessizliğin ortasında Başkan, iç karartıcı bir sesle:</p>

  <p class="normal">“Baylar, Ernest Nemeçek’in az önceki kötü davranışına hepiniz tanık oldunuz,” dedi. “Ernest Nemeçek’in bir korkak olduğunu ilan ediyorum!”</p>

  <p class="normal">Kuruldaki herkes hep bir ağızdan bağırdı:</p>

  <p class="normal">“O bir korkak!”</p>

  <p class="normal">Kolnay da “O bir haindir!” diye ekleme ihtiyacını hissetmişti. Birinin adı kötüye çıktı mı, herkes onun daha da çok üstüne gitmese olmazdı çünkü!</p>

  <p class="normal">Rihter söz istiyordu:</p>

  <p class="normal">“Nemeçek’in yazmanlık görevinden alınmasını, dernek üyeliğine son verilmesini ve karar defterine adının ‘hain’ olarak kaydedilmesini öneriyorum!”</p>

  <p class="normal">Her kafadan bir ses çıkıyordu. Bir an kesilen seslerin ardından başkan kararını bildirdi:</p>

  <p class="normal">“Macun Derneğinin genel kurulu duyurur: Ernest Nemeçek hain ve korkaktır. Yazmanlık görevinden alınmış ve dernekten çıkarılmıştır. Tutanak yazmanı!”</p>

  <p class="normal">“Buradayım,” dedi Lezik.</p>

  <p class="normal">“Karar defterine geçirin: genel kurul, Ernest Nemeçek’i hain ilan etti ve adının, deftere baştan sona küçük harflerle yazılmasına karar verdi.”</p>

  <p class="normal">Bu sözlerin ardından, kurulda bir uğultu yükseldi. Nemeçek’e verilen bu ceza, yasalarca öngörülen en ağır cezaydı! Çocuklar yere oturmuş, tutanak defterini açıp bacaklarının üzerine yerleştirmiş ve derme çatma büyükçe bir yazıyla şu cümleyi yazan Lezik’in çevresini sarmışlardı.</p>

  <p class="normal">“ernest nemeçek bir haindir”</p>

  <p class="normal">İşte böylece Macun Derneği, Nemeçek’e daha önce verilmiş olan onuru bir çırpıda geri almış oldu. Bu sırada Ernest Nemeçek –ya da “ernest nemeçek” diyelim isterseniz– hakkında verilen karardan habersiz, Kinizi Sokağı’na doğru koşmaktaydı. Boka, bu sokaktaki tek katlı, gösterişsiz bir evde oturuyordu. Boka’nın evine yetiştiğinde, kapıdan içeri dalan Nemeçek, hemen kapının ardındaki başkana fena çarpmıştı.</p>

  <p class="normal">Boka, kendini Nemeçek’ten kurtararak:</p>

  <p class="normal">“Ne oluyor? Ne arıyorsun burada?” diye sordu.</p>

  <p class="normal">Nemeçek, soluk soluğa ve dizginlenemez bir heyecanla, ona son haberleri aktardı. Anlatırken, acele etmesini sağlamak için, bir yandan da Boka’nın ceketini çekiştirip duruyordu.</p>

  <p class="normal">Az sonra ikisi birlikte Arsaya doğru koşmaya başladılar. Yolda Boka:</p>

  <p class="normal">“Bütün görüp duydukların bunlar mı? Başka bir şey var mı?” diye sordu ufaklığa.</p>

  <p class="normal">“Evet!.. Evet, hepsi bu!”</p>

  <p class="normal">“Gereb hâlâ Arsada mı?”</p>

  <p class="normal">“Eğer acele edersek, belki onu orada yakalayabiliriz!”</p>

  <p class="normal">Koşmaya devam ettiler. Ama Sen Jozef Hastanesi’nin önünde durmak zorunda kaldılar; zavallı Nemeçek’i bir öksürük nöbeti tutmuştu. Ufaklık sırtını duvara dayayıp biraz bekledi.</p>

  <p class="normal">“Sen... Sen acele et! Ben öksürüğüm geçince yetişirim sana,” dedi.</p>

  <p class="normal">Daha bu cümleyi ancak bitirmişti ki yeni bir öksürük nöbeti daha geldi! Ardından, hâlâ yerinden kıpırdamamış olan Boka’ya:</p>

  <p class="normal">“Botanik Bahçesi’nde üşütmüş olmalıyım,” dedi. “Göle düştüğüm zaman hiçbir şey olmamıştı, ama serada havuza saklanmam gerektiğinde, işte asıl orada üşüttüm ben! Su buz gibiydi, dondum; tir tir titredim havuzun içinde!”</p>

  <p class="normal">Bu zorunlu molanın ardından, birlikte Pal Sokağı’na doğru uzandılar. Sokağa vardıkları sırada Arsanın kapısı açıldı ve Gereb belirdi kapıda! Nasıl da acelesi vardı! Nemeçek Boka’yı omzundan tutup:</p>

  <p class="normal">“İşte bak, orada!” dedi. Oysaki Boka da görüyordu Gereb’i!</p>

  <p class="normal">Ellerini huni biçiminde ağzına götürüp seslendi:</p>

  <p class="normal">“Hey! Gereb!”</p>

  <p class="normal">Gereb sesi duyunca durdu ve dönüp arkasına baktı. Boka’yı yolun karşısında görünce ise gülmeye başladı ve bulvarı geçip, Nemeçek’le onun yanına varıncaya kadar da hiç ara vermedi gülmeye. Alaylı kahkahaları, Pal Sokağı’nın duvarlarına çarpıp yankılanıyordu. İşte böyle, çocuklarla dalga geçiyordu Gereb! İki çocuk, kaldırımlara çivilenmiş gibi hareketsiz kalakalmışlardı. Her şeyin bittiğini, geç kaldıklarını duyumsuyorlardı. Tek bir söz bile söylemeden kalabalığın neşeli seslerinin geldiği Arsaya doğru yürüdüler. İçeride tenis oynanıyordu; eğlenceye çoktan başlanmıştı. Ardından “Yaşasın!” diye bir çığlık yükseldi; Macun Derneği üyelerinden gelmişti bu ses ve bunun gibi daha nice bağırış da birbirini izledi! Çocuklar yeni başkanlarını alkışlıyorlardı... Bu toprak parçasının ellerinden tamamen alınabileceği gerçeğinden tamamen habersizdiler. Onların çocuk ruhlarında özgürlük, sonsuzluk demek olan; sabahları Amerika çayırları, öğleden sonraları geniş mi geniş Macar düzlükleri, yağmur yağdığında okyanus, kış mevsiminde kuzey kutbu ve her zaman dost olan; hayal dünyalarına göre onlara uyup biçim değiştiren bu alan... Belki de şimdi ellerinden alınacaktı!</p>

  <p class="normal">Nemeçek, oyuna dalmış neşeli çocukları işaret ederek:</p>

  <p class="normal">“Görüyor musun?” dedi Boka’ya. “Hiçbir şey bilmiyorlar!”</p>

  <p class="normal">Boka başını salladı ve “Hiçbir şey bilmiyorlar,” diye donuk bir sesle tekrarladı.</p>

  <p class="normal">Nemeçek, Boka’ya sonsuz bir güven duyar ve onun zekâsına her şeyden çok inanırdı. Boka’nın yanında olduğu sürece, umudunu yitirmesine olanak yoktu. Başlarına gelen bu felakette bile henüz tam anlamıyla endişeye kapılmış sayılmazdı. Ne var ki, ufaklık, bu güven dolu ve umutlu halini, Boka’nın gözlerinden parlaya parlaya dökülen yaşları görüp, üzgün, titrek bir sesle: “Şimdi ne yapacağız?” deyişini duyuncaya kadar koruyabildi. Bunları görüp duyduktan sonra çok başkalaşmış; kapkara olmuştu her şey!..</p>
</body>
</html>
