<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">SEKİZİNCİ BÖLÜM</h1>

  <p class="normal">Savaşın yapılacağı gün, göz kamaştıran parlaklıkta bir ilkbahar günüydü. Sabah yağmur yağmıştı ve çocuklar, okulda pencerelerin ardından kaygı ve üzüntüyle gökyüzüne bakıp durmuşlardı. Yağmurun öğleden sonra yapacakları savaşı engellemesinden korkuyorlardı. Neyse ki güneş ışıkları saat bire doğru tatlı tatlı parlamaya başlamıştı. Kaldırımlar öğle güneşinin etkisiyle hemen kuruyuverdiler de çocukların içleri rahatladı. Pal Sokağı Çocukları okul çıkışında eve dönerlerken hava iyice ısınmıştı ve Buda Dağları’ndan esen rüzgâr, beraberinde taze çiçek kokularını da getiriyordu. Bu savaş için hayal edilebilecek en iyi havaydı! Burçlarda topladıkları kum, önce yağmurla iyice ıslanmış ve yağmurun dinmesiyle yeniden kurumuştu. Bombalar ve diğer cephane böylelikle kullanılmaya en uygun hale geldiler.</p>

  <p class="normal">Ders bitiminde, müthiş bir itiş kakış başlamıştı. Herkes, erkenden evine dönebilmek için acele ediyordu. Saat ikiye çeyrek kala, Pal Sokağı Ordusu, çoktan Arsaya gelmişti. Çocuklardan bazıları hâlâ, çabuk kalkmak zorunda kaldıkları öğle yemeğinde ceplerine sokuşturdukları ekmek parçalarını kemiriyordu. Heyecanları önceki güne oranla daha azdı. Ne de olsa, bir önceki gün, başlarına ne geleceğini bilmiyorlardı. Elçilerin Arsaya gelmeleri ve savaş duyurusunda bulunmaları, içlerindeki tedirginliği gidermiş, şimdi de o tedirginliğin yerini meraklı bir bekleyiş almıştı. Çocuklar artık, düşmanın ne zaman karşılarına çıkacağını ve savaşın koşullarını bilmekteydiler! Bir an önce savaşın başlamasını istiyor; içlerindeki savaşçılık ateşiyle yanıp tutuşuyorlardı.</p>

  <p class="normal">Boka son yarım saatte savaş planında bazı değişiklikler yapmıştı. Çocuklar Arsada toplandıklarında, 4 ve 5 numaralı burçların önünde geniş ve derin bir hendek görüp şaşkına döndüler. İçlerinde en pısırık olanları, bu hendeğin düşmanın işi olduğundan kuşkulanıp gördüklerini haber vermek üzere Boka’nın yanına koşmuştu.</p>

  <p class="normal">“Şu hendeği gördün mü?”</p>

  <p class="normal">“Elbette gördüm.”</p>

  <p class="normal">“Kim yapmış onu?”</p>

  <p class="normal">“Yano! Bu sabah, benim emrimle.”</p>

  <p class="normal">“İyi ama neden? Neden hendek kazdırdın?”</p>

  <p class="normal">Boka, notlarını gözden geçirdikten sonra, A ve B birliklerinin komutanlarını yanına çağırdı.</p>

  <p class="normal">“Şu hendeği görüyor musunuz?”</p>

  <p class="normal">“Evet,” dedi çocuklar.</p>

  <p class="normal">“Peki bir hendek ne işe yarar biliyor musunuz?”</p>

  <p class="normal">Bu konuda hiçbir bilgileri yoktu.</p>

  <p class="normal">Boka açıklamaya başladı:</p>

  <p class="normal">“Bu hendeklere ‘siper’ denir. Siperler, birlikler içine yerleşip kendilerini düşmandan saklasınlar ve çarpışmada en uygun anı kollayıp o sırada saklandıkları yerden çıkarak düşmanın önüne atılsınlar diye kazılır. Savaş planımız değiştiği için siz, Pal Sokağı’nın kapısında durmayacaksınız. Bunun hiçbir işe yaramayacağını fark ettim. İki bölük, birlikte bu siperin içine saklanacaksınız. Düşman ordusunun bir bölümü Pal Sokağı cephesine yaklaşınca, bu siperlerdeki birlikler hızla düşmanı bombalamaya başlayacaklar. Siperlerimizden haberi olmadığı için düşman, burçlar yönünde ilerleyecek. Siz, hareketsiz biçimde bekleyeceksiniz ve düşman siperlere beş adım kalıncaya kadar yaklaştığında hendekten başınızı çıkarıp gelenleri bombalayaksınız! Bu sırada burçtakiler de, aralıksız ateş etmeyi sürdürecek. İşte o zaman siz hendekten çıkıp düşmanın üzerine atılırsınız. Ama onları hemen kapıya doğru püskürtmeyin, biz Marya Sokağı tarafındaki düşmanı haklayıncaya kadar dövüşü uzatın. Ben borazanla “baskın” çağrısı yaptırana kadar, düşman ordusunu çıkışa doğru sürüklersiniz. Biz Marya Sokağı’nın oradaki düşman birliğini kulübeye hapsedince 1 ve 2 numaralı burçlardaki askerlerimiz diğer burçlara destek olmak için onların yanına giderler ve Marya Sokağı’ndaki birliklerimiz de size yardıma gelirler. Kısacası sizin göreviniz düşmanın ilerlemesini engellemek! Anlaşıldı mı?</p>

  <p class="normal">“Elbette!”</p>

  <p class="normal">“Ben de o sırada, baskın borusunu çaldırırım. Düşmanımızın iki katı güçte olacağız, çünkü onların ordusunun yarısı o sırada kulübeye kapatılmış olacak! Kurallara göre, toplu olarak saldırıya geçildiğinde sayıca üstün olmanın sakıncası yok. Sadece kişisel çarpışmalarda iki ya da daha fazla kişinin tek bir kişiye saldırması yasak.</p>

  <p class="normal">Bu açıklamalar sırasında Yano, hendeğe varmıştı bile! Kazmayla birkaç vuruş yaptıktan sonra hendeğin içine bir el arabası dolusu daha kum boşalttı. Bekçi Yano, kulübedeki konuşmada kendisine, Pal Sokaklıları Arsadan kovmak karşılığında bir sürü içilmemiş sigara teklif eden Gereb’le anlaşmış ve Kırmızı Gömleklere hizmet etmeyi o an için kabul etmiş olsa da, sonra bundan vazgeçip Pal Sokaklılara yardıma gelmişti!</p>

  <p class="normal">Burçlardaki askerler odun yığınlarının arasında azar azar iş görmekteydiler. Burçlar öyle yapılmıştı ki odunların arasında çocukların yalnızca başları görünüyordu. Çocuklar, bir an öne eğilip gözden kayboluyor, sonra yeniden ortaya çıkıyorlardı. Kum bombaları hazırlıyorlardı. Kaledeki burçların her birinde kırmızı-yeşil bayraklar dalgalanıyordu. Yalnızca üçüncü burçta bayrak yoktu; Feri Atş’ın alıp götürdüğü bayrak işte buydu. Asıl bayrağı savaşarak geri almak istedikleri için, yerine yenisini dikmemişlerdi!</p>

  <p class="normal">Başına gelmeyen şey kalmayan şu meşhur bayrak, son olarak Gereb’in elinde kalmıştı. Onu ilk olarak Feri Atş götürmüştü ve Kırmızı Gömlekler bayrağı Botanik Bahçesi’ndeki yıkıntının içine saklamışlardı. Sonra bayrak Nemeçek tarafından yeniden ele geçirilmişti; kumda minicik ayak izleri bırakarak cephaneliğe girmişti ufaklık. İşte o akşam küçük sarışın, ağaçtan Kırmızı Gömleklerin tam ortalarına atladığında, iki Pastör, küçüğün elindeki bayrağı almış ve içine baltalarını da sakladıkları gizli cephaneliklerine götürmüşlerdi. Gereb’in, Pal Sokaklı çocukların gözüne girebilmek için bayrağı aldığı yer işte orasıydı. Ama onu Pal Sokaklılara vermek istediğinde, Boka çalıntı bir bayrak istemediklerini söyleyerek Gereb’i geri çevirmişti. Onlar bayraklarına onurlu bir şekilde yeniden sahip olmak istiyorlardı!</p>

  <p class="normal">Önceki gün, Kırmızı Gömleklerin gönderdikleri elçi kurulu Arsayı terk eder etmez, Pal Sokaklıların oluşturdukları bir kurul, bayrakla birlikte Botanik Bahçesi’ne doğru yola çıkmıştı. Kurul bahçeye vardığı zaman Kırmızı Gömlekler savaş kurultayını toplamışlardı. Pal Sokaklıların elçi kurulu, Çele’nin yönetimindeki Vays ve Çonakoş’tan oluşuyordu. Çele beyaz bir bayrak tutuyordu, Vays da bir gazete kâğıdına sarılı olarak kırmızı-yeşil bayrağı taşıyordu.</p>

  <p class="normal">Tahta köprüde nöbetçiler çıktı karşılarına.</p>

  <p class="normal">“Durun! Kimsiniz?” diye sordular.</p>

  <p class="normal">Çele, ceketinin altındaki beyaz bayrağı çıkardı ve hiçbir şey söylemeden bayrağı yukarı kaldırdı. Böyle durumlarda ne yapılacağını bilmeyen nöbetçiler, adaya doğru yardım ister gibi bağırdılar:</p>

  <p class="normal">“Hey! Çocuklar!.. Burada yabancı birileri var!”</p>

  <p class="normal">Bu sesi duyan ve kendisi de köprüde olan Feri Atş, sallanmakta olan beyaz bayrağı görünce, elçilerin adaya girmelerine izin verdi.</p>

  <p class="normal">“Elçi olarak geldiniz değil mi?”</p>

  <p class="normal">“Evet.”</p>

  <p class="normal">“Ne istiyorsunuz?”</p>

  <p class="normal">“Bizden almış olduğunuz bayrağı size geri getirdik,” dedi Çele. “Bize getirilmişti, ama biz onu bu biçimde almak istemiyoruz. Bayrak yarın savaşta yanınızda olsun; eğer onu sizden alacak fırsatı yakalarsak bunu yapmakta bir an bile tereddüt etmeyeceğiz. Yok eğer almayı beceremezsek, bayrak sizde kalır. Komutanımız bunu size bildirmemizi istedi.”</p>

  <p class="normal">Çele’nin kendisine yaptığı bir işaretle Vays, gazete kâğıdına sarılı olan bayrağı çok ciddi bir tavırla çıkardı, öptü ve düşmana teslim etti.</p>

  <p class="normal">Feri Atş seslendi:</p>

  <p class="normal">“Cephane sorumlusu Zebeniç!”</p>

  <p class="normal">Çalılıklardan gelen bir ses yanıt verdi ona:</p>

  <p class="normal">“Burada değil.”</p>

  <p class="normal">Çele, “Biraz önce elçi olarak gelmişti,” dedi.</p>

  <p class="normal">“Doğru ya!” dedi Feri Atş. “Unutmuştum bunu. O halde yardımcısı gelsin.”</p>

  <p class="normal">Küçük Vendover çalılığın içinden çıkıp bir anda komutanın önünde bitiverdi.</p>

  <p class="normal">Feri Atş “Elçilerden bayrağı al, cephaneliğe götür,” dedi ona.</p>

  <p class="normal">Ardından da elçilere dönerek, “Bayrağı savaşta, cephane sorumlumuz Zebeniç taşıyacak. İşte size yanıtımız,” dedi.</p>

  <p class="normal">Çele, beyaz bayrağı yukarı kaldırıp gitmeye hazırlandıklarını gösterdiği sırada, Kırmızı Gömleklerin başkanı yeniden konuşmaya başladı:</p>

  <p class="normal">“Bayrağı Gereb getirdi, değil mi?”</p>

  <p class="normal">Çele esas duruşa geçti ve askerce bir tavır takınıp:</p>

  <p class="normal">“Benim bu soruyu yanıtlama yetkim yok!” dedi.</p>

  <p class="normal">Sonra, kendisine eşlik eden adamlarına dönüp, sertçe komut verdi:</p>

  <p class="normal">“Esas duruş! Geriye dön! İleri, marş!..”</p>

  <p class="normal">Düşman komutanını orada bırakıp gittiler. Doğrusu Çele şu “havalı” lakabını tamamen hak ediyordu; az önceki görevini de tam bir asker edasıyla, epey havalı biçimde yerine getirmişti. Düşman karşısında hiç açık vermemiş; kendilerini ele vermiş bir hain de olsa, Gereb’in adını söylememişti.</p>

  <p class="normal">Feri Atş’ın ise kafası karmakarışıktı. Vendover, elinde bayrakla şaşkın şaşkın onun yanında duruyordu. Başkan, birden öfkeyle çıkıştı ona:</p>

  <p class="normal">“Baygın gözlerle bana bakıp duracağına git de bayrağı yerine koy, haydi!”</p>

  <p class="normal">Vendover bu emri itirazsız yerine getirirken, içinden şunu geçiriyordu: “Pal Sokağı Çocukları amma da yaman çıktılar; Feri Atş’a yine boyunun ölçüsünü verdiler! Bu ikinci oluyor.”</p>

  <p class="normal">Gözcüler, tahta perdenin üzerinde çoktan yerlerini almış, ata biner gibi oturuyorlardı. İçlerinden biri Marya Sokağı yönündeki tahta perdeye, diğeri de Pal Sokağı yönündekine oturmuştu. Gereb, odun yığınlarının arasında yerleşmekte olan kümeden ayrılıp Boka’nın yanına gitti. Topuklarını şaklatarak:</p>

  <p class="normal">“Generalim, sizden bir ricam olacak. Verdiğiniz komutlara göre, ben savaşta 3 numaralı burçta topçu olarak görev yapacağım. Beni orada görevlendirme nedeniniz, o burcun köşede kalması ve saldırılara en açık burç olmasıymış. Bir de buraya getirdiğim bayrağın o burca ait olmasıymış.”</p>

  <p class="normal">“Evet, öyle. Peki ne istiyorsun şimdi?”</p>

  <p class="normal">“Sizden dileğim, bana daha tehikeli bir görev yeri vermeniz komutanım! Barabas’tan duyduğum kadarıyla o, siperde duracakmış. Barabas kusursuz bir topçudur; çok iyi nişan alır. Onun burçlardan birinde çok daha yararlı olacağı kesin. Ben de siperden çıkıp en önde savaşmak istiyorum! İyi niyetinize sığınıp bana bunun için izin vermenizi diliyorum!”</p>

  <p class="normal">Boka tepeden tırnağa süzdü Gereb’i. Sonra:</p>

  <p class="normal">“Ne de olsa yiğit bir çocuksun sen!” dedi.</p>

  <p class="normal">“İzin veriyor musunuz komutanım?”</p>

  <p class="normal">“Evet, veriyorum!”</p>

  <p class="normal">Gereb, asker selamını verdi, ama komutanın yanından ayrılmadı.</p>

  <p class="normal">Boka bunun üzerine: “Peki, daha ne istiyorsun benden?” diye sordu.</p>

  <p class="normal">Gereb, hafif bir tedirginlikle yanıt verdi:</p>

  <p class="normal">“Sana sadece şunu söylemek istiyorum; ‘Yiğit bir çocuksun sen’ demen beni çok sevindirdi. Ama ‘ne de olsa yiğit bir çocuksun’ demiş olmana üzüldüm!”</p>

  <p class="normal">Boka gülümsedi: “O benim suçum değil! Öyle söylediysem, buna neden olan sensin. Ama şimdi böyle sahte duyarlılıkların sırası değil! Haydi geriye dön. Marş! Çabuk görev yerine!”</p>

  <p class="normal">Gereb uzaklaştı. Sevinçle siperin içine girdi ve bombaları hazırlamaya koyuldu. Az sonra siperden, yüzü gözü çamura bulanmış bir çocuk çıktı. Barabas’tı çıkan. Boka’ya öfkeliydi.</p>

  <p class="normal">“Gereb’in benimle yer değiştirmesine izin verdiğin doğru mu?” dedi ona.</p>

  <p class="normal">“Evet,” diye doğruladı general.</p>

  <p class="normal">Henüz Gereb’e sınırsız bir güven duyulduğu söylenemezdi, ama generalin söyledikleri kuşkuyu ortadan kaldırmaya yetmişti. Barabas, generalin emrine uyup zorunlu olarak 3 numaralı burca tırmanmıştı. Tepeye çıkar çıkmaz selam verdi; yeni yerinde göreve hazır olduğunu gösterdi. Bir saniye sonra komutan ve topçu, kale burcunun arasında gözden kayboldular. Hızla işe koyulmuş, bomba hazırlamaya başlamışlardı. Hazırladıkları bombaları piramit şeklinde önlerine dizdiler.</p>

  <p class="normal">Birkaç dakika daha geçmişti. Çocuklar için her biri bir saat gibi uzun ve geçmek bilmeyen dakikalardı bunlar!.. Öyle sabırsızlanıyorlardı ki, haykırışları bir türlü kesilmiyordu.</p>

  <p class="normal">“Sakın fikir değiştirmiş olmasınlar!”</p>

  <p class="normal">“Korktular tabii!”</p>

  <p class="normal">“Yine bir kurnazlık düşünüyorlardır.”</p>

  <p class="normal">“Gelecekleri yok bunların!”</p>

  <p class="normal">Saat üçü bir dakika geçe, emir subayı, generalin komutunu duyurmak için koşarak bütün savaş birliklerini ve burçları dolaştı. Komuta göre, tüm hazırlık çalışmaları durdurulacak; bütün sesler kesilecekti ve askerler esas duruşa geçeceklerdi. General son bir denetleme yapacaktı. Emir subayı son görev yerine ulaşıp duyuruyu yaptığında, Boka, sessiz ve ciddi bir tavırla ilk görev yerinde denetleme işine başlamıştı bile! Marya Sokağı’ndaki birliği denetliyordu. Orada her şey tam istediği gibiydi. Büyük kapının önünde iki savaş bölüğü, sağlı sollu dizilmişti. Bölüklerin komutanları öne doğru bir adım atarak başkanı selamladılar.</p>

  <p class="normal">“Güzel,” dedi Boka. “Görevinizi biliyorsunuz değil mi?”</p>

  <p class="normal">“Biliyoruz Komutanım! Onlardan kaçıyormuş gibi yapacağız,” diye yanıtladılar.</p>

  <p class="normal">“Sonra da görünmeden arkalarına geçip, onları arkadan vuracaksınız.”</p>

  <p class="normal">“Emredersiniz Komutanım!”</p>

  <p class="normal">Ardından kulübeyi de denetledi. Kulübenin kapısını açtı, paslı anahtarı kilidin içinde birkaç kez çevirip iyi işleyip işlemediğine baktı. Ardından her birinde ikişer asker bulunan üç kaleyi gözden geçirdi. Kum bombaları piramit biçiminde dizilmişti. 3 numaralı burçta, diğerlerindekinden üç kat daha fazla bomba bulunuyordu. Ne de olsa içlerinde en önemlisi bu 3 numaralı burçtu. İçerideki üç topçu asker, Boka’yı karşılarında görünce esas duruşa geçtiler. 4, 5 ve 6 numaralı burçlara ek bombalar yerleştirilmişti. Boka, ek bombaları işaret edip:</p>

  <p class="normal">“Bunlara dokunmayın!” dedi. “Yedekler, ancak ben öbür burçlardaki topçuları buraya gönderdiğim zaman kullanılacak!”</p>

  <p class="normal">“Anlaşıldı Komutanım.”</p>

  <p class="normal">5 numaradaki burçta askerlerin sinirleri o kadar gerilmişti ki, Komutanın gelişiyle, kendini tutamayan bir topçu öfkeyle bağırmadan edemedi:</p>

  <p class="normal">“Hey! Kimdir o?”</p>

  <p class="normal">Arkadaşı, bağıran topçuyu dürterek uyardı, gelenin Komutan olduğunu anlatmaya çalıştı. Boka ona:</p>

  <p class="normal">“Daha Generalini bile tanımıyorsun! Budala!” diye bağırdı ve ekledi: “Böyleleriyle savaşa mı girilir? Bunların hepsi ordudan kovulmalı!”</p>

  <p class="normal">Topçu, korkudan olduğu yerde titremeye başlamıştı. Ordudan kovulmasının o sırada pek mümkün olmadığını düşünememişti. Boka ise onu bu endişelerle baş başa bırakıp çoktan gitmişti.</p>

  <p class="normal">Yola devam etti ve sonunda sipere vardı. Hendeğin epey derin kazılmış çukurunda iki savaş bölüğü saklanmaktaydı. Aralarında yüzü mutlu bir gülümsemeyle ışıldayan Gereb de vardı. Boka, siperin önündeki kum tepesine çıktı ve heyecanını ele veren yüksek bir sesle konuşmaya başladı:</p>

  <p class="normal">“Askerler! Savaşın sonucu sizlere bağlı! Marya Sokağı’ndaki birliklerimiz oradaki düşman birliğinin işini bitirinceye kadar siz buradaki düşman askerlerini oyalamayı başarırsanız zafer bizim demektir. Bunu unutmayın!”</p>

  <p class="normal">Hendekten çığlıklar yükseldi. Çocuklar şapkalarını sallayıp bağırırlarken, bu halleriyle hem gülünç hem de pek sevimliydiler! Ama Başkan savaşın ciddiyetine aykırı bu davranış ve gürültüleri engellemekte gecikmedi.</p>

  <p class="normal">“Susun!” diye bağırdı.</p>

  <p class="normal">Ardından Arsanın ortasına gitti. Kolnay, elinde borazanıyla epeydir onu bekliyordu. General, savaş planında yaptığı değişiklerden biri olarak Havalı Çele’nin yerine, emir subaylığına da Kolnay’ı getirmişti.</p>

  <p class="normal">“Emir subayı.”</p>

  <p class="normal">“Emredin Komutanım!”</p>

  <p class="normal">“Savaş alanını bütünüyle görebileceğimiz bir yere gidelim. Komutanlar savaşı genelde yüksek bir tepeden yürütürler. Bunun için biz de, kulübenin tepesine çıkacağız.”</p>

  <p class="normal">Biraz sonra, ikisi de kulübenin tepesindeydi. Emir subayı Kolnay’ın güneşin altında parlayan borazanı, ona tam bir savaş askeri görünümü veriyordu. Burçlardaki topçular birbirlerine işaret edip onu gösteriyorlardı:</p>

  <p class="normal">“Kolnay’a bak!.. Boka’nın yardımcısı olmuş! Boruyu o çalacak.”</p>

  <p class="normal">O sırada Boka, cebinden, daha önce Botanik Bahçesi’nde de çok işine yaramış olan dürbünü çıkardı. Dürbünün kayışını boynundan geçirdi. Bu haliyle Napolyon’a o kadar benziyordu ki, doğrusu görülmeye değerdi. Napolyon’un hık demiş burnundan düşmüştü sanki!.. Evet, Boka, tam bir ordu komutanı olarak doğmuştu, bu tartışılmazdı! Harekete geçmeye hazırdı. Gelgelelim, bekleyiş uzadıkça uzuyordu...</p>

  <p class="normal">Tarih yazan kişinin, zamanı kesin ve doğru aktarması gerekir. Ben de buna özen göstermeye çalışarak söyleyeyim ki, tamı tamına altı dakika sonra, Pal Sokağı yönünden bir boru sesi yükseldi. Bu, yabancı bir boru sesiydi; birlikler bu sesi duyar duymaz yerlerinde kıpırdanmaya başladılar.</p>

  <p class="normal">“İşte geliyorlar!” fısıltıları ağızdan ağıza dolaşıyordu.</p>

  <p class="normal">Boka’nın yüzü hafif solmuştu. Kolnay’a dedi ki:</p>

  <p class="normal">“İşte şimdi ülkemizin geleceği belli olacak!”</p>

  <p class="normal">Birkaç saniye geçince, iki gözcü de tahta perdenin üzerinden atlayarak, tepesinde Generalin durduğu kulübeye yaklaştılar. Kulübenin önünde durup askerce selamlarını verdiler ve Generale seslendiler:</p>

  <p class="normal">“Düşman geliyor!”</p>

  <p class="normal">Boka onlara “Çabuk yerlerinize!” diye bağırdı. İki gözcü koşarak yerlerine döndüler. Çocuklardan biri sipere girdi, öteki de Marya Sokağı’ndaki birliğe katıldı. Boka dürbünü takıp baktı ve Kolnay’a:</p>

  <p class="normal">“Borazanı hazırla,” dedi kısık sesle. Kolnay da komuta uygun davranıp borazanı ağzına götürdü. Boka dürbünü birden indirdi. Heyecandan yüzü kıpkırmızı olmuştu; komutunu da bu telaşlı haliyle verdi:</p>

  <p class="normal">“Boruyu çal! Durma!”</p>

  <p class="normal">Boru çınladı. Kırmızı Gömlekler, Arsanın her iki kapısının önünde savaşa hazır bekliyorlardı şimdi. Güneşin altında ışık saçan mızraklarıyla, kırmızı gömlekleri ve kırmızı şapkalarıyla, kırmızı şeytanları andırıyorlardı. Onların borazanları da saldırı borusunu çalınca ortalığı coşkulu boru sesleri kapladı. Kolnay, borusunu hiç durmadan, soluk almadan çalıyordu.</p>

  <p class="normal">Boka, dürbün yardımıyla Feri Atş’ı bulmaya çalışıyordu. Birden haykırdı:</p>

  <p class="normal">“İşte orada! Feri Atş, Pal Sokağı yönünden gelen adamlarının başında! Zebeniç de onun yanında. Bayrağımızı o taşıyor. Pal Sokağı’ndaki birliğimizin işi zor!”</p>

  <p class="normal">Marya Sokağı cephesinden saldırıya geçen düşman askerleri, Pastör Kardeşlerden büyük olanının komutasındaydı. Kırmızı Gömlekler, kırmızı bayraklarını ısrarla sallıyorlardı. Üç boru da ortalığı inletiyordu. Savaş düzeni almış ve kımıldamadan duran Kırmızı Gömlekler, Arsanın kapılarına dayanmıştı!</p>

  <p class="normal">“Bir tuzak düşünüyorlar,” dedi Boka.</p>

  <p class="normal">“Vız gelir!” diye bağırdı emir subayı, borusunu öttürmeyi bir saniyeliğine keserek. Bu sözünün hemen ardından, ciğerlerini havayla doldurup, boruyu daha da coşkuyla çalmaya koyuldu.</p>

  <p class="normal">“Traaa... Traa... Tra...”</p>

  <p class="normal">Kırmızı Gömlekler’in boruları birdenbire sustu. Marya Sokağı cephesindeki birlikleri vahşi, korkunç bir savaş çığlığı koparmıştı:</p>

  <p class="normal">“Hurraaaaaaaaaa!”</p>

  <p class="normal">Kapıdan içeri dalıp saldırıya geçtiler. Arsanın o bölgesinde görevli olan Pal Sokaklı birlik, birkaç saniye, düşman saldırısına direnmek istiyormuş gibi Kırmızı Gömlekler’in karşılarında durdu. Hemen sonra, savaş planına uygun davranarak şaşırtıcı bir hızla geri dönüp kaçmaya başladı.</p>

  <p class="normal">Boka, “Aferin size,” diye bağırdı ve Pal Sokağı yönüne baktı. Feri Atş’ın askerleri kapıdan içeri girmemekte ısrar ediyorlardı. Hepsi de açık kapının önünde, oldukları yere çakılıp kalmış; öne bir adım bile atmıyorlardı.</p>

  <p class="normal">Boka bunu görünce korkuya kapıldı:</p>

  <p class="normal">“Ne yapmaya çalışıyorlar?”</p>

  <p class="normal">Kolnay, “Bir tuzak olsa gerek!” dedi.</p>

  <p class="normal">Yeniden sol cepheye baktılar. Marya Sokağı cephesindeki adamları hızla kaçıyor, Kırmızı Gömlekler de müthiş çığlıklarla onların peşinden koşuyorlardı.</p>

  <p class="normal">O ana kadar, Feri Atş’ın askerlerinin hareketsiz kalmalarını sessizce ve endişeyle izlemiş olan Boka, birden kendisinden hiç beklenmeyecek bir davranışta bulundu; şapkasını havaya fırlattı, çığlık çığlığa bağırıp aklını kaçırmış biri gibi kulübenin tepesinde, tuhaf tuhaf dans etmeye başladı! Öyle figürler yapıyordu ki, bu hareketliliğe dayanamayan çürük kulübe neredeyse altında çökecekti!</p>

  <p class="normal">“Kurtulduk,” diye bağırdı sonra.</p>

  <p class="normal">Kolnay’a yaklaşıp sarıldı ve onu da kendisiyle dans etmeye zorladı. Emir subayı hiçbir şey anlamamıştı. Şaşkın şaşkın sordu:</p>

  <p class="normal">“Bu da ne? Ne yapıyorsun?”</p>

  <p class="normal">Boka ona, Feri Atş ve adamlarının hareketsiz durdukları yeri işaret etti ve:</p>

  <p class="normal">“Onları görüyor musun?” diye sordu kurnaz bakışlarla.</p>

  <p class="normal">“Evet, görüyorum.”</p>

  <p class="normal">“Hâlâ anlamıyor musun?”</p>

  <p class="normal">“Hayır!”</p>

  <p class="normal">“Aptal sen de! Kurtulduk işte. Kazandık. Hâlâ hiçbir şey anlamadın mı?”</p>

  <p class="normal">“Hayır, anlayamadım.”</p>

  <p class="normal">“Baksana, Feri Atş’ın adamları hiç kıpırdamadan oldukları yerde duruyorlar, görmüyor musun?”</p>

  <p class="normal">“Tabii ki görüyorum.”</p>

  <p class="normal">“İçeri girmiyorlar... Bekliyorlar.”</p>

  <p class="normal">“Evet görüyorum.”</p>

  <p class="normal">“Peki sence neyi bekliyorlar? Pastör’ün emrindeki bölük, Marya Sokağı cephesindeki görevini tamamlasın diye bekliyorlar. Buradakiler, Pastörlerden haber almadan saldırıya geçmeyecekler. Orada beklemelerinden ve saldırıya geçmemelerinden anladım! Planları bizim savaş planımıza çok benziyor; işte bu yüzden şanslıyız. Pastör, birliklerimizin yarısını Marya Sokağı’ndan dışarı attıktan sonra, geri kalan yarıya iki taraftan saldırmak istiyorlar. Pastörler arkadan ve Feri Atş da önden. Ama avuçlarını yalarlar! Gel benimle!”</p>

  <p class="normal">Bunu söylerken kulübenin damından yere inmeye başlamıştı bile!</p>

  <p class="normal">Kolnay sordu: “Nereye gidiyoruz?”</p>

  <p class="normal">“Beni izle! Buradakiler nasıl olsa yerlerinden kıpırdamayacaklar! Biz en iyisi Marya Sokağı cephesindeki bölüğümüzün yanına gidelim.”</p>

  <p class="normal">Marya Sokağı’ndaki birlikler işlerini büyük bir çaba ve özveriyle yürütüyorlardı. Çocuklar bıçkıevinin önünden duvarlara doğru karışık bir biçimde dörtnala koşarak düşmanı kaçtıklarına inandırmakla meşguldüler. Haylazlar, göstermelik çaresizliklerini “Eyvah, eyvah!” diye attıkları çığlıklarla süsleyerek, daha da inandırıcı kılıyorlardı!</p>

  <p class="normal">“Yandık!”</p>

  <p class="normal">“Şimdi hapı yuttuk!”</p>

  <p class="normal">Kırmızı Gömlekler ise sağa sola kaçışanların arkalarından bağıra çağıra koşturmaktaydılar. Şimdi Boka, onların tuzağa düşüp düşmeyeceklerine dikkat ediyordu. Adamları, bıçkıevinin arkasında gözden kayboldular. Bölüğün yarısı ilerideki hangarda saklanmıştı; diğer yarısı ise kulübedeydi.</p>

  <p class="normal">Pastör komut verdi:</p>

  <p class="normal">“Peşlerini bırakmayın! Yakalayın onları!”</p>

  <p class="normal">Kırmızı Gömlekler kovalamayı sürdürdüler ve fabrikanın yanındaki kulübeye kadar koştular.</p>

  <p class="normal">Boka “Borazan!” diye bağırdı.</p>

  <p class="normal">Küçük borazandan tiz bir ses duyuldu. Bu ses, burçlara bombalama işlemine başlamalarını bildiriyordu. İlk üç burçtan, ince çocuk sesleriyle atılan coşkulu çığlıklar yükseldi. Kum bombaları ortalıkta uçuşmaya başladı. Boka, kıpkırmızı olmuş, tepeden tırnağa titriyordu:</p>

  <p class="normal">“Emir subayı!” diye seslendi Kolnay’a.</p>

  <p class="normal">“Buyurun.”</p>

  <p class="normal">“Siperlere koş çabuk! Oradakilere beklemelerini söyle. Ben saldırı borusunu çaldırıp harekete geçilmesini söylemeden, hiç kimse yerinden kıpırdamasın! Sabırsızlık etmesin. Pal Sokağı’ndaki burçtakiler de beklesin!”</p>

  <p class="normal">Emir subayı hemen fırladı. Kulübenin yakınlarına gelince koşmaktan vazgeçip yerde sürünmeye başladı. Kulübenin kapısının önünde kıpırdamadan duran düşmana görünmemek için başka çaresi yoktu! Siper tümseğinin arkasından sürüne sürüne sipere kadar ilerledi. Siperde, en yakındaki askere emri söyledi. Görevini tamamladıktan sonra, geldiği gibi yine yerde yüzükoyun sürünerek geri döndü.</p>

  <p class="normal">“Emrinizi ilettim Komutanım,” dedi.</p>

  <p class="normal">Bıçkıevinin ardından gelen savaş çığlıkları yeri göğü inletiyordu. Aynı anda üç burçtan birden atılan kum bombalarının ardı arkası kesilmiyordu ve böylelikle, düşman birliklerinin odun yığınlarına saldırmaları engelleniyordu. Üç numaralı burçta Barabas, gömleğinin kollarını sıvamış, aslanlar gibi savaşmaktaydı. Pastörlerden büyük olanını kestirmişti gözüne. Yumuşak kum bombalarını Pastör’ün zavallı kafasında birbiri ardından patlatan Barabas, bir yandan da bağırıyordu:</p>

  <p class="normal">“Al bakalım bunu da kafana!”</p>

  <p class="normal">Ağzı burnu kumla dolmuş olan Pastör, hapşırmaktan fırsat buldukça bağırıyordu ona:</p>

  <p class="normal">“Dur hele! Şimdi geleceğim yanına!”</p>

  <p class="normal">Koca Pastör’ün sesi nasıl da öfkeliydi!.. Yeniden nişan alan Barabas ona yanıt verdi:</p>

  <p class="normal">“Kolaysa gel bakalım!”</p>

  <p class="normal">Suratına yediği yeni kum bombasıyla, Kırmızı Gömleklinin ağzı yine kumla dolmuştu. Burçlardan canlı bir alkış sesi duyuldu.</p>

  <p class="normal">“Biraz da şunun tadına bak,” diye bağırdı Barabas. Kum bombalarını Pastör’e iki eliyle birden atıyordu; hızını alamamıştı! Yanındaki iki askeri de ondan geri kalmıyor; bombaları hızla savuruyorlardı. O sırada, bir bölümü hangarda, bir bölümü kulübede saklanmakta olan piyade erleri sessizce yerlerinde duruyor, saldırıya geçme zamanını bekliyorlardı.</p>

  <p class="normal">Kırmızı Gömlekler burçlara epey yaklaşmışlardı. Pastör, adamlarına yeni bir emir verdi:</p>

  <p class="normal">“Odun yığınlarına saldırın!”</p>

  <p class="normal">“Al şunu!” diye bağıran Barabas, elindeki bombayı, düşman komutanın burnuna yapıştırmıştı. Diğer burçlardaki çocuklar da “Al şunu, bunu da al!” diye bağırarak kum torbalarını düşmanlarının yüzüne yapıştırıyorlardı.</p>

  <p class="normal">Boka, Kolnay’ı kolundan çekip:</p>

  <p class="normal">“Kumumuz bitmek üzere, buradan görüyorum. Barabas bile artık tek eliyle çalışıyor. Oysa onun burcunda, diğerlerinden üç kat daha fazla kum bombası vardı,” dedi.</p>

  <p class="normal">Gerçekten de ateş artık hızını yitirmiş gibiydi...</p>

  <p class="normal">Emir subayı Kolnay:</p>

  <p class="normal">“Şimdi ne yapacağız?” diye sordu. Yüzü solgunlaşmıştı.</p>

  <p class="normal">Boka sakin sakin:</p>

  <p class="normal">“Kazanacağız, merak etme!” dedi ona.</p>

  <p class="normal">O sırada 2 numaralı burç ateşi kesti. Kumları kalmadığı için durmak zorunda kalmışlardı.</p>

  <p class="normal">Boka yine bağırdı:</p>

  <p class="normal">“Şimdi tam sırası! Çabuk hangara koş, oradakilere söyle, saldırıya geçsinler!”</p>

  <p class="normal">Kolnay’a bunu söyledikten sonra kendisi de kulübeye fırladı. Kapıyı hızla açıp içerdeki adamlarına seslendi:</p>

  <p class="normal">“Saldırıya geçin!”</p>

  <p class="normal">Biri hangarda, diğeri kulübede olan iki bölük de hiç zaman kaybetmeden harekete geçti. Pastörlerden biri ikinci burca adımını atmıştı. Onu bacağından tutarak aşağı atmasalardı, neredeyse burca çıkacaktı! Kırmızı Gömlekler nasıl da şaşırmıştı! Az önce kovaladıkları askerlerin, odun yığınlarının ardına saklandıklarını; bu burçtakilerin görevinin de, onların ilerlemesini engellemek olduğunu sanmışlardı. Az önce önlerine katıp “eyvah eyvah” diye bağırta bağırta kaçırdıkları düşman, şimdi gelip onları arkadan vurmuştu.</p>

  <p class="normal">Gerçek savaşları izlemiş savaş gazetecileri, savaşlardaki en büyük tehlikenin karışıklık olduğunu yazarlar! Nice başarılara imza atmış ordu komutanları yüzlerce düşman topundan korkmazlar da, sıra sıra dizilmiş askerlerin arasındaki en küçük kargaşadan tedirginliğe kapılırlar. Çünkü böyle bir karışıklık, toplarla tüfeklerle donanmış en güçlü orduları bile zayıf düşürme gücüne sahiptir! Böyle güçlü ordular bile bu tehlike karşısında zayıf düşme riski altındayken, bu kurala kırmızı gömlekli birkaç küçük çocuk mu karşı çıkacaktı?</p>

  <p class="normal">Neye uğradıklarını şaşırmışlardı. Şaşkınlık bir yana, ansızın karşılarına çıkan düşman birliğinin, az önce ortadan kaybolan birlik olduğunu bile anlamadılar! Karşılarına çıkanı, farklı bir birlik sanıyorlardı. Yanıldıklarını ancak askerlerden bazılarını tanır tanımaz anladılar.</p>

  <p class="normal">Güçlü iki kol, onu bacaklarından tutup aşağı çekerken Pastör “Hangi cehennemden çıkıyor bunlar?” diye bağırdı. Şimdi Boka da savaşa katılmıştı; Kırmızı Gömleklerden biriyle güreş tutuyordu. Rakibini yavaşça ve büyük bir ustalıkla kulübeye doğru sürdü. Boka’yla baş edemeyeceğini anlayan rakibi, ona bir çelme taktı. Burçların tepesinden güreşi izlemekte olanların bu harekete itiraz eden sesleri yükseldi hemen:</p>

  <p class="normal">“Alçak! Utanmaz!”</p>

  <p class="normal">“Boka’ya çelme taktı!”</p>

  <p class="normal">Boka yere yuvarlanmıştı. Ama anında yerden kalkıp Kırmızı Gömlekliye bağırdı:</p>

  <p class="normal">“Bana çelme taktın! Bu kurallara aykırı!”</p>

  <p class="normal">Kolnay’a bir işaret yaptı. Kaşla göz arasında, ellerinden kurtulmak için var gücüyle çırpınıp duran Kırmızı Gömlekliyi kulübeye götürdüler; kulübenin kapısını da üzerine kilitlediler.</p>

  <p class="normal">Boka Kolnay’a dönüp, “Ne budala çocuk!” dedi. “Doğru düzgün güreşseydi belki de onu yenemezdim. Ama başta o kurallara uymadığı için, ona saldırmaya hakkımız oldu!</p>

  <p class="normal">Sonra yeniden dövüşenlerin arasına koştu; en öne geçip güreşe başladı. Savaş, teke tek güreş biçiminde sürüyordu. Az önceki bombalı saldırıdan geriye burçlarında ne kadar kum kalmışsa, topçular da onları düşmanın üzerine fırlatıyorlardı. Diğer yanda, Pal Sokağı cephesindeki burçların görevlileri ise sessizce savaşa katılmak için Boka’dan komut bekliyorlardı.</p>

  <p class="normal">Kolnay tam güreşe başlayacakken Boka ona engel oldu:</p>

  <p class="normal">“Sen güreşme! 1 ve 2 numaralı burçlara koş. Oradakilere emrimi ilet; hemen 4 ve 5 numaralı burçlara destek vermeye gitsinler!”</p>

  <p class="normal">Kolnay emri iletmek üzere güreşenlerin arasından sıyrılarak burçlara doğru fırladı. Az sonra çocuklar 1 ve 2 numaralı burçlardaki bayrakları söktüler. Onları yeni savaş bölgelerine götürüp oraya dikeceklerdi.</p>

  <p class="normal">Dört bir yandan, zafer çığlıkları yükseliyordu. En çarpıcı çığlık ise, Çonakoş’un Pastör’ü; kucaklayarak kulübeye götürdüğü anda duyuldu! Pastör kulübeye kapatıldıktan birkaç saniye sonra duvarları yumruklamaya, öfkeden deliye dönmüş bir halde homurdanmaya başlamıştı. Elinden başka bir şey gelmiyordu!</p>

  <p class="normal">Savaş, korkunç gürültüler içinde sürüyordu. Kırmızı Gömlekler kaybetmek üzere olduklarını hissediyorlardı. Komutanları olmadan çaresiz durumdaydılar. Tek umutları, Feri Atş ve birliğinin gelmesiydi. Bütün Kırmızı Gömlekler, birbirleri ardından kulübeye tıkılıyorlardı ve düşmanlarının gittikçe yükselen coşkulu zafer çığlıkları, Pal Sokağı’nda hareketsiz beklemekte olan arkadaşlarına kadar ulaşıyordu.</p>

  <p class="normal">Bölüğünün önünde bir aşağı bir yukarı gidip gelen Feri Atş, gurur dolu bir gülümsemeyle:</p>

  <p class="normal">“Duyuyorsunuz değil mi? Pastör’ün birliğinden geliyor bu sesler! Bizimkiler şimdi işaret verirler,” dedi.</p>

  <p class="normal">Feri Atş işaret bekliyordu; çünkü Kırmızı Gömlekler, savaş başlamadan önce aralarında şöyle sözleşmişlerdi: Pastör’ün birliği Marya Sokağı cephesinde düşmanın hakkından gelir gelmez boru çaldıracaktı. Pastör ve Feri Atş bunun üzerine, birlikte saldırıya geçeceklerdi. Ancak, Pastör’ün borazancısı olan küçük Vendover o sırada çoktan kulübeye tıkılmıştı. İçi tıka basa kumla dolmuş olan borazanı ise diğer savaş ganimetleriyle birlikte 3 numaralı burçta boylu boyunca uzanmaktaydı!</p>

  <p class="normal">Bıçkıevi ve kulübenin çevresinde bunlar olurken, Feri Atş sakin sakin, birliğindeki askerleri yüreklendiriyordu:</p>

  <p class="normal">“Sabırlı olun! İlk saldırı borusuyla ileri atılacağız!”</p>

  <p class="normal">Fakat işaret borusu bir türlü gelmek bilmiyordu. Haykırışlar, çığlıklar gittikçe zayıflıyordu; hatta artık bu seslerin kapalı bir yerden geldiği de anlaşılıyordu! Kırmızı Gömleklerin son askerleri de kulübeye kapatıldıktan sonra, işte o zaman Pal Sokağı Çocuklarının yeri göğü inleten zafer çığlıkları duyuldu. Bunlar Arsada o ana dek işitilmiş en şiddetli, en kocaman çığlıklardı! Feri Atş’ın birliğinde, bu sesler üzerine bir huzursuzluk baş gösterdi. Küçük Pastör sıradan çıkıp:</p>

  <p class="normal">“Bizimkilerin başlarına bir şey geldi bence!” dedi.</p>

  <p class="normal">“Nereden çıkardın bunu?”</p>

  <p class="normal">“Bu sesler bizimkilerin seslerine benzemiyor.”</p>

  <p class="normal">Feri Atş kulak kabarttı. Evet, küçük Pastör haklıydı; bu sesler hiç de kendi adamlarının seslerine benzemiyordu, düpedüz yabancı seslerdi! Yine de soğukkanlı görünmeye çalıştı.</p>

  <p class="normal">“Başlarına iş geldiği falan yok! Bizimkiler sessiz dövüşüyorlar. Böyle deli gibi bağıranlar, hapı yuttuklarını gören Pal Sokaklılardır,” dedi askerlerine.</p>

  <p class="normal">Tam bu sırada, Feri Atş’ın söylediklerini yalanlarcasına, Marya Sokağı yönünden bir “Yaşasın!” sesi yükseliverdi.</p>

  <p class="normal">Feri Atş, şaşkın şaşkın “Vay canına, ‘yaşa’ diye bağırıp duruyorlar bunlar!” dedi.</p>

  <p class="normal">Küçük Pastör öfkesini gizlemeden söylenmeye başladı:</p>

  <p class="normal">“Başına iş gelmiş olan ‘yaşa’ diye bağırır mı hiç? Ağabeyimin birliğinin dövüşü kazanacağından bu kadar emin olmakla hata ettik galiba!”</p>

  <p class="normal">Akıllı bir çocuk olan Feri Atş, işlerin ters gittiğini, evdeki hesabın çarşıya uymadığını artık anlamıştı. Ordusunun bu savaşta yenik düştüğünün de farkındaydı. Pal Sokağı Çocuklarının bütün ordusu karşısında tek başına savaşmak zorundaydı. Arkasındaki birkaç adamı dışında tüm adamları kulübede hapisti, o yüzden tek başına sayılırdı. Sabırsızlıkla beklediği borazan sesi de bir türlü gelmek bilmemişti...</p>

  <p class="normal">Onun yerine başka bir boru sesi duyuldu. Feri Atş’ın anlam veremediği bu boru sesi, Boka’nın askerlerine işaret veriyordu; Pastör’ün birliklerinin, en son askerine varıncaya kadar yakalanıp tutsak edildiği ve Arsa yönünden düşmana saldırıya geçileceği bildirilmekteydi. İşaret duyulur duyulmaz Marya Sokağı’ndaki Pal Sokağı Ordusu iki kola ayrıldı; ilk kol kulübenin yakınında ve ikinci kol da 6 numaralı burcun orada ortaya çıktı. Üzerlerindeki giysiler biraz yıpranmıştı, ama çocukların hepsinin gözleri çevreye ışık saçıyordu. Çelik gibi olmuşlardı!</p>

  <p class="normal">Feri Atş, artık büyük Pastör’ün ordusunun yenildiğini kesinlikle anlamıştı. Birkaç saniye sonra, sert adımlarla yanlarına yaklaşan iki düşman birliğini gördü. Kendi zayıf ordusu, şimdi bu iki birlikle karşı karşıya kalmıştı. Feri Atş küçük Pastör’e döndü ve sinirli bir sesle:</p>

  <p class="normal">“Bizimkilerin yenildiklerini anladım, ama hâlâ çözemediğim bir şey var! Eğer yenik düştülerse, şimdi neredeler? Sokağa atıldılarsa, neden hâlâ buraya, bizim yanımıza gelmiyorlar, neden?” dedi</p>

  <p class="normal">Bir bakışta Pal Sokağı’nı gözden geçirdiler. Hatta bununla yetinmeyen Zebeniç, Marya Sokağı’na kadar koşup; çevreyi kolaçan etti. Ama, yolda tuğla yüklü bir kamyondan ve kendi halinde yürüyen birkaç kişiden başka hiç kimseyi görmemişti.</p>

  <p class="normal">Zebeniç, umudunu tamamen yitirdiğini gizlemeden:</p>

  <p class="normal">“Hiçbir yerde yoklar,” dedi geri döndüğünde.</p>

  <p class="normal">Feri Atş kendi kendine “Başlarına ne gelmiş olabilir?” diye sorup duruyordu. O sırada, birdenbire aklına kulübe geldi.</p>

  <p class="normal">“Tabii ya, onları kapatmış olmalılar!” diye bağırdı. “Bizimkiler yenik düşünce, onları götürüp kulübeye kapatmışlardır!”</p>

  <p class="normal">Kulübe yönünden gelen boğuk bir gürültü onun bu tahminini doğruladı. Tutsaklar, kapatıldıkları yerin duvarlarını yumrukluyorlardı. Ama bu boşuna bir çabaydı; zira kulübe Pal Sokağı Çocuklarından yanaydı! Her tarafı darbelere karşı son derece dayanıklıydı. İçerideki tutsaklar, cehennemlik bir konser vermekteydiler. Feri Atş ve diğer arkadaşlarının dikkatlerini çekmek istiyorlardı. Borazanı elinden alınmış zavallı Vendover ise elini huni biçimine sokup ağzına götürmüş, var gücüyle boru sesi çıkarmaya çabalıyordu. Feri Atş, birliğine dönüp haykırdı:</p>

  <p class="normal">“Çocuklar! Pastör savaşta yenik düştü! Kırmızı Gömleklerin onurunu kurtarma görevi bize düştü. İleri!”</p>

  <p class="normal">Geniş bir çizgi halinde koşa koşa Arsaya girerek, saldırıya geçtiler. Ama Boka, Kolnay’la birlikte çoktan kulübenin damına çıkmış ve hemen altında aralıksız sürdürülen cehennem konserini gölgede bırakan bir sesle emrini vermişti:</p>

  <p class="normal">“Boruyu çal! Saldırıya geçin! Bütün burçlar ateş açsın!”</p>

  <p class="normal">Siperlere doğru koşan Kırmızı Gömlekler bir an durakladılar. Dört burç birbiri ardından onları bombalamaya başlamıştı. Çevrelerini kocaman bir kum bulutu sarmıştı ve birkaç saniye içinde bu toz dumandan önlerini göremez hale geldiler.</p>

  <p class="normal">“Yedek askerler, ileri!” diye bağırdı Boka.</p>

  <p class="normal">Yedekler, bu toz bulutunun içine atılıp, üzerlerine gelen düşmana saldırdılar. Bu sırada, siperin içinde çömelmiş piyadeler, saldırı için kendilerine sıra gelmesini bekliyorlardı. Burçlardan, düşman askerlerinin üzerine birbiri ardından bombalar atılıyordu. Bazı bombalar da Pal Sokaklıların sırtında patlıyordu! Ama durmak yoktu! Birbirlerine “Aldırma, haydi ileri!” diye seslenip savaşa devam ediyorlardı.</p>

  <p class="normal">Dörtbir yanı kocaman bir toz bulutu kaplamıştı. Bombaları bitiren askerler, düşmana avuç avuç kum atarak ateşi sürdürüyorlardı. Arsanın tam ortasında, siperlerden ancak yirmi adım uzaklıkta, iki ordu birbirine girmiş kapışıyor, dövüşüyordu. Bu koca toz bulutu içinde bir an Kırmızı Gömleklerden biri seçiliyor, bir diğer an ise kırmızı-yeşil şapka, kırmızı gömleğin yerini alıveriyordu.</p>

  <p class="normal">Ama göz ardı edilemeyecek bir nokta vardı: Pal Sokağı Ordusu artık yorgun düşmüştü. Buna karşın Feri Atş’ın ordusu sapasağlam ve son derece dinçti.</p>

  <p class="normal">Dinç ordunun askerleri, zaman zaman siperlere kadar sokulabiliyorlardı. Burçlardaki savunma erleri, artık Kırmızı Gömlekleri durduracak güçte değillerdi! Bununla birlikte, Kırmızı Gömlekler burçlara ne kadar yaklaşırlarsa, üzerlerine gönderilen bombalar da o kadar yerini buluyordu. Barabas, kendisine yine düşman başkanı hedef seçmişti; Feri Atş’ı bombalarken bir yandan da coşkuyla bağırıyordu:</p>

  <p class="normal">“Bak bu senin için! Afiyetle ye! Bakalım kumun tadını beğenecek misin?”</p>

  <p class="normal">Burcun tepesindeki Barabas şeytandan farksızdı; gülüp duruyor, avazı çıktığı kadar bağırıyor, eğilip kalkıyor ve her kalkışında yeni bir bomba ile görünüyordu. Feri Atş’ın yedek askerlerinin küçük torbalar içinde kum getirmeleri pek bir işe yaramamıştı, çünkü bu kumlardan yararlanamıyorlardı. En ön saflarda bütün ordunun savaşması gerektiği için kumlarla ilgilenmek üzere sayılarını eksiltemezlerdi. Bu yüzden kum dolu torbaları attılar.</p>

  <p class="normal">İki ordunun boruları da durmadan çalıyordu. Kolnay’ın borusu, kulübenin tepesinden ve küçük Pastör’ünki de karmakarışık savaş alanının ortasından duyuruyordu sesini.</p>

  <p class="normal">Kırmızı Gömlekler siperlerden ancak on adım kadar uzaklıktaydılar!</p>

  <p class="normal">Boka, “Haydi Kolnay, ne becerin varsa göster! Bombalara aldırış etmeden sipere koş; orada hücum borusunu çal. Siperdekiler hemen ateş açsınlar; kum bombaları bitince de saldırıya geçsinler,” dedi emir subayına.</p>

  <p class="normal">Kolnay “Haaaayt!” diye bağırarak kulübenin damından aşağıya atladı. Bu sefer yüzükoyun sürünerek değil, koşarak gitti siperlere. Boka arkasından ona seslendi, ama sesi, aşağıdaki tutsakların korkunç gürültülerine, borazan sesine ve Feri Atş’ın adamlarının bağırışları arasına karışıp kaybolmuştu. Duyulmayınca, Kolnay’ı bakışıyla izlemeye koyuldu; bir yandan da kendine soruyordu: Kırmızı Gömlekler sipere ulaşmadan ve siperin içindeki askerlerin farkına varmadan önce emir subayı Kolnay, emri gereken yere iletebilecek miydi acaba?</p>

  <p class="normal">Ortada güreşen kalabalığın içinden, oldukça güçlü, gürbüz bir Kırmızı Gömlekli sıyrılıp, aniden Kolnay’a saldırdı. Olan olmuştu işte! Kolnay, emri yerine iletemeyecekti! Kulübeden bunu gören Boka, umutsuzluk içinde:</p>

  <p class="normal">“Ben kendim gideceğim,” diye geçirdi içinden ve damdan hızla aşağı atlayıp sipere doğru ok gibi fırladı.</p>

  <p class="normal">“Dur bakalım!” diye kükredi Feri Atş.</p>

  <p class="normal">Boka’nın hiç kuşkusuz, düşman ordunun komutanıyla dövüşmesi gerekirdi; ama bunu yaparsa, her şeyi tehlikeye atmış olacaktı. Yavaşlamadan siperlere doğru koşmayı sürdürdü. Feri Atş da peşinden koşuyordu.</p>

  <p class="normal">Feri Atş “Sen ödleğin birisin!” diye bağırdı. “Nasıl da tabanları yağladın, kaçıyorsun benden! Ama korkma tavşan, yakalayacağım seni!”</p>

  <p class="normal">Dediğini yapmakta gecikmedi. Boka’yı, tam siperlere atladığı sırada yakaladı. Boka “Hücum!” emrini verecek zamanı ancak bulabilmişti.</p>

  <p class="normal">Emrin hemen ardından, siperin epey yakınındaki Feri Atş, kırmızı gömleğine, kırmızı şapkasına ve kıpkırmızı yüzünün tam ortasına on tane bomba yedi.</p>

  <p class="normal">“Siz şeytansınız! Yerin dibinden çıkmış bizi bombalıyorsunuz!” diye öfkeyle bağırıyordu.</p>

  <p class="normal">O bağırırken, topçu ateşi çoktan bütün savaş alanına yayılmıştı. Burçlar yukarıdan, siperler aşağıdan bomba yağdırmaktaydı. Kumlar fırtına halinde dört bir yana savruluyor ve Arsaya egemen olan korkunç gürültüye yeni sesler karışıyordu. Şimdiye dek siperlerde sessiz sedasız beklemek zorunda kalanlar artık çığlık çığlığa çarpışıyordu! Boka, son saldırı anının gelmiş olduğuna karar verdi. Hemen ordusunun başına geçti. Ondan iki adım uzakta ise Kolnay, Kırmızı Gömleklerden biriyle dövüşmekteydi. Siperin kıyısına çıkıp kırmızı-yeşil bayrağı havaya kaldıran Boka, son emrini verdi:</p>

  <p class="normal">“Bütün birlikler saldırıya geçsin! İleri!”</p>

  <p class="normal">Gerçekten de yerin altından, yepyeni bir ordu çıkmıştı ortaya! Bu sürpriz ordunun askerleri, bire bir güreşmekten dikkatle kaçınıp, saldırı düzeninde düşmanın üzerine atıldılar. Pal Sokaklı askerler bitişik düzende ilerleyerek siperlerin önündeki Kırmızı Gömlekleri püskürttüler.</p>

  <p class="normal">O sırada Barabas’ın, burcun tepesinden bağırdığı duyuldu:</p>

  <p class="normal">“Hiç kumumuz kalmadı!”</p>

  <p class="normal">Boka yanıt verdi:</p>

  <p class="normal">“Hepiniz aşağı inin! Hemen saldırıya katılın!”</p>

  <p class="normal">Bu emir üzerine, burçlardan aşağı doğru kayan eller ayaklar göründü; topçular aşağı iniyorlardı. İner inmez sıraya girip ikinci saldırı birliğini oluşturdular. Birincinin ardından adım adım yürümeye koyuldular.</p>

  <p class="normal">Savaş artık iyiden iyiye kızışmıştı. Kırmızı Gömlekler, yenildiklerini anladıkları için kurallara hiç kulak asmıyorlardı. Kurallar ancak, savaşı kazanacaklarını düşündükleri sürece geçerliydi onlar için!.. Bu yüzden şu anda kurallar umurlarında bile değildi. Bu tehlikeli bir durumdu! Sayı olarak Pal Sokağı Çocuklarının ancak yarısı kadardılar, ama yine de üstünlükleri vardı.</p>

  <p class="normal">“Doğru kulübeye!” diye haykırdı Feri Atş. “Askerlerimizi kurtaralım!”</p>

  <p class="normal">Onu duyan adamları yönlerini değiştirip, kulübeye doğru koştular. Boka’nın ordusu böyle bir gelişmeyi hiç beklemediği için hazırlıksız yakalanmıştı. Kırmızı gömlekli bir kalabalık, Pal Sokaklıların önünden aniden sıyrılmış, neredeyse kulübeye yetişmişti. Feri Atş en önde koşarken, umut dolu bir sesle askerlerine bağırıyordu:</p>

  <p class="normal">“Peşimden gelin! Peşimden gelin!”</p>

  <p class="normal">Ama tam o sırada ayaklarının önüne bir şey fırlatılmış gibi, olduğu yerde duruverdi. Kulübenin oradan, küçücük bir çocuk çıkıvermişti karşısına. Kırmızı Gömlekler’in başkanı bir an duraklayınca, savaşmakta olan iki ordu da duruverdi.</p>

  <p class="normal">Karşısında dikilen bu ufak tefek çocuk, Feri Atş’tan bir baş daha kısa, sarışın ve çelimsiz bir çocuktu. İki elini havaya kaldırmış, incecik sesiyle bağırıyordu:</p>

  <p class="normal">“Dur bakalım!”</p>

  <p class="normal">Pal Sokağı Çocukları, az önce yaşadıkları ani tehlikenin etkisinden henüz kurtulamamışlardı. Şaşkınlık içinde hep bir ağızdan:</p>

  <p class="normal">“Nemeçek!” diye bağırdılar.</p>

  <p class="normal">Derken bu sarışın ve hastalıktan beti benzi solmuş küçük çocuk, kocaman Feri Atş’ın üzerine atılmasın mı! Yüksek ateş Nemeçek’e olağanüstü bir güç vermişti. Bu güçle üzerine atıldığı Feri Atş yere yıkıldı. Ardından Nemeçek de bayıldı ve yere serildi.</p>

  <p class="normal">Kırmızı Gömleklerin zafer umutları da tıpkı başkanları gibi dibe vurmuştu! Sonları gelmişti! Pal Sokaklılar, onların bu bir anlık şaşkınlıklarından yararlandılar. El ele tutuşup büyük bir zincir oluşturdular ve ne yapacağını bilemeyen düşmanı alanın dışına doğru sürdüler.</p>

  <p class="normal">Feri Atş yerden kalktı; yanakları öfkeden kıpkırmızı olmuştu. Ateş saçan gözlerle çevresine baktı. Üzerindeki tozları silkeledi. Arsada tek başına kaldığını anlamıştı. Ordusu kapının oralarda bir yerlerde, zafer kazanmış Pal Sokağı Çocuklarıyla savaşa tutuşmuş son gücünü kullanıyordu ve kendisi de yenik düşmüş bir komutan olarak buradaydı; ordusuz, umutsuz, yapayalnız! Nemeçek de yanı başında, yerde yatıyordu.</p>

  <p class="normal">Son Kırmızı Gömlekliyi de kapı dışarı edip, kapıyı arkasından sürgüledikten sonra, Pal Sokağı Çocukları sevinçten çılgına döndüler. Yer gök, çocukların zafer çığlıklarıyla inliyordu! Boka, Slovak bekçiyle beraber, bıçkıevinin olduğu yönden koşarak geldi; askerlerine su getirmişti.</p>

  <p class="normal">Sonra hepsi, yerden bir türlü kalkmayan Nemeçek’in yanına toplandı. Zafer çığlıkları bıçakla kesilmiş gibi durmuş, çığlıkların yerini bir ölüm sessizliği almıştı. Bekçi Yano, Nemeçek’i dikkatle yerden kaldırıp, siperin önündeki tümseğe yatırdı. Sonra hep birlikte ufaklığın gözlerini, alnını, yüzünü suyla yıkadılar. Nemeçek, birkaç dakika sonra gözlerini açabildi, çevresine baktı. Solgun bir gülümseme konmuştu yüzüne. Hiç kimse bir şey söyleyemiyordu. Küçük sarışın:</p>

  <p class="normal">“Ne oldu?” diye, zor duyulur bir sesle sordu.</p>

  <p class="normal">Çocuklar öylesine duygulanmışlardı ki, yanıt vermek hiçbirinin aklına gelmemişti... Ufaklığa, boş, anlamsız bir ifadeyle bakmaktaydılar.</p>

  <p class="normal">Nemeçek, tümseğin üzerinde doğrulmaya çalışıp yeniden “Ne oldu?” diye sordu.</p>

  <p class="normal">Boka onun yanına yaklaştı ve:</p>

  <p class="normal">“Biraz daha iyi misin şimdi?” diye sordu.</p>

  <p class="normal">“Evet.”</p>

  <p class="normal">“Bir yerin ağrımıyor ya?”</p>

  <p class="normal">“Hayır,” dedi ufaklık ve gülümseyerek “Kazandık mı?” diye sordu.</p>

  <p class="normal">Az önce sus pus olmuş, hiç konuşmayan çocuklar, bu soruya hep bir ağızdan, çığlık çığlığa yanıt verdiler:</p>

  <p class="normal">“Kazandık! Kazandık!”</p>

  <p class="normal">Feri Atş hâlâ Arsada, odun yığınlarının önündeydi. Öfkeyle karışık bir üzüntüyle zafer kazanmış çocukların neşeli aile sahnesini izliyordu. Ama kimsenin ona aldırış ettiği yoktu.</p>

  <p class="normal">Boka konuşmaya başladı:</p>

  <p class="normal">“Evet, kazandık, ama savaşın sonlarına doğru, başımıza öyle bir felaket geliyordu ki tüm çabamız boşa gitmek üzereydi. Bundan senin sayende kurtulduk; zaferimizi sana borçluyuz! Feri Atş’ın karşısına birdenbire çıkıp onu şaşkına çevirmeseydin, o ve adamları gidip kulübedeki tutsakları kurtaracaklardı ve ondan sonra da başımıza kimbilir neler gelecekti!”</p>

  <p class="normal">Küçük sarışın biraz içerlemişti bu söze:</p>

  <p class="normal">“Bu doğru değil,” dedi. “Beni mutlu etmek için anlatıyorsunuz tüm bunları! Hastayım diye böyle söylüyorsunuz.”</p>

  <p class="normal">Sonra elini, minicik alnından geçiriverdi. Yüzüne biraz kan gittiği için, yanakları yeniden kırmızı olmuştu. Hastalık ateşi zavallıyı yakıp kavuruyordu, bu açıkça görülüyordu!</p>

  <p class="normal">“Şimdi seni hemen evine götüreceğiz! Keşke buraya hiç gelmeseydin. Ailen hasta hasta dışarı çıkmana nasıl izin verdi, onu da anlamadım!” dedi Boka.</p>

  <p class="normal">“Onlar bırakmadılar ki! Ben kendim geldim.”</p>

  <p class="normal">“Nasıl? Ne dedin sen?”</p>

  <p class="normal">“Babam dikiş provası yapmak için dışarıya giysi götürmeye gitti. Annem de çorbamı ısıtmak için bir dakikalığına komşuya gitti. Giderken de kapıyı kilitlemedi; eğer bir şeye ihtiyacım olursa ona seslenmemi söyledi. Ben de böylece evde yalnız kaldım. Yatağımda doğrulup çevreyi dinlemeye koyuldum. Hiçbir şey duymuyordum, ama sonra birdenbire, bir ses duyuyormuşum gibi geldi! Kulaklarımda boğuk bir ses çınlıyordu: dörtnala koşan atların sesleri, borazan sesleri, çığlıklar... Çele beni çağırıyordu sanki! Sanki: ‘Nemeçek gel, başımızı bu beladan kurtar!’ diyordu. Sen de, sen de bana sesleniyordun: ‘Hayır Nemeçek, gelme! Eğer hastaysan, gelmeni istemiyoruz! Tabii!.. Bilye oynadığımız, eğlendiğimiz zamanlarda geliyordun yanımıza. Ama savaşırken ne yazık ki gelemiyorsun; tam biz savaşta yenilmek üzereyken, hasta olacağın tuttu değil mi?’ İşte böyle söylüyordun bana Boka. Bütün bunları söylediğini duyar gibi oldum. Ben de daha fazla dayanamayıp hemen yataktan atladım ve atlamamla kendimi yerde bulmam bir oldu. O kadar uzun süredir yatıyordum ki ayakta durmayı unutmuşum! Hiç oyalanmadan yerden kalktım ve dolaptan giysilerimle ayakkabılarımı çıkardım. Çabucak giyindim. Annem eve döndüğünde tepeden tırnağa giyinmiş, dışarı çıkmaya hazır durumdaydım. Ama annemin ayak seslerini duyar duymaz hemen yatağıma geri döndüm, yorganımı burnuma kadar çektim. Annem: ‘Bir şeye ihtiyacın var mı diye sormaya geldim,’ dedi. Ben de ona: ‘Hayır, teşekkür ederim,’ dedim. O, odadan çıkar çıkmaz ben de yanınıza gelmek için fırladım! Açıkçası, gelirken bu kadar zor durumda olduğunuzu bilmiyordum. Buraya gelmekteki amacım, sizlerle birlikte savaşmaktı. Geldiğim sırada Feri Atş ilişti gözüme ve kendi kendime dedim ki: ‘Bu savaşta görevimi yapamıyorsam, bunun sebebi yalnızca o. Çünkü bana buz gibi suda banyo yaptırdı!’ Sonra da düşündüm: Peki Ernest, ondan öcünü al bakalım! Ya şimdi ya hiç!.. Ve gözlerimi kapadım!.. Onun üstüne... Atıldım...”</p>

  <p class="normal">Küçük sarışın ansızın durmak zorunda kalmıştı. Olanları o kadar yoğun bir coşku ve heyecanla anlatmıştı ki yorgun düşmüştü. Öksürmeye başladı.</p>

  <p class="normal">“Tamam, konuşup da kendini yorma,” dedi Boka. “Geri kalanı başka bir gün anlatırsın bize! Şimdi seni evine götüreceğiz.”</p>

  <p class="normal">Yano’nun yardımıyla, Pal Sokağı Çocukları, kulübedeki tutsakları birer birer salıverdiler ve hâlâ silahlı olanların silahlarını topladılar. Tutsakların hepsinin yüzünden düşen bin parçaydı! Sırayla ve somurta somurta Marya Sokağı kapısından çıktılar. Küçük siyah baca yine duman tütürüyor; boğazındaki dumanı, onlarla alay edercesine arkalarından püskürtüyordu! Bıçkı makinesi de, zafer kazanan Pal Sokağı Ordusunun bir parçasıymış gibi çocukların arkalarından ıslık çalmaktaydı sanki!</p>

  <p class="normal">En sona Feri Atş kalmıştı. Hâlâ bir odun yığınının dibinde durup yere bakmaktaydı. Kolnay ve Çele onun yanına gidip silahını almak istediler, ama Boka askerlerine engel oldu.</p>

  <p class="normal">“Başkomutana dokunmayın!”</p>

  <p class="normal">Ardından gidip Feri Atş’ın karşısına geçti, durdu. Ona:</p>

  <p class="normal">“General,” dedi. “Siz kahramanca dövüştünüz!”</p>

  <p class="normal">Kırmızı Gömleklerin komutanı ona asık bir suratla baktı. Bakışıyla “Senin bu övgünün bana ne yararı var şimdi” der gibiydi.</p>

  <p class="normal">Boka geri dönüp adamlarına komut verdi:</p>

  <p class="normal">“Esas duruş! Silahlar omza!”</p>

  <p class="normal">Pal Sokağı Ordusu’nun sıra sıra dizilmiş askerlerinin sesleri birden kesiliverdi. Hepsi ellerini şapkalarına götürüp asker selamı verdiler. Önlerinde duran Boka da aynı biçimde elini kepine götürmüş, selam vermekteydi. O hasta haline rağmen, zavallı küçük Nemeçek’in içindeki asker bile uyanmıştı. Doğrulup yattığı tümsekten zar zor ayağa kalktı, esas duruşa geçti ve selamını verdi. Zavallıcık, bu korkunç hastalığının ve acınacak durumunun biricik sorumlusunu selamlıyordu o anda!</p>

  <p class="normal">Feri Atş da bu selamlara karşılık verip apar topar ayrıldı yanlarından. Bir tek onun silahı elinden alınmamıştı; ordusundaki bütün adamları silahlarını Pal Sokaklılara bırakmak zorunda kalmışlardı; ucu gümüş kaplı şu ünlü mızraklarını, Kızılderili baltalarını... Silahların hepsi kulübenin önüne yığılmıştı. Düşmandan geri alınan bayrak da yeniden 3 numaralı burca asılmıştı!.. Bayrağı alan Gereb’di; onu savaşın en zorlu anında Zebeniç’in elinden çekip kurtarmıştı!</p>

  <p class="normal">Nemeçek:</p>

  <p class="normal">“Gereb de burada,” dedi. Bu duruma anlam verememiş, şaşkınlıktan gözlerini iri iri açmıştı.</p>

  <p class="normal">Gereb, Nemeçek’e doğru bir adım atıp:</p>

  <p class="normal">“Evet buradayım,” dedi.</p>

  <p class="normal">Ufaklık, bakışını Boka’ya çevirdi. Nasıl olup da Gereb’i aralarına yeniden kabul ettiklerini sorar gibiydi ona. Boka açıkladı:</p>

  <p class="normal">“Evet, Gereb burada ve yaptığı yanlışı düzeltti. Bu nedenle şimdi ben de ona üsteğmenlik rütbesini geri veriyorum!”</p>

  <p class="normal">Gereb kıpkırmızı olmuştu:</p>

  <p class="normal">“Teşekkür ederim,” dedi utangaç bir tavırla. Sonra fısıldayarak ekledi:</p>

  <p class="normal">“Ama...”</p>

  <p class="normal">“Aması ne?”</p>

  <p class="normal">Gereb sıkıntılıydı. Konuşmasını zor sürdürdü:</p>

  <p class="normal">“Biliyorum bunu söylemek bana düşmez... Yani buna hakkım yok... Şey... Bu ancak ve ancak generale bağlıdır... Biliyorum... Ama düşünüyorum ki... Nemeçek hâlâ rütbesiz bir asker...”</p>

  <p class="normal">“Haklısın,” dedi Boka. “Derhal onu da atayacağım!”</p>

  <p class="normal">Sonra Nemeçek’e döndü:</p>

  <p class="normal">“Nemeçek, bundan böyle senin rütben...”</p>

  <p class="normal">Nemeçek Başkan’ın sözünü kesiverdi:</p>

  <p class="normal">“Bana rütbe vermeni istemiyorum... Hiçbir şeyi bunun için yapmadım ben. Rütbemi yükseltmen için gelmedim buraya...”</p>

  <p class="normal">Boka, sert bir ifade takınmaya çalışarak, ufaklığa çıkıştı:</p>

  <p class="normal">“Buraya niçin geldiğinin hiç önemi yok. Önemli olan ve bizi asıl ilgilendiren, geldikten sonra burada ne yaptığındır. İşte bu nedenle, Ernest Nemeçek’i herkesin önünde yüzbaşılığa yükseltiyorum!”</p>

  <p class="normal">“Yaşasın!”</p>

  <p class="normal">Çocukların dudaklarından aynı anda bu çığlık dökülüvermişti. Hepsi esas duruşa geçip yeni yüzbaşılarını selamladılar; teğmenler, üsteğmenler ve hatta ordunun başındaki generale varıncaya kadar herkes yüzbaşı Nemeçek’i selamladı. Üstelik General kuru bir selamlamayla yetinmemişti. En öne çıkıp elini şapkasına öyle askerce, öyle sert bir biçimde götürmüştü ki, sanki kendisi basit bir erdi de general bizim küçük sarışındı!</p>

  <p class="normal">Bu törensel anın tam ortasında, çocuklar ufak tefek, yoksul giyimli bir kadının, geride bıraktıkları Arsayı geçerek kendilerine doğru koşmakta olduğunu fark ettiler.</p>

  <p class="normal">Kadın, Nemeçek’e “Hey tanrım! Buradasın ha! Seni burada bulacağımı tahmin etmeliydim,” diye bağırıyordu.</p>

  <p class="normal">Gelen, Nemeçek’in annesiydi. Zavallı, gözyaşları içindeydi. Oğlunu aramadığı yer kalmamış, hiçbir yerde bulamayınca da ağlaya ağlaya buraya gelmişti. Arkadaşlarına yavrusunun nerede olduğunu soracaktı. Çocuklar, çevresinde toplandıkları kadıncağızı yatıştırmaya çalıştılar. Ama onun tek derdi oğluydu; hemen sarıp sarmaladı onu, kendi atkısını çıkarıp onun boynuna doladı ve kolundan tutup ateşler içindeki yavrusunu eve götürmeye koyuldu.</p>

  <p class="normal">O ana kadar bir tek söz bile etmemiş olan Vays:</p>

  <p class="normal">“Onları eve kadar götürelim!” dedi.</p>

  <p class="normal">Bu düşünce herkesin hoşuna gitmişti.</p>

  <p class="normal">“Evet, onlara eşlik edelim!” diye bağırdılar ve yola çıkmak üzere toparlanmaya başladılar. Savaş ganimeti silahları çabucak kulübeye doldurdular ve kadının peşine takıldılar. Kadın kendi vücut sıcaklığını verebilmek için çocuğunu koltuğunun altına iyice çekmiş, eve doğru koşar adım yürüyordu.</p>

  <p class="normal">Pal Sokağı’nda, çocuklar ikişerli sıralar halinde Nemeçek’le annesinin arkasından yürüyorlardı. Akşam karanlığı yavaş yavaş çöküyordu üzerlerine. Sokaklardaki fenerler yakılmıştı ve dükkânlardan kaldırımlara doğru parlak bir ışık yayılıyordu. Sokaktan hızlı hızlı geçip gidenler, bu garip topluluğu gördüklerinde bir an durup bakıyorlardı. En önde kocaman bir atkının altından ancak burnunun bir kenarı görünen minicik bir çocuğu vücuduyla iyice sarmış, gözyaşları içindeki ufak tefek sarışın bir kadın ve kadının arkasında hepsi de birörnek giyinmiş kırmızı-yeşil şapkalı, ikişer ikişer sıralanmış uygun adım yürüyen bir çocuk topluluğu...</p>

  <p class="normal">Bu görüntüyle karşılaşınca gülümseyenler de oluyordu! Orada burada birkaç sokak serserisi alay etti onlarla. Ama çocukların buna aldırış ettikleri yoktu. Her zaman bu tür alaylı gülüşlere kulakları sağır eden ıslığıyla en iyi biçimde karşılık veren Çonakoş bile şimdi gülenlere aldırmıyor, arkadaşlarının arasında sessiz sedasız yürümeyi sürdürüyordu. Çocukların gözlerinde şu yürüyüş öyle kutsal, öyle önemli bir görevdi ki, hiçbir şaka ya da ciddiyetsizlik bu havayı bozamazdı!</p>

  <p class="normal">Nemeçek’in annesine gelince; kadıncağız o sırada o kadar derin endişeler içindeydi ki, peşi sıra gelmekte olan orduyla ilgilenmiyordu bile! Rakoş Sokağı’ndaki evinin önüne geldiğinde, kapıdan içeri girmeden önce eşikte durmak zorunda kaldı; çünkü çocuğu bir türlü içeri girmiyordu! Hiçbir güç, o anda Nemeçek’i eve sokamaz gibiydi. Kendisini annesinin kucağından kurtaran küçük sarışın, arkadaşlarının karşısına geçti ve onlara selam verip:</p>

  <p class="normal">“Hoşça kalın!” dedi.</p>

  <p class="normal">İşte ufaklığın bütün derdi buydu: arkadaşlarını kahraman bir askere yaraşır biçimde selamlayıp uğurlamak!</p>

  <p class="normal">Çocuklar teker teker, küçük arkadaşlarının ateş gibi yanan elini sıktılar. Ardından annesiyle birlikte evin kapısından girip karanlıkta gözden kayboluşunu izlediler. Kapı kapandı. Küçük bir pencereden küçük bir ışık yayıldı çevreye. Bir sessizlik oldu.</p>

  <p class="normal">Çocukların hiçbiri yerinden kıpırdamıyordu. Tek bir söz bile etmeden, gözlerini aydınlık küçük pencereye dikmiş duruyorlardı. Pencerenin ardında, minik Nemeçek az sonra yatağına yatırılacaktı. O sırada, çocuklardan birinin derin derin içini çektiği duyuldu. Çele de kaygılı bir sesle sordu:</p>

  <p class="normal">“Şimdi ne olacak?”</p>

  <p class="normal">Bu sözün ardından, ikişer üçer karanlık sokaktan geçip Üllö Caddesi’ne doğru yola koyuldular. Hepsi de akşamüstü yaptıkları savaşın yorgunluğunu hissediyordu. Kuvvetli bir rüzgâr esiyordu. Dağlarda eriyen karların soğuk soluğunu beraberinde getiren epey sert bir ilkbahar rüzgârı esiyordu sokakta!..</p>

  <p class="normal">İkinci topluluk az sonra 9. semte doğru ilerledi. Nemeçeklerin evinin önünde Boka ve Çonakoş’un dışında hiç kimse kalmamıştı. Çonakoş, olduğu yerde sallanıp duruyor ve Boka’nın gitmesini bekliyordu. Boka’nın en ufak bir hareket bile yapmaması üzerine, çekinerek de olsa sormak zorunda kaldı:</p>

  <p class="normal">“Geliyor musun?”</p>

  <p class="normal">Boka yavaşça yanıt verdi ona:</p>

  <p class="normal">“Hayır.”</p>

  <p class="normal">“Kalacak mısın yani?”</p>

  <p class="normal">“Evet.”</p>

  <p class="normal">“Peki!.. Öyleyse... Sonra görüşürüz!”</p>

  <p class="normal">Çonakoş ayaklarını sürüyerek gitti. Boka ardından bakınca, onun da defalarca dönüp arkasına baktığını gördü. Çonakoş biraz sonra sokağın ucunda kayboldu.</p>

  <p class="normal">Gürültülü ve ışıltılı Üllö Caddesi’nin hemen yanındaki Rakoş Sokağı, şimdi iyice karanlığa ve sessizliğe gömülmüş; kendi halinde durmaktaydı. Duyulan tek ses, sokağı bir uçtan bir uca kateden rüzgârın uğultusuydu. Bu sert rüzgâr, sokak lambalarının camlarını sarsıyordu ve biraz daha şiddetlendiğinde, gaz lambalarının titreyip dalgalanan alevleri daha da hareketleniyor; aralarında gizlice işaretleşiyormuş gibi birbirlerine yaklaşıp uzaklaşıyorlardı. Sokakta Komutan Yohan Boka’dan başka kimse yoktu. Komutan, dört yanına bakıp sokakta yapayalnız olduğunun farkına varınca yüreği öylesine burkuldu ki, kendini tutamadı; kapının kanadına yaslanarak hıçkıra hıçkıra ağlamaya başladı.</p>

  <p class="normal">Hiçbirinin söylemeye cesaret edemediği şeyi artık anlamıştı! Küçük Nemeçek, hastalığın pençesinde gittikçe kötüleşiyordu. Bunun sonunun nereye varacağını ve o varılacak sonun hiç de uzak olmadığını sezmekteydi. Zafer kazanmış anlı şanlı bir ordunun başkomutanı olmasının hiçbir önemi yoktu! Tam bir erkek gibi davranmayışına da aldırış etmiyordu. Kendini artık iyice açığa çıkmış olan çocuksu ruh haline tamamen bırakmış, hıçkırıklar arasında şu sözü tekrar ediyordu:</p>

  <p class="normal">“Küçük dostum! İyi kalpli küçük yüzbaşım...”</p>

  <p class="normal">Yanından geçen bir adam, ağladığını görünce, Boka’ya yaklaşıp sordu:</p>

  <p class="normal">“Neden ağlıyorsun küçüğüm?”</p>

  <p class="normal">Boka adama karşılık vermedi. Adam da omuz silkip yoluna devam etti. Az sonra kolunda kocaman bir sepet taşıyan yoksul bir kadın gelip Boka’nın önünde durdu; birkaç saniye ona baktı ve sonra hiçbir şey söylemeden sessiz sedasız uzaklaştı. Daha sonra ufak tefek bir adamcağız, gözü yaşlı komutanın kenarında durduğu kapıdan içeri girdi. Dönüp baktığında Boka’yı gördü:</p>

  <p class="normal">“Sen misin Boka?” dedi. Tanımıştı üzgün çocuğu.</p>

  <p class="normal">Boka da adama baktı:</p>

  <p class="normal">“Evet Bay Nemeçek, benim.”</p>

  <p class="normal">Kolunda taşıdığı giysilerle evine dönen bu adamcağız, Terzi Nemeçek’ti. Giysi provasından geliyordu. Adam, Boka’nın duygularını anlamıştı. Bu yüzden ona neden ağladığını sormadı... Doğruca yanına gidip Boka’nın başını okşadı ve onunla birlikte ağlamaya başladı. Ağlamak ne kelime, hıçkırıklara boğulmuştu! Onun bu durumunu görünce, Boka’nın komutanlık bilinci yeniden canlanıverdi:</p>

  <p class="normal">“Ağlamayın Bay Nemeçek, ağlamayın!” dedi.</p>

  <p class="normal">Terzi, elinin tersiyle gözyaşlarını sildi ve ani bir hareket yaptı. “Hiçbir umut kalmadı; ağlamaktan başka elden ne gelir!” der gibiydi.</p>

  <p class="normal">Ancak “Tanrı seni korusun oğlum,” diyebildi.</p>

  <p class="normal">Sonra kalkıp yürüdü ve avluda gözden kayboldu.</p>

  <p class="normal">Boka da gözyaşlarını sildi ve derin derin iç çekti. Çevresine, sokağa bakındı ve aklına artık eve gitmesi gerektiği geldi. Ama sanki bir şey ona engel oluyordu. Hiçbir yararı olmayacağını bildiği halde sanki burada, can çekişen küçük askerinin evinin önünde saygı duruşunda beklemek onun için kutsal, zorunlu bir görevdi! Kapının önünde birkaç adım attı, sonra sokağa dönüp karşı kaldırıma geçti ve oradan küçük eve bakmaya koyuldu.</p>

  <p class="normal">Issız, daracık sokağın sessizliği içinde, birden ayak sesleri duyuluyordu. Boka, kaldırımda başı öne eğik gezinmeyi sürdürürken:</p>

  <p class="normal">“Bu gelen, evine geç kalmış bir işçidir mutlaka,” dedi kendi kendine. Kafası, daha önce hiç aklından geçirmediği binbir türlü garip düşünceyle doluydu. Yaşamı ve ölümü düşünüyordu; daha çok da ölümü!.. Önündeki korkunç soruna bir çözüm, bir çıkış yolu bulamamak içini acıtıyordu. Çok, ama çok güçsüz hissetti kendini!</p>

  <p class="normal">Az önce duyduğu ayak sesleri iyice yaklaşmıştı, ama sanki yürüyen kişi yavaşlamıştı. Kapkara bir gölge, sokaktaki evlerin önünden çekine çekine geçti ve Nemeçeklerin evinin önünde durdu. Kapıdan içeriye baktı. Bir an içeri girecek oldu, ama anında bundan vazgeçip yine dışarı çıktı.</p>

  <p class="normal">Durdu, bekledi... Sonra, evin önünde bir aşağı bir yukarı yürümeye koyuldu. Sokaktaki ilk gaz lambasının altında durduğunda esen rüzgâr, üzerindeki ceketi havalandırıverdi birden. Boka oraya bakınca ne gördü dersiniz? Ceketin altında kan kırmızısı bir gömlek vardı!</p>

  <p class="normal">Bu gelen Feri Atş’ın ta kendisiydi!</p>

  <p class="normal">İki komutan, birbirlerine uzun süre baktılar. İlk kez göz göze geliyorlardı; üstelik çevrede hiç kimse yokken! Bu acılı evin önünde karşılaşıvermişlerdi işte. Birini yüreği, öbürünü de vicdanı sürükleyip getirmişti buraya. Tek söz etmeden bir süre bakıştılar. Bu bakışma daha da uzar giderdi, ama kapıcının açık bırakılmış olan giriş kapısını kilitlemek üzere karanlık avluda görünmesiyle, ikisinin de dikkatleri birden o yöne çevrildi. Feri Atş, doğruca kapıcının yanına gitti ve şapkasını çıkarıp kısık sesle ona bir şey sordu. Kapıcının yanıtı Boka’nın kulağına kadar gelmişti:</p>

  <p class="normal">“Çok kötü!.. Çok kötü!”</p>

  <p class="normal">Kapıcı bunu söyledikten sonra büyük, ağır kapıyı gürültülü biçimde kapattı. Bu gürültü sokaktaki sessizliği bozmuştu, ama dağların arasından bir anda duyulan gök gürültüsü gibi sönüp gitti hemen!</p>

  <p class="normal">Feri Atş geri dönüp yavaş yavaş yola koyuldu. Sokağın sağ yanından yürüyordu.</p>

  <p class="normal">Boka için de eve dönme zamanı gelmiş geçiyordu artık! Kuzeyden buz gibi bir rüzgâr esiyordu. Boka da yolun sol tarafındaydı. İki komutan, birbirlerine bir tek söz bile söylemeden yollarını ayırıvermişlerdi.</p>

  <p class="normal">Sonunda küçük sokak, taze ilkbahar gecesinde uykuya dalmıştı. Rüzgâr sokak lambalarının camlarını kıpırdatıyor, gaz lambalarının alevden saçlarını sağa sola savuruyor, paslı birkaç rüzgârgülünü adeta zevkle bağırtıyordu. Bütün yarıklardan içeri sızıyor; ufak tefek, zavallı bir terzinin oturduğu odada da esiyordu.</p>

  <p class="normal">Terzi masanın başına oturmuş sessizce akşam yemeğini yiyordu. Küçük yatağında küçücük bir yüzbaşı da ateşten kan çanağına dönmüş gözleri ve kıpkırmızı yanaklarıyla acı içinde soluyarak uyuyordu...</p>

  <p class="normal">Rüzgâr pencereyi tıkırdatıp odadaki petrol lambasının gazını titretti. Hasta oğlunun üzerini örten acılı anne, yarı baygın uzanan oğluna:</p>

  <p class="normal">“Rüzgâr esiyor, yavrucuğum,” dedi.</p>

  <p class="normal">Acı bir gülümsemeyle, Yüzbaşı Nemeçek, yavaşça fısıldadı:</p>

  <p class="normal">“Arsamızdan esiyor!.. Bizim biricik sevgili Arsamızdan!..”</p>
</body>
</html>
