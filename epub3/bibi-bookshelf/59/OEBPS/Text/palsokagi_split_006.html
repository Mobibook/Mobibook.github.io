<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>palsokagi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">BEŞİNCİ BÖLÜM</h1>

  <p class="normal">Aradan iki gün geçmişti. Botanik Bahçesi’ne iyice karanlık çöktüğünde, köprüdeki iki nöbetçi, kendilerine yaklaşmakta olan siyah bir gölge fark ettiler.</p>

  <p class="normal">“Dikkat!” dediler birbirlerine.</p>

  <p class="normal">Her ikisi de, ay ışığı altında gümüş, sivri ucu ışıl ışıl parlayan mızraklarını havaya kaldırdılar. Onlara yaklaşan gölge, Feri Atş’tı ve nöbetçiler, mızraklarını kaldırıp onu selamlıyorlardı. Başkan hızlı adımlarla köprüden geçmekteydi.</p>

  <p class="normal">“Buradalar mı?” diye sordu nöbetçilere. Bütün çocukların çoktan adada toplanmış olmaları gerekiyordu çünkü.</p>

  <p class="normal">“Evet komutanım,” dedi içlerinden biri.</p>

  <p class="normal">“Peki Gereb?”</p>

  <p class="normal">“İlk gelen o oldu.”</p>

  <p class="normal">Başkan, sessiz ve sert bir selam verdi; iki nöbetçi mızraklarını yeniden havaya kaldırdılar. Askeri kurallar bunu gerektiriyordu.</p>

  <p class="normal">Evet, Kırmızı Gömlekler adada çoktan toplanmışlardı. Feri Atş da yanlarına gelince, Pastörlerden büyük olanı bağırdı:</p>

  <p class="normal">“Dikkat!..”</p>

  <p class="normal">Uçları gümüş tabakayla kaplı mızraklar tekrar havalandı.</p>

  <p class="normal">Feri Atş, ordusunu selamladıktan sonra “Acele etmemiz gerek!” dedi. “Ben biraz geciktim. Hemen işimize koyulalım. Feneri yakın.”</p>

  <p class="normal">Komutan gelmeden önce ışık yakılması yasaktı. Fenerin yakılmış olması Feri Atş’ın adada olduğunun işaretiydi. Genç olan Pastör, emri yerine getirip feneri yaktı ve Kırmızı Gömlekler titrek ışığın çevresinde oturdular. Hepsi de sesini soluğunu kesmiş başkanlarının konuşmasını beklemekteydi.</p>

  <p class="normal">Başkan sordu:</p>

  <p class="normal">“Konuşmamız gereken yeni bir konu var mı?”</p>

  <p class="normal">Zebeniç söz istedi.</p>

  <p class="normal">“Ne var?” dedi Başkan.</p>

  <p class="normal">“Komutanım, Pal Sokağı’ndaki arsadan aldığınız kırmızı-yeşil bayrağı cephanelikte saklıyorduk, ama bayrak kayboldu.”</p>

  <p class="normal">Başkan bunu duyunca kaşlarını çattı:</p>

  <p class="normal">“Peki silahlar?” diye sordu.</p>

  <p class="normal">“Silahların hepsi yerinde duruyor. Buraya gelmeden önce, depo başsorumlusu olarak hepsini denetledim. Baltalar ve mızraklar kale yıkıntısının oradalar. Sadece ganimet olarak aldığımız bayrak kayıp! Biri gelip onu çalmış olmalı!”</p>

  <p class="normal">“Herhangi bir iz buldunuz mu?”</p>

  <p class="normal">“Evet. Yönetmelik gereği her gün yapmak zorunda olduğum kum serpme işini dün akşam da yaptım. Akşamüstü, burca ince kum serptim ve bugün yoklama sıram gelince, kumun üzerinde küçük ayak izleri olduğunu fark ettim. İzler, yarıktan başlayıp bayrağı koyduğumuz köşeye kadar gidiyor ve oradan da başlama noktası olan yarığa geri dönüyordu. Yarıkta izi kaybettim, çünkü orada toprak sertti ve her yer yosun kaplıydı.</p>

  <p class="normal">“Ayak izlerinin küçük olduğunu söylüyorsun, öyle mi?”</p>

  <p class="normal">“Evet, hem de çok küçük. İçimizde, ayakları en küçük olan Vendover’in ayaklarından bile daha küçük.”</p>

  <p class="normal">Bir sessizlik oldu.</p>

  <p class="normal">“Bir yabancı cephaneliğimize girmiş anlaşılan,” dedi komutan. “Ve bu yabancı, Pal Sokağı Çocuklarından biri olmalı!”</p>

  <p class="normal">Kırmızı Gömleklerin arasında bir uğultu dolaşıyordu.</p>

  <p class="normal">Feri Atş “Bundan eminim,” diye devam etti. “Çünkü cephaneliğimize giren, Pal Sokaklılardan başkası olsaydı, o silahları hemen alıp götürürdü. Ama bu kişi, bayraktan başka bir şeye dokunmamış. Hiç kuşku yok ki Pal Sokağı Çocukları, içlerinden birini bayrağı yeniden ele geçirmek üzere görevlendirmişler. Gereb, sen hiç bununla ilgili bir konuşma yaptıklarını duydun mu?”</p>

  <p class="normal">Gereb düpedüz Kırmızı Gömlekler Çetesinin casusu olmuştu! Ayağa kalkarak:</p>

  <p class="normal">“Hayır, doğru dürüst hiçbir şey duymadım,” dedi.</p>

  <p class="normal">“Peki, oturabilirsin. Bunu araştıracağız. Şimdi, önümüzdeki işlerle ilgilenelim,” dedi Feri Atş. “Başımıza son geleni biliyorsunuz; adada olduğumuz sırada, düşman buraya girmeyi başarıp şuradaki ağaca kırmızı bir yazı astı. Üstelik öyle becerikliydi ki kaçıp elimizden kurtuldu! Düşmanımız sanıp sokakta kovaladığımız çocukların ise olaylarla hiç ilgisi yoktu; sadece bizden korktukları için koşup kaçmışlardı. Biz de deli gibi onların peşlerine takılmıştık! Bu kırmızı yazıyı, mutlaka öç alınması gereken bir hakaret olarak kabul ediyorum. Arsanın durumunu iyice incelemesi için Gereb’e zaman tanımak amacıyla, saldırımızı bugünden başka bir güne ertelemiştik. Şimdi Gereb bize gözlemlerini anlatacak ve sonra savaş ilanımızın tarihini belirleyeceğiz.</p>

  <p class="normal">Başkan bunları söyledikten sonra, Gereb’e bir bakış attı. Sonra da:</p>

  <p class="normal">“Ayağa kalk Gereb,” dedi.</p>

  <p class="normal">Gereb sorguya çekilen bir sanık gibiydi. Ayağa kalktı.</p>

  <p class="normal">“Ben düşünüyorum da... Şey...” diye hafif bir tedirginlikle başladı söze. “Bu arsayı, belki de savaşmaya gerek kalmadan ele geçirebiliriz. Bütün olanlardan sonra kendi kendime dedim ki, ben de Pal Sokağı çetesi üyelerinden biriydim... Bir savaşa neden olmak istemiyorum... Yani kısacası, Arsanın bekçisi Yano’ya rüşvet verdim ve onu bize hizmet etmeye ikna ettim. Pal Sokaklıları Arsadan... Arsadan...”</p>

  <p class="normal">Bu sözler üzerine Feri Atş, Gereb’e öyle sert, öyle acımasız baktı ki, Gereb konuşmasının sonunu getiremedi!</p>

  <p class="normal">Derinlerden gelen güçlü sesiyle çocukların korkudan dizlerini titreten Başkan bağırdı:</p>

  <p class="normal">“Sen henüz kimlerle birlik olduğunun farkında değilsin! Biz kimseyle pazarlık etmek istemiyoruz; hiç kimseye rüşvet vermek de istemiyoruz. Pal Sokaklılar, Arsayı bize kendi rızalarıyla vermezlerse, biz de orayı güç kullanarak ele geçiririz. Slovak’la ilgili bu tatsız hikâyeyi duymamış olayım. Kırmızı Gömlekler, senin bu dediklerini yapmaya, rüşvet vermeye asla yanaşmazlar!</p>

  <p class="normal">Herkes susmuştu ve Gereb gözlerini yere indirmişti.</p>

  <p class="normal">Feri Atş ayağa kalktı ve Gereb’e:</p>

  <p class="normal">“Korkuyorsan evine git!” dedi. “Başkan’ın gözleri ateş saçıyordu.”</p>

  <p class="normal">Evet, Gereb’in korktuğu doğruydu. Eğer Kırmızı Gömlekler onu kovarsa, hiç yeri yurdu kalmayacağını anlamıştı. Başını kaldırdı ve sesini olabildiğince cesur çıkarıp:</p>

  <p class="normal">“En küçük bir korkum bile yok! Sizinleyim ve sizinle kalıyorum. Daima size bağlı olacağıma yemin ederim,” dedi.</p>

  <p class="normal">“İyi o zaman,” dedi Feri Atş. Ama yüzünden anlaşıldığı kadarıyla aralarına katılan bu yeni üyeden pek hoşnut değildi. Sonra ona dönüp:</p>

  <p class="normal">“Eğer bizimle kalmak istiyorsan, yasalarımıza uygun biçimde yemin etmen gerek!” dedi.</p>

  <p class="normal">“Seve seve,” diye yanıt verdi Gereb. Rahatlamış ve derin bir soluk almıştı şimdi.</p>

  <p class="normal">“O halde elini uzat.”</p>

  <p class="normal">Gereb’in uzattığı elini Feri Atş, çok güçlü bir şekilde sıktıktan sonra şöyle konuştu:</p>

  <p class="normal">“Bugünden itibaren teğmen olarak aramızdasın. Zebeniç sana bir mızrakla bir balta verecek; adını da gizli kayıt listemize ekleyecek. Şimdi beni iyi dinle. Saldırımızı sonsuza kadar erteleyemeyiz. Arsaya saldırımızı öbür gün gerçekleştirmeye karar verdim. Öğle yemeğinden sonra burada toplanacağız. Birliğimizdeki güçlerin yarısı Marya Sokağı’ndan Arsaya girecek ve oradaki burçları tutacak. Sana gelince... Sen, ordumuzun geri kalan yarısının Arsadan içeri girebilmesi için Pal Sokağı’nın kapısını açacaksın. Bu ikinci bölük, düşmanı dışarı atmak için gerekeni yapacak. Eğer Pal Sokaklılar odun yığınlarının oradaki labirente sığınmaya kalkarlarsa, odunların yakınındaki diğer bölük saldırıya geçecek. Bütün bunların ne amaçla yapıldığını biliyorsunuz; bizim bir oyun alanına ihtiyacımız var ve bu alanı ne pahasına olursa olsun elde edeceğiz!”</p>

  <p class="normal">Kırmızı Gömlekler, ani bir sıçrayışla yerlerinden kalkmışlardı. Mızraklarını havaya kaldırıp:</p>

  <p class="normal">“Yaşasın!” diye bağırdılar.</p>

  <p class="normal">Başkan, yeniden sessizliği sağlamakta gecikmedi:</p>

  <p class="normal">“Sana soracak birkaç sorum daha var,” dedi Gereb’e dönerek. “Pal Sokağı Çocukları’nın, senin bizim birliğimize girdiğinden haberleri olabilir mi? Bundan kuşkulanmış olmasınlar sakın?”</p>

  <p class="normal">“Kuşkulandıklarını sanmam,” dedi yeni teğmen. “Buraya kâğıdı asmaya geldiklerinde karanlıktı ortalık; beni o karanlıkta görmüş olamazlar.”</p>

  <p class="normal">“O halde, yanlarına geri dönersen, kendini tehlikeye atmış olmayacaksın hiç, değil mi?”</p>

  <p class="normal">“Bunun kesinlikle hiç ama hiç tehlikesi yok!”</p>

  <p class="normal">“Senden kuşkulanmayacaklar yani!”</p>

  <p class="normal">“Asla! Bir şeyden kuşkulanacak olsalar bile, hiçbir şey söylemeye cesaret edemezler. Hepsinin benden ödü kopar. O koskoca çetenin içinde bir tek cesur çocuk bile yoktur,” dedi Gereb.</p>

  <p class="normal">Kısık, ama keskin bir ses, Gereb’in sözünü kesti:</p>

  <p class="normal">“Var! Var!”</p>

  <p class="normal">Kırmızı Gömlekler, şaşkınlık içinde birbirlerine baktılar:</p>

  <p class="normal">Feri Atş:</p>

  <p class="normal">“Kimden geldi bu ses?” diye sordu.</p>

  <p class="normal">Yanıt veren olmadı. Ama aynı keskin ses tekrar duyuldu:</p>

  <p class="normal">“Var! Var!”</p>

  <p class="normal">Sesi ikinci duyuşlarında ağacın tepesinden geldiğini fark ettiler! O sırada ağacın dalları çatırdamaya başladı ve hemen ardından, sarışın, küçük bir çocuk ağaçtan atladı. Çocuk yere atladıktan hemen sonra ceketine takılıp kalmış yaprakları temizledi; yerinde doğrulup dimdik durdu. Onu bir anda karşılarında görünce şaşkına dönen Kırmızı Gömlekler’e, gözlerini üzerlerinden hiç ayırmadan baktı. Ansızın karşılarında beliren bu görüntü öyle şaşırtıcıydı ki Kırmızı Gömleklerin hiçbiri tek bir söz bile söyleyememişti!</p>

  <p class="normal">Gereb’in durumu ise daha da beterdi; yüzü sapsarı kesilmişti.</p>

  <p class="normal">“Nemeçek!” dedi hayretler içinde.</p>

  <p class="normal">“Evet, Nemeçek!” dedi küçük sarışın. “Nemeçek ya! Cephaneliğinizden bayrağı kim aldı bilmek ister misiniz? Ben aldım! Ayakları Vendover’inkilerden daha küçük olan benim. Eğer isteseydim, siz burayı terk edene kadar ağaçta saklanabilirdim, tıpkı üç buçuk saattir yapmış olduğum gibi! Ama Gereb, Birliğimizde bir tek cesur kişi bile olmadığını söylediği zaman, kendi kendime dedim ki: ‘Siz biraz bekleyin. Pal Sokağı Çocukları cesur mu değil mi göreceksiniz! Basit bir er olsa bile, Nemeçek bunu size gösterecek.’ İşte karşınızdayım! Konuşmalarınızın hepsini dinledim, bizden çaldığınız bayrağı da geri aldım. Şimdi bana ne yaparsanız yapın. İsterseniz dövün, bayrağı elimden zorla alın, çünkü onu asla kendi rızamla vermem size! Haydi, hiç çekinmeyin, yapın yapacağınızı. Korkmanıza gerek yok; bire karşı on kişisiniz!”</p>

  <p class="normal">Ufaklık bunları söylerken yanakları ateş gibi olmuştu ve kollarını yanlara doğru açmıştı. Bir avucunda bayrağı sıkı sıkı tutuyordu. Kırmızı Gömlekler gözlerine inanamıyorlardı ve gökten birdenbire düşüvermiş, kendileriyle böylesine güven dolu konuşan bu küçücük çocuğa şaşkınlık içinde bakmaktaydılar.</p>

  <p class="normal">Orada bulunan iki Pastör ve Feri Atş da dahil tüm çeteyi dövebilecek gücü varmış gibi, öyle cesaretle konuşuyordu ki, Kırmızı Gömlekler, onu hayretler içinde dinlemekten başka bir şey yapamamışlardı.</p>

  <p class="normal">İlk olarak Pastör Kardeşler topladılar kendilerini. Nemeçek’e yaklaşıp, onu kolundan tuttular. Ufaklığın sağ tarafında duran genç Pastör, ondan bayrağı çekip almaya çoktan hazırdı, ama ne var ki derin sessizliğin içinde Feri Atş’ın sesi duyulunca yapamadı bunu.</p>

  <p class="normal">“Durun! Onu rahat bırakın,” diye buyuruyordu Başkan.</p>

  <p class="normal">Pastörler başkanlarına şaşkın şaşkın baktılar.</p>

  <p class="normal">“Onu rahat bırakın,” diye tekrarladı Feri Atş. “Ben bu çocuğu sevdim.”</p>

  <p class="normal">Sonra Nemeçek’e dönüp “Sen cesur birisin Nemeçek! İşte sana elimi uzatıyorum. Aramıza katıl!” dedi.</p>

  <p class="normal">Nemeçek, bu daveti kabul etmediğini başını iki yana sallayarak belirtti ve çocuk sesiyle çıkarabildiği en sert tonda:</p>

  <p class="normal">“Hayır!” dedi.</p>

  <p class="normal">Sertti sesi sert olmasına, ama bir yandan da titriyordu! Yanlış anlamayın sakın; korkudan değil, heyecandandı bu titreme. Yüzü solgundu, ancak korkusuz ve dikkafalı bir ifadeyle yineledi:</p>

  <p class="normal">“Hayır, asla!”</p>

  <p class="normal">Feri Atş gülümsedi. “Öyle olsun! Seni zorlamayacağım. Şimdiye kadar hiç kimseyi Birliğe davet etmemiştim; buradaki herkes, Birliğe kendiliğinden gelip girdi. Bu teklifte bulunarak sana bir ayrıcalık yaptım. Ama davetimi geri çevirirsen, ısrar edecek değilim.” Sonra ona sırtını döndü.</p>

  <p class="normal">Pastörler “Ona ne yapalım?” diye sordular.</p>

  <p class="normal">“Bayrağı elinden alın,” dedi Başkan. Birdenbire nasıl da umursamaz bir tavır takınmıştı!</p>

  <p class="normal">Bu sözü duyar duymaz, yaşça büyük olan Pastör, Nemeçek’in incecik elinden kırmızı-yeşil bayrağı çekip aldı. Nemeçek’in canını yakacak kadar sert davrandı. Ama ufaklık dişlerini sıktı ve en küçük bir ses bile çıkarmadı.</p>

  <p class="normal">Pastör “Bayrağı aldım!” diye zevkle duyurdu.</p>

  <p class="normal">Şimdi herkes, Feri Atş’ın, kendiliğinden ellerine düşmüş olan bu tutsağa hangi korkunç cezayı uygun göreceğini sormaktaydı kendi kendine. Tutsak Nemeçek ise, olduğu yerde kıpırtısız duruyor ve dişlerini sıkıyordu.</p>

  <p class="normal">Feri Atş ona doğru döndü ve sonra Pastör’e bir işaret yaptı:</p>

  <p class="normal">“Hiç sağlam görünmüyor, onu dövsek elimize ne geçecek? Buna gerek yok. Ama... Ona bir banyo yaptırabiliriz!”</p>

  <p class="normal">Bu öneri duyulunca, kurulda bir kahkaha koptu. Feri Atş gülüyordu; tabii Pastör Kardeşler de! Zebeniç, şapkasını havaya fırlatmıştı, Vendover de sevinçten deliye dönmüş gibiydi. Gereb kendini biraz geriye çekmiş, ağacın arkasında kahkahaya boğulmuştu. Yüzündeki ciddiyet silinmeden duran yalnızca Nemeçek’ti. Nezle olmuştu ve üstelik birkaç gündür öksürüyordu. Annesi ona dışarı çıkmayı yasaklamış olmasına rağmen, küçük sarışın evde kapalı kalmaya dayanamamıştı. Saat üçte kaçmıştı evden ve son üç buçuk saatini de ağacın tepesine tüneyip Kırmızı Gömlekleri bekleyerek geçirmişti. Şimdi perişan durumdaydı ama hiç şikâyet etmiyor, sesini çıkarmıyordu. Nezle olduğunu onlara belli eder miydi hiç? Anlasalar, bu canavar ruhlu çocuklar onunla alay ederlerdi. İçlerinde en güçlüsü Gereb, ağzını ardına kadar açıp, kahkahayı koyverirdi! Nemeçek, alay konusu olmaktansa hastalığını gizli tutmayı tercih etti. Ve laf atmalar, alaylı sözler eşliğinde onu göle atacak olan Pastörler’e bıraktı kendini. Pastörler, büyük bir zevkle göle batırdılar ufaklığı. Acaba yeryüzünde şu Pastörler kadar korkunç iki çocuk daha var mıydı? Biri, onu ellerinden yakalamış, diğeri de ensesinden tutmuştu. Sonra Nemeçek’i suyun içine attılar. Ufaklık boğazına kadar göle battığında neşeden Kırmızı Gömlekler’in ağızları kulaklarına varmıştı. Hepsi birden coşkuyla dans etmeye başladılar; bir çeşit savaş dansıydı yaptıkları. Bağıra çağıra şapkalarını havaya savuruyorlardı:</p>

  <p class="normal">“Huyaa hop! Huya hop!”</p>

  <p class="normal">Çıkardıkları bu sesler, mutluluk sarhoşluklarını yansıtıyordu. Çığlıklarına kahkahaları da eklenince, bütün adayı bir sevinç rüzgârı kapladı. Zavallı Nemeçek, “banyo” yaptığı gölün içinde, ürkek bir kurbağa gibi görünüyor ve çevresindekileri acılı gözlerle seyrediyordu. Onun hemen yanında duran Gereb ise bacaklarını iki yana açıp oturmuş, küçük sarışınla alay eden kaş göz işaretleri yapıyordu.</p>

  <p class="normal">Sonunda Pastörler ufaklığı serbest bıraktılar. Şıpır şıpır su damlayan giysileriyle, tepeden tırnağa çamura bulanmış vücuduyla gölden çıkan Nemeçek’i karşılarında gördüklerinde, Kırmızı Gömleklerin neşesi artık tavana vurmuştu! Nemeçek kolunu kımıldattığında, ceketinin içinden bardaktan boşanırcasına sular dökülüyordu. O, ıslak bir köpek gibi silkelendiğinde, herkes üzerine su sıçramasın diye sağa sola kaçışmıştı. Dörtbir yandan, alaylı sözler duyuluyordu:</p>

  <p class="normal">“Hey! Şu kurbağaya bakın!”</p>

  <p class="normal">“Bütün suyu indirdin mi midene?”</p>

  <p class="normal">“Yüzme biliyor musun, gösterseydin ya bize!”</p>

  <p class="normal">Nemeçek bu sataşmaların hiçbirine yanıt vermedi. Yüzünde acı bir gülümseme vardı. Eliyle sırılsıklam olmuş ceketini sıkıyordu. Gereb onu rahat bırakmadı; dudaklarındaki alaylı gülüşle, Nemeçek’in önüne kuruluverdi:</p>

  <p class="normal">“İyi miydi banyo?”</p>

  <p class="normal">Nemeçek, masmavi gözlerini ona dikti:</p>

  <p class="normal">“Çok iyiydi hem de! Ne olursa olsun, kıyıda kalıp alaylı sözlerinizi dinlemekten çok daha iyiydi. Arkadaşlarımın düşmanlarıyla birlik olmaktansa, koca bir yıl gölün dibinde kalmayı tercih ederim ben! Bir banyo yapmış oldum altı üstü... Ne var bunda? Geçen gün tek başımayken suya düştüğümde senin düşmanlarımızın yanında olduğunu görmüştüm.”</p>

  <p class="normal">Nemeçek, Gereb’e bir çırpıda bunları söyleyip diğerlerine döndü:</p>

  <p class="normal">“Bana ayrıcalıklar yapıp, armağanlar verebilir, beni pohpohlayabilirsiniz; ama sizin tarafınıza geçmem! Beni bir kez daha, yüz kez, hâttâ bin kez daha suya atacak da olsanız; yarın, öbür gün ve diğer bütün günler yine buraya geleceğim! O kadar iyi saklanacağım ki beni göremeyeceksiniz. Hiçbiriniz beni korkutamazsınız. Ve bize; yani Arsamıza gelecek olursanız, orada karşınızda bizi bulacaksınız! Bir kişiye karşı on kişi olunca konuşmak kolay... Siz asıl Arsamıza geldiğinizde, nasıl konuşulurmuş göreceksiniz. Beni tek başıma yakaladığınız için rahatsınız. Siz çok çok güçlüsünüz, hepsi bu. Pastörler müzenin bahçesinde bilyelerimi çaldılar. Çalarlar tabii, çünkü onlar benden çok daha güçlüler. Bugün beni suya batırdınız; çünkü güçlüsünüz siz. Ee, sonra? Hoşunuza gidecekse, dövün de! Eğer ben istemeseydim, bu banyoyu asla yaptıramayacaktınız bana! Ama ben tercih ettim ve ağaçta saklanmaktan vazgeçip aşağı atladım. Boğun beni, pataklayın dilerseniz, ama asla şunun gibi; şurada duran gibi hain olmayacağım!”</p>

  <p class="normal">Eliyle Gereb’i işaret ediyordu; bunları dinlerken artık gülmeyi beceremeyen Gereb’i... Fenerin ışığı, Nemeçek’in güzel sarı saçlarını ve sırılsıklam giysilerini aydınlatıyordu. Cesur, güven dolu, temiz kalpli Nemeçek, gözlerini dosdoğru Gereb’e dikmişti ve onun bu bakışları altında Gereb, tüm özgüvenini yitirmiş; başı öne eğik öylece duruyordu. O sırada kilisedeki sessizliği aratmayacak ölçüde derin bir sessizlik olmuştu adada. Öyle ki, Nemeçek’in cebinden yere damlayan suların şıpırtısını duymak hiç de zor değildi!</p>

  <p class="normal">Birden, küçük sarışın, sessizliği bozarak:</p>

  <p class="normal">“Artık gidebilir miyim?” diye sordu.</p>

  <p class="normal">Hiç kimse ona yanıt vermeyince, ufaklık sorusunu yineledi:</p>

  <p class="normal">“Anlaşılan bana dayak atmayacaksınız. Artık buradan gidebilirim, değil mi?”</p>

  <p class="normal">Bu sefer de kimseden yanıt alamayınca, sessiz sakin, köprüye doğru yöneldi. Kimse yerinden kıpırdamadı. Kırmızı Gömlekler donup kalmışlardı ve bu sarışın çocuğun gerçek bir kahraman olduğunu; “kahraman” sözüne tamamen layık ve büyükler arasında sayılmayı hak eden biri olduğunu kabul etmişlerdi. Bütün olup biteni bulundukları yerden ağızları açık izleyen iki nöbetçi de, ufaklığı durdurmaya cesaret edememişlerdi. Nemeçek yanlarından geçtiği sırada, Feri Atş’ın yıldırım gibi gürleyen sesini işittiler:</p>

  <p class="normal">“Selam verin!” diyordu Başkan.</p>

  <p class="normal">Bu emirle birlikte, iki nöbetçi esas duruşa geçti ve ucu gümüşten mızraklarını havaya kaldırdılar. Bütün Kırmızı Gömlekler topuklarını vurdu ve iki nöbetçinin yaptığı gibi, onlar da mızraklarını havaya kaldırdılar. Silahlar, ay ışığı altında ve sessizliğin tam ortasında ışıl ışıl parlıyordu. Duyulan tek ses, köprüden geçip uzaklaşmakta olan küçük kahraman Nemeçek’in adımlarının sesiydi. Az sonra bu ses yerini, ufaklığın içi su dolu ayakkabılarının çıkardığı vıçk vıçk seslerine bıraktı ve birkaç saniye daha geçtikten sonra bu sesler de duyulmaz oldu. Nemeçek gitmişti.</p>

  <p class="normal">Adada, Kırmızı Gömlekler şaşkın bakışlarla birbirlerini süzüyorlardı şimdi. Feri Atş, toplandıkları düzlüğün ortasında, başını öne eğmiş duruyordu. Gereb, çarşaf gibi beyaz bir suratla ona yaklaştı:</p>

  <p class="normal">“Beni dinle... Ben istiyorum ki...”</p>

  <p class="normal">Ama Feri Atş ona sırtını döndü. Gereb, bunun üzerine, henüz esas duruş pozisyonunu bozmamış olan çocuklara yöneldi ve yaşça büyük olan Pastör’e yaklaştı. Pastör de başkanını örnek almış, onun tavrını sürdürüp Gereb’e sırtını dönmüştü. Gereb şimdi ne yapacağını bilmiyordu! Sonunda boğuk bir sesle:</p>

  <p class="normal">“Buradan gitsem iyi olacak herhalde!” dedi</p>

  <p class="normal">Hiç kimse yanıt vermedi ona. O da, Nemeçek’in az önce gittiği yolu izleyerek yürümeye koyuldu. Nemeçek’e yapılanın tersine, Gereb adayı terk ederken ona selam veren bir tek kişi olmadı! Nöbetçiler köprünün trabzanlarına yaslanmış, suya tükürük atıyorlardı. Çok geçmeden Gereb’in adımlarının sesi de kesilince Botanik Bahçesi’ni sarmış olan sessizlik yeniden hissedilir oldu.</p>

  <p class="normal">Kırmızı Gömlekler adada yalnız kalmışlardı artık!.. Feri Atş, bu sırada büyük Pastör’e doğru yürüdü; onun iyice yakınında durdu. O kadar yakınına gelmişti ki, Pastör’ün yüzü arkadaşınınkine hafifçe değmişti.</p>

  <p class="normal">“Müzenin bahçesinde bu çocuğun bilyelerini alan sen misin?” diye sordu ona kısık sesle.</p>

  <p class="normal">“Evet,” diye yanıtladı Pastör.</p>

  <p class="normal">“O sırada kardeşin de seninle birlikte miydi?”</p>

  <p class="normal">“Evet.”</p>

  <p class="normal">“Bir, baskın’ yaptınız, öyle mi?”</p>

  <p class="normal">“Evet, aynen öyle!”</p>

  <p class="normal">“Kırmızı Gömlekler’e, küçük çocukların bilyelerini aşırıp onları soyup soğana çevirmeyi yasak etmedim mi ben?”</p>

  <p class="normal">Pastörler sus pus olmuşlardı. Feri Atş’a yanıt verilmez, onunla şakalaşılmazdı. Başkan, sert bakışlarını iki Pastör’e dikmişti; sakin ama buyurgan bir sesle dedi ki:</p>

  <p class="normal">“Banyo yapma sırası şimdi sizde!”</p>

  <p class="normal">Pastörler, gözlerini fal taşı gibi açarak Başkan’a baktılar. Bu emre anlam verememişlerdi.</p>

  <p class="normal">“Beni duymadınız mı? Giysilerinizi çıkarmadan çabuk banyonuzu yapın. Sıra sizde!”</p>

  <p class="normal">Pastörlerin içine düştükleri durum karşısında, çocuklardan birinin dudağında bir minicik gülümseme belirecek oldu; ama Başkan bunu hemen engelledi:</p>

  <p class="normal">“Kim alay ederse, kendisini suyun dibinde bulacak, ona göre!”</p>

  <p class="normal">Bu söz, anında etkili olmuştu. Hiç kimse gülmeye cesaret edemiyordu şimdi. Feri Atş tekrar Pastörler’e baktı ve aceleci bir sesle:</p>

  <p class="normal">“Hâlâ ne bekliyorsunuz? Haydi atlayın suya, boğazınıza kadar batacaksınız! Bir, iki!”</p>

  <p class="normal">Sonra aynı buyurgan ve aceleci sesle diğerlerine dönerek:</p>

  <p class="normal">“Siz de dönün arkanıza! Gösteride değilsiniz; onları izlemeyeceksiniz,” dedi.</p>

  <p class="normal">Kırmızı Gömlekler sırtlarını döndüler. Feri Atş da, cezalarını yerine getiren Pastörler’e bakıyordu. Pastörler yavaşça ve üzüntü içinde göle doğru yürüdüler ve boğazlarına kadar suya battılar. Kırmızı Gömlekler suyun çalkantısından başka hiçbir ses duymamışlardı. Feri Atş göle doğru şöyle bir göz attı ve iki Pastör’ün verilen cezayı yerine getirdiklerini gözleriyle gördü. Bunun üzerine emri verdi:</p>

  <p class="normal">“Tüfek indir! İleri marş!”</p>

  <p class="normal">Sonra ordusuyla birlikte adayı terk etti. Köprüdeki nöbetçiler feneri söndürdüler; uygun adımla köprüyü geçen kalabalığa yetişip onlarla birlikte, ilerdeki çalılıkların arasında gözden kayboldular.</p>

  <p class="normal">İki Pastör sudan çıktılar, birbirlerine baktılar. Her zaman yaptıkları gibi ellerini ceplerine soktular ve yürümeye koyuldular. Hiç, ama hiç konuşmuyorlardı. Utanç içindeydiler.</p>

  <p class="normal">Ay ışığıyla yıkanıp parlayan ada, bu ilkbahar gecesinin tatlı sessizliğinde yine tek başına kalmıştı!</p>
</body>
</html>
