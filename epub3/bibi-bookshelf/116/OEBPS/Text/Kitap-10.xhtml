<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KİTAP-10.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div id="ki-tap">
    <div class="generated-style">
      <h1 class="konu-ba-l-" id="toc-anchor" xml:lang="tr">X. BÖLÜM</h1>

      <p class="ana" xml:lang="tr">Kaplıcalarda sanırım bütün Avrupa’da böyledir; otel müdürleri ve başgarsonları müşterilerine daire verirlerken onların zevk ve isteklerine göre değil de kendi kişisel zevklerine göre davranırlar; çoğu zaman da yanılmazlar. Ancak, büyükanneye son derece lüks bir daire vermekle bu kez işi iyice abartmış oldular: Alabildiğine güzel döşenmiş dört oda, bir banyo, uşaklar ve oda hizmetçisi için ayrı odalar… Gerçekten de bu dairede bir hafta önce bir grande duchesse kalmıştı; kuşkusuz bu durum dairenin değerini daha da artırabilmek için yeni müşteriye özellikle anlatılıyordu. Büyükanneyi taşıyarak, zaman zaman da iterek bütün odalara götürdüler; büyükanne ortalığı büyük bir dikkatle inceledi. Dairenin gezilişi sırasında, orta yaşlı dazlak kafalı Müdür, büyükanneye eşlik ediyordu.</p>

      <p class="ana" xml:lang="tr">Büyükanneye ne gözle bakıyorlardı, bilmiyorum. Ama çok önemli, kibar ve son derece zengin biri sandıkları kesindi. Kayıt defterine şöyle yazdılar: Madame la générale princesse de Taraseviç. Oysa büyükannenin prenseslikle hiçbir zaman bir ilgisi olmamıştı. Uşaklar, özel vagon, bir yığın gereksiz bavul, çantalar, hatta sandıklar onu bir anda saygın biri yapıp çıkmıştı; koltuğu, sert havası ve tavırları, damdan düşercesine sorulan ve karşı çıkılamayan tuhaf soruları, kısacası dik, hırçın, buyurgan tavırları büyükannenin çevresindeki saygıyı daha da pekiştirmişti. Büyükanne odaları dolaşırken birden koltuğu durduruyor, eşyalardan birini göstererek Müdür’ü terleten sorular soruyordu. Müdür de saygılı bir gülümseyişle çekinerek açıklamalarda bulunmaya başlıyordu. Büyükanne bu soruları Fransızca soruyordu. Ama Fransızca’yı çok az konuştuğu için söylediklerini çoğu zaman ben çeviriyordum. Müdürün verdiği yanıtlara dudak büküyor, tatmin edici bulmuyordu. Aslında, sordukları da akla hayale ya da ipe sapa gelir cinsten sorular değildi ya. Örneğin, mitolojik bir konunun işlendiği çok ünlü bir özgün tablonun hayli silik bir kopyası önünde birdenbire durarak: “Kimin bu portre?”diye sordu.</p>

      <p class="ana" xml:lang="tr">Müdür bunun büyük bir olasılıkla bir kontesin portresi olabileceğini söyledi.</p>

      <p class="ana" xml:lang="tr">“Nasıl olur da bilmezsin? Burada yaşıyorsun ve hâlâ bilmiyorsun! Niçin buraya asılmış? Hem gözleri ne diye öyle şaşı?”</p>

      <p class="ana" xml:lang="tr">Müdür bu sorulara doğru dürüst karşılıklar veremeyince kızarıp bozardı.</p>

      <p class="ana" xml:lang="tr">Büyükanne, Rusça olarak,</p>

      <p class="ana" xml:lang="tr">“Amma da dangalak şey!” dedi.</p>

      <p class="ana" xml:lang="tr">Koltuğu kaldırıp taşımaya başladılar yine. Aynı olay porselen bir Drezden heykelciği önünde bir kez daha yaşandı. Büyükanne uzun süre bu heykelciği inceledikten sonra, aklına nerden geldi bilmem, heykelciği alıp dışarı atmaları emrini verdi. Sonunda, yatak odasındaki halıların fiyatını ve nerede dokunduklarını öğrenmek istedi. Müdür bu konuda bilgi edineceğine dair söz verdi.</p>

      <p class="ana" xml:lang="tr">Büyükanne, “Vay eşekler vay!” dedi, sonra karyolaya dikkatli dikkatli baktı: “Ne kadar da cicili bicili bir örtüsü var! Açın şu yatağı hele.”</p>

      <p class="ana" xml:lang="tr">Dediğini yaptılar.</p>

      <p class="ana" xml:lang="tr">“Daha, daha, hepsini açın. Yastıkları alın, yastık kılıflarını çıkarın, şu kuştüyü döşeği de kaldırın.”</p>

      <p class="ana" xml:lang="tr">Tüm yatağın altını üstüne getirdiler. Büyükanne titizlikle inceledi.</p>

      <p class="ana" xml:lang="tr">“İyi ki tahtakurusu falan yok. Bütün yatak takımını alıp götürün! Yerine benim çarşaflarımı, yastıklarımı koyun. Bütün bunlar çok lüks; benim gibi yaşını başını almış bir kadın böylesine şatafatlı bir daireyi ne yapsın? Tek başına sıkıntıdan insan patlar ayol!”</p>

      <p class="ana" xml:lang="tr">– Aleksi İvanoviç, çocukların derslerinden fırsat buldukça çıkıp sık sık gel yanıma.</p>

      <p class="ana" xml:lang="tr">– Dünden beri General’in hizmetinde değilim, diye yanıt verdim. Otelde kendi hesabıma kalıyorum.</p>

      <p class="ana" xml:lang="tr">– Nedenmiş o,</p>

      <p class="ana" xml:lang="tr">– Birkaç gün önce Berlin’den buraya saygıdeğer bir Alman Baronu ve eşi geldi. Dün gezinti sırasında Berlin şivesine pek dikkat etmeden onunla Almanca konuşmaya kalktım da…</p>

      <p class="ana" xml:lang="tr">– Eee, ne çıkar bundan?</p>

      <p class="ana" xml:lang="tr">– Bunu hakaret sayıp beni General’e şikâyet etti, General de aynı gün işime son verdi.</p>

      <p class="ana" xml:lang="tr">– Neden, o Baron’a küfür mü etmiştin ki? Zaten, etmiş olsan da ne olur ki!</p>

      <p class="ana" xml:lang="tr">– Yo, hayır. Bilâkis, Baron bana bastonuyla vurmaya kalktı.</p>

      <p class="ana" xml:lang="tr">Büyükanne, General’e,</p>

      <p class="ana" xml:lang="tr">– Ve sen de, ah sümüklü ah, diye çıkıştı, sen de çocuklarının öğretmenine böyle davranılmasına göz yumdun! Yetmezmiş gibi, bir de işinden attın! Görebildiğim kadarıyla beş para etmez bir adamsın sen! Hepiniz budalasınız, hepiniz!..</p>

      <p class="ana" xml:lang="tr">General kurumlu ve yılışık bir tavırla,</p>

      <p class="ana" xml:lang="tr">– Siz üzülmeyin, halacığım, diye yanıt verdi. Kendi başımın çaresine bakmayı bilirim ben. Ayrıca, Aleksi İvanoviç olayı hiç de doğru anlatmadı.</p>

      <p class="ana" xml:lang="tr">Büyükanne bana dönerek,</p>

      <p class="ana" xml:lang="tr">– Peki sen, sen nasıl katlandın bu hakarete? diye sordu.</p>

      <p class="ana" xml:lang="tr">Olabildiğince serinkanlı ve alçakgönüllü bir tavır takınarak,</p>

      <p class="ana" xml:lang="tr">– Baron’u düelloya davet etmek istedim, diye karşılık verdim; ancak, General buna karşı çıktı.</p>

      <p class="ana" xml:lang="tr">Büyükanne yine General’e döndü:</p>

      <p class="ana" xml:lang="tr">– Ne diye karşı çıktın? Sonra Müdüre, hadi bakalım adamım, sen gidebilirsin, çağrıldığın zaman gelirsin. Öyle ağzı açık dikilip durma! Senin şu çirkin Nurenburg’lu suratına dayanamıyorum!</p>

      <p class="ana" xml:lang="tr">Müdür başıyla selâm verip çıktı, hiç kuşkusuz büyükannenin komplimanlarını anlamamıştı.</p>

      <p class="ana" xml:lang="tr">General kıkırdayarak,</p>

      <p class="ana" xml:lang="tr">– Amma yaptınız, halacığım, diye yanıt verdi. Nasıl olur da düello yaparız, olacak şey mi bu?</p>

      <p class="ana" xml:lang="tr">– Niçin olmazmış? Erkekler horoz gibidir. Horoz gibi de dövüşmek zorundadır. Sizler hepiniz korkaksınız, açıkça görülüyor bu. Ülkenizin onurunu korumaktan ödünüz kopuyor. Hadi kaldırın beni. Potapiç, her zaman emrimde hazır bulunacak iki hamal tut. Pazarlığı yap ve tut onları. İkiden fazlası gereksiz. Beni yalnızca merdivenlerden indirip çıkaracaklar, düz yerde gezerken de itecekler. Bütün bunları anlat onlara. Paralarını da peşin öde ki, saygısızlık etmesinler. Ben nerede olursam sen de orada olacaksın. Sen de Aleksi İvanoviç, sokakta şu Baron’u gösteriver bana… Şu von Baron ne biçim bir adammış, bir de ben göreyim bakalım. Ya şu rulet nerede peki?</p>

      <p class="ana" xml:lang="tr">Rulet masalarının tren istasyonundaki gazinolarda olduğunu anlattım. Ardından soru yağmuru başladı: Kumar oynayan çok muydu? Bütün gün oynanır mıydı? Bu nasıl bir oyundu? Ben de bütün bunları uzun uzadıya anlatmaktansa, kalkıp oraya gitmesinin ve kendi gözüyle görmesinin daha iyi olacağı yanıtını verdim.</p>

      <p class="ana" xml:lang="tr">– Peki öyleyse, beni doğruca oraya götürsünler. Düş önüme bakalım, Aleksi İvanoviç! dedi.</p>

      <p class="ana" xml:lang="tr">General,</p>

      <p class="ana" xml:lang="tr">– İyi ama nasıl olur halacığım, daha yeni geldiniz, hiç dinlenmeden mi? diye sordu kaygıyla.</p>

      <p class="ana" xml:lang="tr">Heyecanını belli etmeye başlamıştı. Aslında herkes tedirgin görünüyor, birbirlerine kaçamak bakışlar atıyorlardı. Belli ki hiçbiri büyükanneyle gazinoya gitmeye hevesli değildi; belki de utanıyorlardı. Tabi ya, büyükanne kesinlikle orada herkesin gözü önünde pot üstüne pot kıracaktı. Ama yine de ister istemez ona eşlik etmek zorunda olduklarını biliyorlardı.</p>

      <p class="ana" xml:lang="tr">– Neden dinlenecekmişim? Yorgun değilim ki! Beş gündür trende otura otura canım çıktı. Ondan sonra da gidip içmeleri, kaplıcaları görürüz, bakalım nasılmış. Ve daha sonra da: Neydi şunun adı… Hani sen adını söylemiştin ya, Praskovya… Doruk muydu, neydi?</p>

      <p class="ana" xml:lang="tr">– Evet, büyükanne, doruk.</p>

      <p class="ana" xml:lang="tr">– Tabii ya, doruk. Her neyse işte, orayı da görürüz. Burada daha başka neler var?</p>

      <p class="ana" xml:lang="tr">Polina bir an duraksayarak,</p>

      <p class="ana" xml:lang="tr">– Çok şey var, büyükanne, dedi.</p>

      <p class="ana" xml:lang="tr">– Belli ki senin de pek bir şey bildiğin yok! Oda hizmetçisine dönerek, Marfa, dedi, sen de benimle gel.</p>

      <p class="ana" xml:lang="tr">General birden telâşlanıverdi:</p>

      <p class="ana" xml:lang="tr">– İyi ama onu niçin götürmek istiyorsunuz, halacığım? Olacak şey mi hiç, bırakın onu, Potapiç’in bile gazinoya girmesine izin vereceklerini sanmam.</p>

      <p class="ana" xml:lang="tr">– Saçma! Hizmetçi diye onu bırakacağım ha! Olacak şey mi hiç, o da bir insan; dile kolay, tam bir hafta tren yolculuğu yaptık, onun da canı bir şeyler görmek ister. Benimle gelmeyecek de kiminle gidecek? Sokaklarda tek başına burnunun ucunu bile göremez o.</p>

      <p class="ana" xml:lang="tr">– İyi ama büyükanne…</p>

      <p class="ana" xml:lang="tr">– Benimle birlikte olmaktan utanıyor musun yoksa ha? Öyleyse sen de evde kal, gelesin diye yalvarıyordum sanki. General bozuntusu sen de! Ben de general karısıyım. Hem sizi, ne diye kuyruk gibi ardım sıra sürükleyecekmişim? Aleksi İvanoviç ne güne duruyor, o her şeyi gösterir bana.</p>

      <p class="ana" xml:lang="tr">Ama De Grieux hep beraber diye diretti, ona eşlik etmekten büyük zevk duyacaklarını söyleyerek öyle gönül alıcı sözler söyledi ki, sonunda hep birlikte yola çıktık.</p>

      <p class="ana" xml:lang="tr">De Grieux, General’e,</p>

      <p class="ana" xml:lang="tr">– Elle est tombée en enfance, diye yineledi, seule elle fera des betises…</p>

      <p class="ana" xml:lang="tr">Ancak bu kadarını işitebildim, ama belli ki bir düşündüğü vardı, belki de bu işten hâlâ umudunu kesmemişti.</p>

      <p class="ana" xml:lang="tr">İstasyon yarım verst uzaklıktaydı. Kestane ağaçlarıyla çevrili yol üzerinden, çevresinde gezindiğimiz parka çıktık. Oradan da doğruca istasyona döndük. General bir parça yatışmış gibiydi. Çünkü kafilemiz biraz garip olmakla birlikte, yine de saygınlıktan ve şatafattan uzak sayılmazdı. Hem zaten hasta, zayıf ve kötürüm birinin kaplıcaya özenle taşınarak gelmesinde şaşılacak hiçbir şey olamazdı. Ama General’i asıl korkutan, istasyona gitmekti: Elbette, onun gibi bacaklarını kullanamayan, hasta, yaşlı bir hanımın kumar salonlarında ne işi vardı? Polina ile Matmazel Blanche tekerlekli koltuğun iki yanında yürüyorlardı. Matmazel Blanche gülümsüyor, neşesini kaybetmemeye çalışıyor ve hatta ara sıra büyükanneye iltifatlar yağdırmaktan geri kalmıyordu; öyle ki, büyükannenin bitmek bilmeyen sorularına yanıt yetiştirmeye çalışıyordu. Örneğin: Şu geçen kim? Şu geçen arabanın içindeki kimin nesi? Kent çok mu büyük? Bahçeler geniş mi? Şu ağaçlar ne ağacı? Şu dağların adı ne? Burada kartal gördün mü hiç? Bu garip çatı da nasıl şey öyle?</p>

      <p class="ana" xml:lang="tr">Mr. Astley yanımda yürüyordu, kulağıma eğilerek bu sabah büyük şeyler olacağını fısıldadı. Potapiç ile Marfa arkada, koltuğun hemen ardında yürüyorlardı. Potapiç frak giymiş, beyaz bir kravat takmış ama başına bir kasket geçirmişti. Kırk yaşlarında, al yanaklı, saçları ağarmaya başlamış bir kızkurusu olan Marfa ise başına bir başlık, sırtına basma bir entari, ayağına da yürüdükçe gıcırdayan oğlak derisi pabuçlar geçirmişti. Büyükanne ikide bir arkasına dönüp onlarla bir şeyler konuşuyordu. De Grieux ile General ateşli ateşli konuşarak biraz daha arkadan geliyorlardı. General keyifsizdi, De Grieux ise olumlu bir havaya bürünmüştü. Belki de General’i yüreklendirmeye çalışıyordu. Ona öğüt veriyor gibi bir hâli vardı. Ama o uğursuz sözcükler büyükannenin ağzından daha az önce çıkıvermişti işte: “Sana para mara vermeyeceğim!” Bu duruma De Grieux’nun aklı yatmayabilirdi ama General halasını çok iyi tanırdı. Yapar mı yapardı. Bir ara De Grieux ile Matmazel Blanche’ın işaretleştiklerini gördüm. Prens ile Alman gezgin ise yolun ta öbür ucunda kalmışlardı. Bile bile arkada kalıyorlardı, bizden ayrılıp başka bir yere gideceklerdi anlaşılan.</p>

      <p class="ana" xml:lang="tr">İstasyona zaferle girdik. Tıpkı otelde olduğu gibi kapıcı ve uşaklar da aynı saygıyı gösterdiler. Yine de şaşkın şaşkın bakmaktan kendilerini alamıyorlardı. Büyükanne önce kendisine tüm salonları gezdirmelerini istedi. Gördüklerinin kimisini beğeniyor, kimisine burun kıvırıyor ve bizi her konuda soru yağmuruna tutuyordu. Sonunda kumar salonlarına geldik. Kapalı kapının önüde nöbet tutan bir uşak bizi görünce kapının kanatlarını ardına kadar açtı.</p>

      <p class="ana" xml:lang="tr">Büyükannenin rulet masasına doğru gidişi, kalabalık üzerinde büyük bir etki yarattı. Rulet masalarında ve salonun öbür ucundaki otuz-kırk masasının bulunduğu yerde, sıralar hâlinde belki yüz elli-iki yüz kadar oyuncu vardı. Masaya yanaşmayı başarmış kimseler her zaman olduğu gibi tüm paralarını kaybedene kadar yerlerinden ayrılmıyorlardı. Çünkü orada yalnızca seyirci olarak durup boş yere kalabalık etmelerine ve oyuna katılmak isteyenlerin yerlerini almalarına izin verilmiyordu. Masanın çevresinde epeyce sandalye bulunmasına karşın, özellikle kalabalık olduğu zamanlarda, oturan pek azdır; çünkü ayakta durunca daha çok yer kazanılır ve böylece para sürmek daha kolaylaşır. İkinci ve üçüncü sıradakiler öndekilerin arkasına yığılıp oyun sırasının kendilerine gelmesini beklerler. Ama kimi zaman sabırsız birinin ön sıradakilerin arasından elini uzatıp para sürdüğü de olur. Hatta üçüncü sırada bulunanlar bile yaparlar bu işi. Bu yüzden beş-on dakikada bir, masanın bir ucuyla öbür ucu arasında kapışma olur. Böyle durumlarda istasyon polisleri görevlerini özveriyle yerine getirirler. Kuşkusuz, itişip kakışan kalabalığın yarattığı keşmekeşlikle başa çıkmak olanaksızdır; aslında salonun hıncahınç kalabalık olması işlerine gelir. Çünkü kazançları buna bağlıdır. Ama masanın çevresinde oturan sekiz krupiye, ortaya sürülen paralardan gözlerini ayırmazlar: Parayı ödeyecek olan kendileridir çünkü; patlak verecek bir tartışmayı tatlıya bağlamak da onların görevidir. İş çığrından çıktığı zamansa polis çağırırlar, olay da bir anda çözümleniverir. Sivil giyimli polisler salonda dağılmışlardır, kimse kolay kolay tanıyamaz onları. Özellikle küçük hırsızları ve yankesicileri takip ederler; çünkü bu tür kimseler için rulet masalarının çevresinden daha uygun bir yer olamaz. Gerçekten de başka yerlerde cepleri karıştırmak ya da kilit kırmak gerekir, bunu başaramazlarsa işin sonu kötüye varır. Oysa burada yalnızca rulet masasına yaklaşmak, oyuna başlamak ve hemen ardından başkasının kazancını bir anda kapıp cebe indirmek yeter; eğer tartışma çıkarsa, o zaman hırsız daha yüksek bir sesle, göğsünü gere gere paranın kendi parası olduğunu iddia eder. Hırsız işinin ustasıysa, tanıklar da kesin bir şey söylemiyorsa, çoğu zaman paranın üstüne yatmayı başarır. Yalnız bu durum büyük miktarda bir para söz konusu olmadığı zamanlarda geçerlidir. Yoksa büyük miktarda bir parayı krupiye ya da başka bir oyuncu pekâlâ fark etmiş olabilir. Ama paranın gerçek sahibi önemsiz bir miktar söz konusu ise, çıkacak rezaletten utanarak durumu kabul etmek zorunda kalır. Hırsızın gerçek kimliği ortaya çıkarılacak olursa, hemen dışarı atılır.</p>

      <p class="ana" xml:lang="tr">Büyükanne bütün bunları büyük bir merakla izledi. Hırsızların dışarı atılması onu pek keyiflendirmişti. Otuz-kırk pek ilgisini çekmedi ama rulet çok hoşuna gitti. Özellikle de küçük topun fırıl fırıl dönüşüne bayıldı. Sonunda oyunu daha da yakından izlemek istedi. Nasıl oldu ben de anlamadım ama uşaklarla bir grup dalkavuk -bunların çoğu, paraları tükendiği için şanslı oyunculara ve tüm yabancılara hizmet sunan Polonyalılardı.- büyükanneye yer açıp öne geçirdiler. Tüm kalabalığın arasından koltuğunu masanın ortasına, başkrupiyenin yanına doğru sürdüler. Oyuna katılmayarak kenardan izleyen -çoğunlukla aileleriyle birlikte gelmiş İngilizler,- bir ziyaretçi grubu, büyükanneyi seyretmek için oyuncuların arkasından kalabalık masaya doğru hücum etti. Saplı gözlükler büyükanneye çevrilmişti. Krupiyeler oldukça umutlanmışlardı. Kumarbazın böylesinden olağanüstü şeyler beklenmeyecekti de kimden beklenecekti! Yetmiş beş yaşında, kötürüm bir kadının kumar oynamak istemesi nerede görülmüştü! Hiç kuşkusuz öyle her gün rastlanacak bir olay değildi bu. Bir fırsat bulup masaya doğru kendime yol açtım, büyükannenin yanında yer aldım. Potapiç ile Marfa kalabalığın arasında kalmışlardı. General, Polina, De Grieux ve Matmazel Blanche da seyircilerin arasındaydılar.</p>

      <p class="ana" xml:lang="tr">Büyükanne oyuncuları incelemeye koyuldu. Bu arada usulca, çabuk çabuk sorular soruyordu bana: Bu kim? Şu kadın kim?.. Masanın ucunda, her seferinde binlikler sürerek büyük oynayan bir delikanlı özellikle hoşuna gitmişti. Çevremizdekilerin fısıldaşmalarından öğrendiğimize göre, delikanlı yaklaşık kırk bin frank kazanmıştı. Önünde öbek öbek altın ve tomarla banknot vardı. Yüzü solmuştu ama gözleri ışıl ısıldı. Elleri titriyordu. Paraları saymadan, avuç avuç ortaya sürüyor, kazandıkça kazanıyor, önündeki para yığını da yükseliyordu. Çevresinde dönüp duran uşaklar altına koltuk sürüyor, kalabalıktan rahatsız olmaması için başında dikilenleri uzaklaştırıyorlardı. Bütün bunlar hiç kuşkusuz bol bahşiş koparmak için yapılıyordu. Bazı kumarbazlar kazandıkları zaman ceplerinden avuç avuç para çıkarıp saymaya bile gerek görmeden bahşiş olarak bırakırlardı çünkü. Bu arada delikanlının yanı başında bir Polonyalı beliriverdi. Adamın heyecan içindeydi, saygılı bir tavırla delikanlının kulağına bir şeyler fısıldıyor, ona akıl verip oyununu yönlendirmek istiyordu. Kuşkusuz, karşılığında yüklü bir bahşiş umuyor olmalıydı. Ama delikanlı adama hiç yüz vermiyor, gelişigüzel para sürmeye devam ederek durmadan kazanıyordu. Belli ki kendini iyice oyuna kaptırmıştı.</p>

      <p class="ana" xml:lang="tr">Büyükanne birkaç dakika delikanlıyı izledi. Sonra birden telâşla beni dürterek,</p>

      <p class="ana" xml:lang="tr">– Söyle şuna, dedi. Söyle de bıraksın artık. Tüm parasını alsın ve çabucak çekip gitsin buradan. Kaybedecek, bir dakikaya kalmadan hepsini kaybedecek! diye üzüntüyle bağırdı. Heyecandan soluk soluğa kalmıştı.</p>

      <p class="ana" xml:lang="tr">– Potapiç nerede? Potapiç’i gönder ona. Söylesene şuna canım, söylesene! diye yine dürttü. Tanrım, şu Potapiç de nerelerde acaba? Sonra kendini tutamadı, birden delikanlıya bağırmaya başladı:”Sortez! Sortez!”</p>

      <p class="ana" xml:lang="tr">Kulağına eğildim, burada böyle bağırmanın yakışık almadığını, hatta alçak sesle bile konuşmanın yasak olduğunu, bir şeyin hesap yapan oyuncuları şaşırtacağını fısıldadım. Bu gidişle bizi buradan kovabileceklerini de ekledim.</p>

      <p class="ana" xml:lang="tr">– Yazık! Adam mahvoldu! Eh, suç kendinde… Aman gözüm görmesin, yüreğim dayanmıyor. Hay aptal hay!</p>

      <p class="ana" xml:lang="tr">Büyükanne gözlerini hemen öte yana çevirdi.</p>

      <p class="ana" xml:lang="tr">Orada, sol yanda, masanın öbür yarısındaki kumarbazlar arasında genç bir kadınla onun hemen yanı başında cüceye benzer bir adam vardı. Bu cüce neyin nesi oluyordu bilmem. Belki kadının bir yakınıydı, belki de yalnızca ilgi çekmek için yanında getirdiği biriydi. Bu genç kadını daha önce de görmüştüm. Her öğleden sonra saat birde gelir, saat ikide masadan ayrılırdı. Her gün tam bir saat kumar oynardı. Kendisini tanıdıkları için, otursun diye hemen bir koltuk getiriyorlardı. Kadın, cebinden biraz altın ve birkaç bin frank da banknot çıkardı; soğukkanlılıkla, yavaş yavaş oynamaya başladı. Bu arada kurşunkalemle bir kâğıdın üzerine numaraları yazıyor, şanslı rakamların belirli bir anda bir araya gelmesini sağlayan sistemi bulmaya çalışıyordu. Yüksek paralar sürüyordu ortaya. Her gün bin, iki bin, en çok üç bin frank kazanıyordu. Kazanınca da oyununu bırakıyordu. Büyükanne uzun süre onu seyretti.</p>

      <p class="ana" xml:lang="tr">– Bak işte bu kadın hayatta kaybetmez! Kaybetmeyecek işte! Nereli acaba? Biliyor musun? Kimdir bu?</p>

      <p class="ana" xml:lang="tr">– Soylu bir Fransız kadını olsa gerek, diye fısıldadım.</p>

      <p class="ana" xml:lang="tr">– Şu mesele, yüzünden belli zaten! Anasının gözü hani!.. Şimdi söyle bakalım, tur ne demek ve para nasıl sürülüyor?</p>

      <p class="ana" xml:lang="tr">Büyükanneye ortaya sürülen paranın türlü türlü bileşimlerinin anlamını, rouge et noir, pair et impair, manque etpasse ve en sonunda da sayı sistemlerinin inceliklerini dilim döndüğünce açıkladım. Büyükanne beni dikkatle dinliyor, anlattıklarımı aklında tutmaya çalışıyor, sorular soruyor ve iyice öğreniyordu. Para sürmenin her yöntemine hemen orada, oyun sırasında örnek göstermek mümkündü. Böylece anlattıklarımı kolayca ve çabucak kavrayabiliyordu. Sevincinden uçuyordu Büyükanne.</p>

      <p class="ana" xml:lang="tr">– Peki zéro nedir? Krupiye, hani şu kıvırcık saçlısı, başları mıdır nedir, “Zéro” diye bağırdı. Sonra da masada ne var ne yoksa hepsini aldı, neden? Tüm parayı ne diye kendi önüne çekti? Ne oluyor öyle?</p>

      <p class="ana" xml:lang="tr">“Zéro” kasa kazandı demektir, Büyükanne. Eğer top zéro’nun üzerine düşerse, masada ne kadar para varsa hepsi kasanın olur. Aslında ödeşmek için bir tur hakkı daha tanınır ama kasa hiç para ödemez.</p>

      <p class="ana" xml:lang="tr">– Vay canına! Yani o zaman ben bir şey alamaz mıyım?</p>

      <p class="ana" xml:lang="tr">– Alırsınız, Büyükanne, eğer zéro üzerine para sürdüyseniz, zéro geldiğinde koyduğunuzun otuz beş katını öderler size.</p>

      <p class="ana" xml:lang="tr">– Ne dedin, otuz beş katını ha! Peki, sık sık çıkar mı bu zéro? Madem öyle bu aptallar neden zéro’ya para koymuyorlar?</p>

      <p class="ana" xml:lang="tr">– Kazanma şansı otuz altıda birdir de ondan, Büyükanne.</p>

      <p class="ana" xml:lang="tr">– Saçma! Potapiç, Potapiç! Dur hele, yanımda biraz para olacaktı… Hah işte!..</p>

      <p class="ana" xml:lang="tr">Cebinden şişkin bir para kesesi çıkardı, içinden bir Frederik altını aldı.</p>

      <p class="ana" xml:lang="tr">– Şunu al da zéro’nun üstüne koyuver.</p>

      <p class="ana" xml:lang="tr">– Ama Büyükanne, zéro daha demin çıktı, dedim. Yani bu durumda uzun süre çıkmayacak demektir. Sürdüğünüzü kaybedeceksiniz, biraz bekleyin hele.</p>

      <p class="ana" xml:lang="tr">– Saçma! Koy sen şunu!</p>

      <p class="ana" xml:lang="tr">– Peki öyleyse, benden günah gitti. Ama akşama kadar da dönse yine de çıkmayabilir. Belki bin el bile dönse kaybedersiniz, çok görülmüştür bu!</p>

      <p class="ana" xml:lang="tr">– Ah, ne saçmalık, ne saçmalık! Tehlike yoksa kazanç da yoktur! Boğulmaktan korkan suya girmez! Eee, ne oldu? Kayıp mı ettik?.. Yine koy!</p>

      <p class="ana" xml:lang="tr">İkinci Frederik altınını da kaybettik, üçüncüyü koyduk. Büyükanne oturduğu yerde duramıyordu, kıvılcımlar saçan gözlerini dönen tekerleğin dilimleri arasında zıplayan küçük topa dikmiş, bakıyordu. Büyükanne iyice kendinden geçmişti artık. Hop oturup hop kalkıyordu; hele krupiye gelmesini dört gözle beklediğimiz zéro yerine, trente six diye seslenince, yumruğunu masaya pat diye indiriverdi.</p>

      <p class="ana" xml:lang="tr">Hırsından köpürüyordu.</p>

      <p class="ana" xml:lang="tr">– Hay aksi şeytan! Nerede kaldı bu kahrolası zéro ayol? Çıkıncaya kadar öleceğimi bilsem kalkmam buradan! Şu lânet kıvırcık saçlı krupiyenin ettiğine bak, hiç çıkarmıyor zéroyu! Aleksi İvanoviç, iki altın birden sür! Öylesine az koyuyorsun ki, zéro gelse bile kazandığına değmez.</p>

      <p class="ana" xml:lang="tr">– Büyükanne!</p>

      <p class="ana" xml:lang="tr">– Koy, koy! Para senin değil ya!</p>

      <p class="ana" xml:lang="tr">İki Frederik altınını koydum. Top tekerleğin üstünde uzun süre yuvarlandı, sonra dilimlerin üzerinde zıplamaya başladı. Büyükanne oturduğu yerde öldü ölecekti, taş kesilmişti sanki. Elimi tutmuş, sıkıp duruyordu. Sonra top tık dedi ve durdu. Krupiye,</p>

      <p class="ana" xml:lang="tr">“Zéro” diye seslendi.</p>

      <p class="ana" xml:lang="tr">Büyükanne büyük bir mutlulukla hemen bana döndü,</p>

      <p class="ana" xml:lang="tr">– Gördün mü, gördün mü bak! Demedim mi ben sana, demedim mi! İyi ki iki altın birden koymuşum! Eee, ne kadar kazandım şimdi? Neden hemen ödemiyorlar? Potapiç, Marfa! Nerede olabilirler acaba? Ötekiler nereye gittiler öyle? Potapiç, Potapiç!..</p>

      <p class="ana" xml:lang="tr">– Şimdi sırası değil, büyükanne, dedim fısıltıyla. Potapiç kapının yanında duruyor, buraya, içeri bırakmazlar onu. Bakın, büyükanne, paranızı veriyorlar, alın.</p>

      <p class="ana" xml:lang="tr">Mavi bir kâğıda sarılı, damgalı, elli Frederiklik ağır bir para tomarı attılar büyükanneye doğru. Üstüne de dizilmiş hâlde yirmi altın daha saydılar. Paraların hepsini kürekle büyükannenin önüne çektim.</p>

      <p class="ana" xml:lang="tr">Krupiye ruleti çevirmeye hazırlanırken para sürmeleri için oyunculara çağrıda bulundu:</p>

      <p class="ana" xml:lang="tr">“Faites le jeu, messieurs! Faites le jeu, messieurs! Rien ne va plus…”</p>

      <p class="ana" xml:lang="tr">Büyükanne,</p>

      <p class="ana" xml:lang="tr">– Aman Tanrım! Geciktik! Şimdi başlatacak oyunu! Oyna, oyna! diye telâşla bağırdı. Aklı başından gitmiş gibiydi. Durmadan dirseğiyle dürtüp duruyordu beni. Sallanma da çabuk ol!</p>

      <p class="ana" xml:lang="tr">– Nereye koyayım, büyükanne?</p>

      <p class="ana" xml:lang="tr">– Zéro’ya, zéro’ya koy! Koyabildiğin kadar çok koy! Ne kadar paramız var? Yetmiş Frederik altını mı? Cimriliğin lüzumu yok, yirmisini birden koyuver gitsin…</p>

      <p class="ana" xml:lang="tr">– Ne yaptığınızı düşünsenize bir, büyükanne! Kimi zaman iki yüz tur da atsa çıkmaz! Benden söylemesi, tüm servetinizi kaybedebilirsiniz!</p>

      <p class="ana" xml:lang="tr">– Ah, saçma, saçma! Koy şunu! Ne çok konuşuyorsun sen! Ben ne yaptığımı biliyorum.</p>

      <p class="ana" xml:lang="tr">Büyükanne hırsından tir tir titriyordu.</p>

      <p class="ana" xml:lang="tr">– Kurallarına göre zéro üzerine on iki Frederik altınından fazla para süremezsiniz, Büyükanne, dedim. İşte gördüğünüz gibi onu da koydum.</p>

      <p class="ana" xml:lang="tr">– Süremezmişim de ne demek? Yalan söylemiyorsun ya?</p>

      <p class="ana" xml:lang="tr">Sol yanında oturan ve ruleti çevirmek üzere olan krupiyeyi dürterek,</p>

      <p class="ana" xml:lang="tr">– Bayım, bayım dedi. Combien zéro? Douze? Douze?</p>

      <p class="ana" xml:lang="tr">Soruyu hemen Fransızca’ya çevirdim.</p>

      <p class="ana" xml:lang="tr">Krupiye kibarca,</p>

      <p class="ana" xml:lang="tr">– Oui madame dedi. Sonra da açıklamada bulundu. Kurallar gereğince kişisel olarak dört bin florinden daha fazla para sürülmemesi gerekiyor.</p>

      <p class="ana" xml:lang="tr">– Eh, ne yapalım, sen de on iki koy öyleyse.</p>

      <p class="ana" xml:lang="tr">Krupiye,</p>

      <p class="ana" xml:lang="tr">– Le jeu est fait! diye seslendi.</p>

      <p class="ana" xml:lang="tr">Tekerlek döndü ve on üç çıktı. Kaybetmiştik.</p>

      <p class="ana" xml:lang="tr">Büyükanne,</p>

      <p class="ana" xml:lang="tr">– Yine, yine! Yine koy! diye bağırdı.</p>

      <p class="ana" xml:lang="tr">Karşı çıkmayı bıraktım artık; omuz silkerek on iki Frederik altını daha sürdüm. Tekerlek epeyce bir zaman döndü. Büyükanne gözleriyle küçük topu izlerken titriyordu. Bense ona şaşkın gözlerle bakarken, içimden, “Zéro’nun bir kez daha çıkacağına gerçekten inanıyor mu acaba?” diyordum. Krupiyenin her an zéro diye bağırmasını beklerken kazanacağına duyduğu kesin inançla yüzü aydınlanmıştı. Top tekerleğin dilimlerinden birine sıçradı.</p>

      <p class="ana" xml:lang="tr">Krupiye,</p>

      <p class="ana" xml:lang="tr">“Zéro!” diye bağırdı.</p>

      <p class="ana" xml:lang="tr">Büyükanne zafer sarhoşluğu içinde bana dönerek,</p>

      <p class="ana" xml:lang="tr">– Söylemedim mi! dedi.</p>

      <p class="ana" xml:lang="tr">Ben de bir kumarbazdım; bu gerçek o anda belirivermişti. Tepeden tırnağa titriyordum, kafam zonkluyordu. On elde zéro’nun art arda üç kez çıktığını kendi gözlerimle görmüştüm; hatta çıkan tüm sayıları kâğıda geçiren bir oyuncu, daha bir gün önce, aynı zéro’nun yirmi dört saatte bir kez çıktığını söylemişti.</p>

      <p class="ana" xml:lang="tr">Büyükanneye kumardan çok kazançlı çıkanlara gösterilen o özel saygı ve dikkatle ödediler parasını. Tamı tamına dört yüz yirmi Frederik’i altını, yani dört bin florin ve yirmi Frederik ödemişlerdi. Yirmi Frederik altın, dört bin florini ise banknot olarak verdiler.</p>

      <p class="ana" xml:lang="tr">Büyükannenin Potapiç’i çağırdığı falan yoktu artık, kafasını başka şeyler kurcalıyordu şimdi. Eli ayağı da dolanmıyordu, titremiyordu. Daha doğrusu için için titriyordu. Tüm dikkatini belirli bir noktada yoğunlaştırmıştı, hedefinden şaşmıyordu.</p>

      <p class="ana" xml:lang="tr">– Aleksi İvanoviç! dedi. Krupiye bir seferinde yalnızca dört bin florin sürülebileceğini söylemişti, öyle değil mi? Al işte, hadi şu dört bini kırmızıya koy.</p>

      <p class="ana" xml:lang="tr">Onu vazgeçirmeye çalışmak boşunaydı. Tekerlek döndü.</p>

      <p class="ana" xml:lang="tr">Krupiye,</p>

      <p class="ana" xml:lang="tr">“Rouge” diye bağırdı.</p>

      <p class="ana" xml:lang="tr">Bir dört bin florin daha kazanmıştı. Toplam sekiz bin florin.</p>

      <p class="ana" xml:lang="tr">Büyükanne,</p>

      <p class="ana" xml:lang="tr">– Şu dört bin bende kalsın, öbür dördünü yine kırmızıya koy, diye emir verdi.</p>

      <p class="ana" xml:lang="tr">Böylece dört bin daha sürdüm.</p>

      <p class="ana" xml:lang="tr">Krupiye, bir kez daha:</p>

      <p class="ana" xml:lang="tr">“Rouge!” diye seslendi.</p>

      <p class="ana" xml:lang="tr">– Bununla on iki bin etti. Hepsini bana ver. Altınları şuraya, kesemin içine koy. Banknotları da sen sakla. Eh, bu kadar yeter. Hadi bakalım eve gidiyoruz. Koltuğumu itin!</p>
    </div>
  </div>
</body>
</html>
