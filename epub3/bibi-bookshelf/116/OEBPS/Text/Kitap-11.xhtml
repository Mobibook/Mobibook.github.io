<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KİTAP-11.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div id="ki-tap">
    <div class="generated-style">
      <h1 class="konu-ba-l-" id="toc-anchor" xml:lang="tr">XI. BÖLÜM</h1>

      <p class="ana" xml:lang="tr">Koltuğu salonun öteki ucundaki kapıya doğru ittiler. Büyükanne neşeliydi. Bizimkiler kutlamak için çevresini sardılar. Büyükannenin davranışları tuhaf olmasına tuhaftı ama kazandığı zafer birçok şeyi hoş gösteriyordu; General bile onun gibi garip ve yaşlı bir kadınla akraba olduğu için kalabalık karşısında küçük düşmekten çekinmiyordu. Sanki küçük bir bebeği eğlendirircesine, babacan bir gülümseme ve içtenlikle büyükanneyi kutladı. Tüm diğer seyirciler gibi o da etkilenmişti. Herkes ondan söz ediyor, birbirlerine büyükanneyi gösteriyor. Birçokları da sadece onu daha yakından görmüş olmak için yanından geçiyordu. Mr. Astley de az ötede iki İngiliz arkadaşına ondan söz ediyordu. Seyirciler arasında bulunan gösterişli iki hanımefendi sanki olağanüstü bir yaratıkmışçasına şaşkın gözlerle büyükanneye bakıyordu. De Grieux gülümsüyor, iltifatlar yağdırıyordu,</p>

      <p class="ana" xml:lang="tr">– Quelle victorie! dedi.</p>

      <p class="ana" xml:lang="tr">Matmazel Blanche ise samimî bir gülümsemeyle</p>

      <p class="ana" xml:lang="tr">– Mais, madame, c’était du feu! dedi.</p>

      <p class="ana" xml:lang="tr">– Evet, ilk oturuşunda on iki bin florin kazandım işte! Ne on iki bini canım? Altınlar ne oluyor? Altınlarla birlikte on üç bini buluyor. Bizim paramızla ne eder? Altı bini bulur mu, ha?</p>

      <p class="ana" xml:lang="tr">Yedi bin rubleden fazla edeceğini, hatta o günkü kura göre belki de sekiz bini bulacağını anlattım.</p>

      <p class="ana" xml:lang="tr">– Sekiz bin ha, az para değil! Siz salaklar da burada hâlâ miskin miskin durun öyle. Potapiç, Marfa, gördünüz mü?</p>

      <p class="ana" xml:lang="tr">Marfa yılışık yılışık,</p>

      <p class="ana" xml:lang="tr">– Ah, hanımcığım, nasıl becerdiniz bunu? Sekiz bin ruble, ha!</p>

      <p class="ana" xml:lang="tr">– Alın bakalım, işte, adam başına size benden beşer altın!</p>

      <p class="ana" xml:lang="tr">Potapiç’le Marfa öpmek için telâşla ellerine sarıldılar.</p>

      <p class="ana" xml:lang="tr">– Taşıyıcıların her birine bir Frederik altını… Onlara birer altın ver, Aleksi İvanoviç. Bu uşaklar karşımda ne diye eğilip bükülüyorlar öyle, ya şu ötekine ne oluyor? Beni mi kutluyorlar yoksa? Birer Frederik de onlara ver bari.</p>

      <p class="ana" xml:lang="tr">– Madame la princesse… Un pauvre expatrie.. Malheur continuel… Les princes russes sont si généraux…</p>

      <p class="ana" xml:lang="tr">Sırtında eski püskü ceketi ve alacalı bulacalı yeleğiyle bıyıklı bir adam koltuğun hemen yanı başına sokulmuştu; kasketini elinde tutarak gülümsüyor, sadaka bekliyordu.</p>

      <p class="ana" xml:lang="tr">– Oldu olacak şuna da ver bir Frederik. Hayır, hayır, iki olsun. Tamam, yeter artık, bu gidişle onlarla başa çıkamayız yoksa. Kaldırıp götürün beni! Polina Aleksandrovna’ya dönerek: Praskovya, dedi. Sana yarın bir giysi alırım, şu Matmazel’e de… Neydi adı? Matmazel Blanche’dı, değil mi? Bir tane de ona alırım. Bu sözümü çeviriver ona, Praskovya!</p>

      <p class="ana" xml:lang="tr">Matmazel Blanche iki büklüm eğilerek selâm verirken,</p>

      <p class="ana" xml:lang="tr">– Merci, madame, dedi.</p>

      <p class="ana" xml:lang="tr">Bu arada ağzını çarpıtarak De Grieux ile General’e alaycı bir bakış fırlatmıştı. General’in buna epeyce canı sıkıldı, ama sokağa çıkmamız onu biraz olsun rahatlatmıştı.</p>

      <p class="ana" xml:lang="tr">Büyükanne birden General’in çocuklarının dadısını anımsadı:</p>

      <p class="ana" xml:lang="tr">– Fedosya’yı, dedi, düşünüyorum da, Fedosya burada olsaydı nasıl da şaşırırdı. Üst baş alması için ona da bir şeyler vermeliyim. Hey Aleksi İvanoviç, Aleksi İvanoviç şu dilenciye bir şeyler ver!</p>

      <p class="ana" xml:lang="tr">Bize bakarak, üstündekiler parça parça olmuş kambur bir adam geçiyordu yoldan.</p>

      <p class="ana" xml:lang="tr">– İyi ama belki de dilenci falan değildir. Bakarsınız serserinin biridir.</p>

      <p class="ana" xml:lang="tr">– Ver bir şeyler dedim sana! Bir gulden ver ona.</p>

      <p class="ana" xml:lang="tr">Adamın yanına gidip guldeni verdim. Vahşîce, aval aval suratıma baktı ama tek lâf etmeksizin parayı aldı. Adam leş gibi içki kokuyordu.</p>

      <p class="ana" xml:lang="tr">– Sahi Aleksi İvanoviç, sen şansını denedin mi hiç?</p>

      <p class="ana" xml:lang="tr">– Hayır, büyükanne.</p>

      <p class="ana" xml:lang="tr">– Ama gözlerin parlıyordu, gördüm.</p>

      <p class="ana" xml:lang="tr">– Daha sonra mutlaka denerim, büyükanne.</p>

      <p class="ana" xml:lang="tr">– Paranı zéroya koy emi? Kendi gözünle gördün işte! Kaç paran var peki?</p>

      <p class="ana" xml:lang="tr">– Topu topu yirmi Frederik altını, büyükanne.</p>

      <p class="ana" xml:lang="tr">– Yetmez. İstersen sana elli altın ödünç vereyim. Verdikleri şu sarılı paraları al…</p>

      <p class="ana" xml:lang="tr">Sonra, hışımla General’e dönerek ekledi: Ama sana ahbap, sana zırnık koklatmam, hiç heveslenme, avcunu yalarsın!</p>

      <p class="ana" xml:lang="tr">General fena hâlde kızmıştı ama hiçbir şey söylemedi. De Grieux kaşlarını çattı, General’e dönerek,</p>

      <p class="ana" xml:lang="tr">– Que diable, c’est une terrible viellle! diye homur homur homurdandı dişlerinin arasından…</p>

      <p class="ana" xml:lang="tr">Tam o sırada büyükanne,</p>

      <p class="ana" xml:lang="tr">– Dilenci, dilenci, işte bir dilenci daha! diye bağırdı. Ona bir gulden ver, Aleksi İvanoviç.</p>

      <p class="ana" xml:lang="tr">Bu kez rastladığımız kır saçlı bir adamdı, bacağının biri tahtadandı, sırtında koyu mavi bir ceket vardı, elinde uzun bir baston tutuyordu. Görünüşe bakılırsa eski bir asker olmalıydı. Ama eline bir guldeni sıkıştırmaya kalkışınca bir adım geriledi ve hışımla baktı bana.</p>

      <p class="ana" xml:lang="tr">– Was ist’s der teufel! diye haykırdı, ardından da sövüp saymaya başladı.</p>

      <p class="ana" xml:lang="tr">Büyükanne elini sallayarak,</p>

      <p class="ana" xml:lang="tr">– Aptal herif nolacak! diye bağırdı. Hadi bakalım, gidiyoruz! Açlıktan ölüyorum! Hele bir yemek yiyelim, sonra azıcık uzanır ve yine oraya döneriz.</p>

      <p class="ana" xml:lang="tr">Şaşkın şaşkın,</p>

      <p class="ana" xml:lang="tr">– Yani yine mi oynamak istiyorsunuz, büyükanne? diye bağırdım.</p>

      <p class="ana" xml:lang="tr">– Ne sandın ya? Sizin burada miskin miskin oturmanızı mı seyredeyim yani?</p>

      <p class="ana" xml:lang="tr">De Grieux yanımıza gelerek,</p>

      <p class="ana" xml:lang="tr">– Mais, madame, diye üsteledi, les chances peu vent tourner, une seule mauvaise chance, et vous perdrez tout… surtout avec votrejeu… C’etait terrible! dedi.</p>

      <p class="ana" xml:lang="tr">Matmazel Blanche da cıvıldarcasına,</p>

      <p class="ana" xml:lang="tr">– Vous perdrez absolument, karşılığını verdi.</p>

      <p class="ana" xml:lang="tr">– Size ne, bu işe ne diye burnunuzu sokuyorsunuz? Kaybedeceğim sizin paranız değil ya, benim kendi param! Bana bakarak sordu: Sahi, Mr. Astley nerede?</p>

      <p class="ana" xml:lang="tr">– İstasyonda kaldı o, büyükanne.</p>

      <p class="ana" xml:lang="tr">– Yazık. Çok iyi bir adamdı.</p>

      <p class="ana" xml:lang="tr">Otele gelince büyükanne merdivenlerde karşılaştığımız müdürü yanına çağırdı, rulette nasıl kazandığını adama anlattı durdu; sonra Fedosya’yı çağırttı, ona üç Frederik altını verdi ve yemeğin hazırlanmasını emretti. Fedosya ile Marfa yemek boyunca durup dinlenmeden büyükanneye övgüler yağdırdılar.</p>

      <p class="ana" xml:lang="tr">Marfa durmaksızın dil döküyordu:</p>

      <p class="ana" xml:lang="tr">– Hep size bakıp duruyordum, hanımcığım. Potapiç’e de, “Bakalım bizim hanım ne yapacak?” diyordum. Masanın üzerine ne çok para yığılmıştı öyle! Aman Tanrım! Ömrümde bu kadar çok parayı bir arada görmedim. Beyefendiler, hanımefendiler çepeçevre oturmuşlar, zaten nereye baksan hanımefendi, beyefendi hep. Potapiç’e, dedim ki, “Bütün bu hanımefendiler, beyefendiler nerden gelmişler böyle, Potapiç?”</p>

      <p class="ana" xml:lang="tr">İçimden de “Tanrım, nolur yardım et ona!” diye yakarıyordum. Sizin için öyle dua ettim ki, sevgili hanımcığım! Neredeyse kalbim duracaktı, titriyordum, hem nasıl, zangır zangır titriyordum. “Ah Tanrım, nolur yardımını esirgeme ondan” deyip duruyordum. Ve şükürler olsun ki Tanrı da talihinizi açtı işte. Şu anda bile hanımcığım, hâlâ titriyorum, bakın, tir tir titriyorum!</p>

      <p class="ana" xml:lang="tr">– Aleksi İvanoviç, yemekten sonra, saat dörtte hazırlan da gidelim. Şimdilik hoşça kal! Ha sahi, unutma da bana bir doktor yolla; madem içmelere geldim, gereken suları da içeyim bari. Böylece bu işi de unutmadan hâlletmiş oluruz.</p>

      <p class="ana" xml:lang="tr">Büyükannenin yanından ayrıldığımda sersem gibiydim. Şimdi bütün ailenin hâli ne olacak, işler nereye varacak diye kafa patlatıyordum. Olayın ilk şaşkınlığını henüz hiçbirinin atlatamadığını -özellikle de General’in- alenen görebiliyordum. Her an ölüm haberini bildiren bir telgraf alacaklarını -ve dolayısıyla da miras olarak bırakacağı parayı- beklerken büyükannenin pat diye çıkagelmesi, tüm plânlarını öylesine alt üst etmiş, heveslerini öylesine kursaklarında bırakmıştı ki, ruletteki başarısını ağızları bir karış açık seyretmişlerdi. Ne var ki, bu ikinci sorun birincisinden daha vahimdi. Çünkü büyükanne, General’e zırnık koklatmayacağını iki kez yinelemişti. Ama yine de belli mi olurdu, henüz umudu büsbütün kesmemek gerekirdi. General’in her işine burnunu sokan De Grieux ne olursa olsun umudunu yitirmiyordu. Matmazel Blanche’a gelince, hiç kuşku yoktu ki, umudunu asla kesmeyecekti, -nasıl kessin ki, hem General eşi, hem de yüklü bir servetin sahibi olmak vardı işin ucunda- ve büyükannenin gözüne girmek için, duruma göre davranmayı bilmeyen kurumlu Polina’nın tam tersine, tüm çekiciliğini, tüm cilvesini kullanacaktı. Ama şimdi, büyükanne rulette böylesine bir kazanç sağlamakla, kişiliğini -ne denli başına buyruk, dediğim dedik, et tombee en enfance bir kocakarı olduğunu- açıkça göstermiş oluyordu. Bu durumda belki de her şeyi kaybetmişlerdi; yaşlı kadın aklı bir karış havada bir çocuk gibi mutluydu ve önünde sonunda kumarda her şeyini kaybedecekti. “Hey Tanrım” diye düşünüyordum kıs kıs gülerek, “Hey Tanrım! Büyükannenin az önce ortaya sürdüğü her Frederik altını General’in yüreğini yakıyor, De Grieux’yu kudurtuyor, dolu kadehin dudaklarını yalarcasına önünden geçip gittiğini gören Matmazel de Cominges’i ise küplere bindiriyordu. Bu kadarla da kalmıyor, büyükanne kazanmanın sevinciyle her önüne gelene para dağıtıp, dilenci sandığı herkese sadaka verirken bile, General’e “Ama sana zırnık koklatmayacağım!” diyip duruyordu. Anlaşılan büyükanne iyice kafasına koymuştu bunu. Kararı kesindi. Öyleyse durum kötüydü. Durum tehlikeliydi! Hem de çok tehlikeli!</p>

      <p class="ana" xml:lang="tr">Bütün bu düşünceler büyükannenin dairesinin bulunduğu kattaki merdivenlerden küçük odama çıkarken gelmişti aklıma. Neler olup biteceğini düşündükçe meraktan içim içimi yiyordu. Gerçi oyunun aktörlerini birbirine bağlayan bağların neler olduğunu kestirebiliyordum ama yine de bu oyunun girdisini çıktısını, gizli ayrıntılarını bilmiyordum. Kimi zaman farkında olmaksızın içini döktüğü olurdu gerçi. Ama çoğunlukla ve hatta her zaman bu açılmanın sonunda söylediklerini ya alaya almış, ya konuyu saptırmış ya da beni bile bile yanıltmak istemişti. Ah, pek çok şeyi gizliyordu benden! Ne olursa olsun, bana öyle geliyordu ki, pek yakında herşey ortaya çıkacaktı. Son bir damlayla bardak taşacak, her şey aydınlığa kavuşacaktı. Bütün bu işlerin ucu bana da dokunacaktı ama buna hemen hemen hiç aldırış ettiğim yoktu. Ruhsal durumum bir garipti. Cebimde hemen hemen yirmi Frederik altınından fazla para çıkmazdı; yabancı bir ülkede, evimden çok uzaklarda işsiz güçsüz kalmıştım; ne tutunacak bir dalım vardı, ne de bir amacım; yine de hiçbir şeyi dert etmiyordum! Eğer Polina’yı düşünmesem, kendimi pek yakında çözümlenecek olan durumun o ilginç gülünçlüğüne kaptırıp kahkahalarla gülerdim. Ancak, Polina’nın durumu kafamı kurcalıyor, elimi kolumu bağlıyordu; onun yazgısını belirleyecek olayların patlak vereceğini sezinliyordum. Ama şunu da belirteyim ki, Polina’nın başına gelecekler için kaygılandığım falan yoktu. Benim asıl öğrenmek istediğim şey onun sırlarıydı. Bana gelip, “Seni seviyorum” demesini isterdim. Ama bu gerçekleşmeyecek kadar çılgınca bir hayalse… Eğer öyleyse başka ne bekleyebilirdim ki? Ne istediğimi nasıl bilebilirdim? Çaresiz ve umutsuzdum; bildiğim tek şey vardı: Ömrüm boyunca onun yanı başında olmak, saçtığı ışıkla aydınlanmak istiyordum. Başka bir şey bildiğim yoktu. Onu bırakıp da nasıl giderdim?</p>

      <p class="ana" xml:lang="tr">Üçüncü katta, onların koridorunda, sanki bir şey beni dürtüyormuş gibi oldu. Arkama dönüp baktım, yirmi adım ötede kapıdan çıkan Polina’yı gördüm. Beni bekliyor, yolumu gözlüyor gibiydi. Eliyle işaret ederek beni yanına çağırdı.</p>

      <p class="ana" xml:lang="tr">– Polina Aleksandrovna…</p>

      <p class="ana" xml:lang="tr">– Hişşt! diye uyardı.</p>

      <p class="ana" xml:lang="tr">– Düşünsenize, diye fısıldadım, daha demin sanki biri dürtmüş gibi gelmişti bana, dönüp bir de baktım… Sizsiniz! Bedeninizden elektrik yayıyorsunuz sanki!</p>

      <p class="ana" xml:lang="tr">Polina kaygılı görünüyordu, belki de söylediklerimi işitmemişti.</p>

      <p class="ana" xml:lang="tr">– Bu mektubu alın, dedi. Götürüp hemen Mr. Astley’e verin. Olabildiğince çabuk verin, nolur. Karşılığını beklemeniz gerekmez. Kendisi…</p>

      <p class="ana" xml:lang="tr">Sözünü bitirmedi.</p>

      <p class="ana" xml:lang="tr">Şaşkın şaşkın sordum:</p>

      <p class="ana" xml:lang="tr">– Mr. Astley’e mi?</p>

      <p class="ana" xml:lang="tr">Ama Polina çoktan içeri girip kapıyı örtmüştü bile.</p>

      <p class="ana" xml:lang="tr">“Vay canına, mektuplaşıyorlarmış demek!” diye geçirdim içimden.</p>

      <p class="ana" xml:lang="tr">Kuşkusuz hemen Mr. Astley’i aramaya koştum; ilk önce kaldığı otele baktım ama bulamadım, sonra soluğu istasyonda aldım. Tüm salonları çabucak dolaştım, orada da yoktu. Canım sıkılmıştı, üzgün üzgün otele geri dönüyordum, ama rastlantı bu ya, ata binmiş kadınlı erkekli bir İngiliz grubu arasında onu görüverdim. İşaret edip durdurdum, mektubu verdim. Birbirimize doğru dürüst bakacak zamanımız bile olmadı. Ama sanırım Mr. Astley atını bile bile hızlandırmıştı.</p>

      <p class="ana" xml:lang="tr">Beni darmadağın eden kıskançlık mıydı acaba? Nedense son derece bitkin, perişan bir durumdaydım. Hangi konuda yazıştıklarını bilmek bile istemiyordum. Demek Polina’nın sırdaşı Mr. Astley’di! “Onun arkadaşı, çok samimîler ha” diye düşündüm, açıkça belli bu -Ne zamandan beri acaba?- peki ama aşk ilişkisi miydi bu? Kuşkusuz değil, diye fısıldıyordu mantığım bana. Ama böyle işlerde mantık aranmazdı ki? Ne olursa olsun yine de bu konunun açıklığa kavuşması gerekiyordu, işler iyiden iyiye sarpa sarmıştı.</p>

      <p class="ana" xml:lang="tr">Otele henüz girmiştim ki, önce kapıcı, hemen ardından da odasından fırlayan müdür, nerede olduğumu, tam üç kez arandığımı, bir an önce General’in dairesine gitmem gerektiğini söyledi. Canım çok sıkkındı. General’in oturma odasında kendisinden başka De Grieux ile Matmazel Blanche vardı; annesi bu kez yanında yoktu. Yalnızca göz boyamak için kullanılan göstermelik bir anne olduğu belliydi zaten. Matmazel Blanche gerçek bir iş yapacağı zaman kendi işini kendi görüyordu. Annesinin ise sözde kızının işlerinden hiç mi hiç haberi olmadığını sanıyorum.</p>

      <p class="ana" xml:lang="tr">Üçü baş başa vermiş, hararetli bir konuşmaya dalmışlardı; hatta hiç yapmadıkları bir şeyi yapıp oturma odasının kapısını bile kapatmışlardı. Kapıya yaklaşınca seslerini işittim: De Grieux’nun o küstah ve alaycı sesini, Matmazel Blanche’in çılgınca ve adî çığlıklarını, kendini temize çıkarmaya çalışan General’in ağlamaklı sızlanışını duydum. İçeri girdiğimi görünce toparlandılar, kendilerine çekidüzen verdiler. De Grieux saçlarını düzeltti, öfkeli yüzünde bir gülümseme belirdi: Oldum olası nefret ettiğim o yapmacık ve resmî Fransız gülümsemesi! Bitkin, mahvolmuş bir durumda olan General doğrulur gibi oldu ama bunu istemdışı bir şekilde yapmıştı. İçlerinde yalnızca Matmazel Blanche değiştirmemişti yüzündeki o öfkeli ifadeyi; konuşmasını kesmiş, dik dik bakıyordu bana. Şunu da belirteyim ki, bu kadın beni adam yerine koymaz, hep küçümser, hatta selâmlarıma bile karşılık vermez, yani beni görmemezlikten gelirdi.</p>

      <p class="ana" xml:lang="tr">General sevgi dolu bir sitem havasıyla,</p>

      <p class="ana" xml:lang="tr">– Aleksi İvanoviç, diye söze başladı, izninizle belirtmek isterim ki, garip, son derece garip… Bana ve aileme karşı davranışlarınız garip… Kısacası, son derece garip…</p>

      <p class="ana" xml:lang="tr">De Grieux küçümseyici bir öfkeyle General’in sözünü kesti. —Zaten hangi taşı kaldırsam altından bu adam çıkıyordu!-</p>

      <p class="ana" xml:lang="tr">– Eh ce n’est pas ça. Mon cher monsieur, nötre general se trompe bu tonla konuşmakla yanılıyor. (Söylediklerini artık Rusça olarak aktarıyorum) Yani demek istediği şu ki… Sizi uyarmak ya da daha doğrusu rica ettiği şey… Onu mahvetmemeniz… Evet, onu mahvetmemeniz! Bu deyimi özellikle kullanıyorum…</p>

      <p class="ana" xml:lang="tr">– İyi ama nasıl mahvetmek? diye sözünü kestim.</p>

      <p class="ana" xml:lang="tr">– Ah, rica ederiz, siz bu, hani nasıl derler bu kocakarının, cette pauvre terribe vielle…</p>

      <p class="ana" xml:lang="tr">- De Grieux’nun dili dolanıyordu- kılavuzluğunu üstlendiniz. Ama tüm parasını kaybedecek, biliyorsunuz; kumarda son meteliğine kadar kaybedecek! Nasıl oynadığını siz kendiniz de gördünüz, tanıksınız buna! Eğer kaybetmeye bir başlarsa inadından asla kalkmaz masadan. Durmadan oynar, varını yoğunu ortaya koyar, o zaman zararını asla çıkartamaz ve o zaman da… O zaman da…</p>

      <p class="ana" xml:lang="tr">Sözü General aldı,</p>

      <p class="ana" xml:lang="tr">– İşte o zaman da siz tüm aileyi mahvetmiş olursunuz! Ben ve ailem onun mirasçısıyız, bizden başka yakını yok. Açıkça söylüyorum size, işlerim bozuk, hem de çok bozuk. Bunları az çok siz de biliyorsunuz… Eğer yüklü bir para ya da Tanrı korusun, tüm servetini kaybedecek olursa onların, çocuklarımın hâli ne olur sonra? (General, De Grieux’ya bir göz attı.) Ya benim hâlim ne olur? (Küçümseyici bir havayla başını çeviren Matmazel Blanche’a baktı.) Kurtarın bizi Aleksi İvanoviç, kurtarın bizi!..</p>

      <p class="ana" xml:lang="tr">– Ama nasıl General, bunu nasıl yapabilirim söylesenize… Beni kim dinliyor ki?</p>

      <p class="ana" xml:lang="tr">– Kabul etmeyin, ona eşlik etmeyi kabul etmeyin!</p>

      <p class="ana" xml:lang="tr">– O zaman da başka birini bulur! diye bağırdım.</p>

      <p class="ana" xml:lang="tr">De Grieux yeniden atıldı:</p>

      <p class="ana" xml:lang="tr">– Ce n’est pas ça, ce n’est pas ça. Que diable! Hayır, ondan ayrılmayın ama aklını celin, öğüt verin, vazgeçirin onu… Oyalayın. Hiç değilse aşırı para kaybetmesine engel olun.</p>

      <p class="ana" xml:lang="tr">– İyi de nasıl yaparım bunu? Neden sanki bu işi siz üstlenmiyorsunuz, Mösyö De Grieux? diye ekledim işi saflığa vurarak.</p>

      <p class="ana" xml:lang="tr">Bu arada Matmazel Blanche’ın De Grieux’ya kaşla göz arasında ateşli ve soru dolu bir bakış fırlattığı gözümden kaçmamıştı. De Grieux’nun yüzünde bir an için ister istemez saklayamadığı garip bir hava belirdi.</p>

      <p class="ana" xml:lang="tr">– İşin kötü yanı da bu ya işte, şimdi beni dinlemez o! diye bağırdı elini sallayarak. Eğer olursa!.. Belki daha sonra…</p>

      <p class="ana" xml:lang="tr">Matmazel Blanche’a anlamlı anlamlı baktı.</p>

      <p class="ana" xml:lang="tr">Matmazel Blanche yüzünde ışıltılı bir gülümsemeyle kendiliğinden bana doğru yaklaştı:</p>

      <p class="ana" xml:lang="tr">– O mon cher monsieur Aleksi, soyez si bon.</p>

      <p class="ana" xml:lang="tr">Ellerimi tuttu, var gücüyle sıktı. Hay şeytan hay! O şeytanî suratı ne de çabuk değişiyordu öyle! O anda öylesine parıl parıl, öylesine yalvarıcı, öylesine çocuksu ve muzip bir gülümsemesi vardı ki! Konuşmasının sonlarına doğru ötekilere sezdirmeden bir de göz kırpmıştı çapkın çapkın. Beni baştan mı çıkarmak istiyordu acaba? Yaptığı kötü bir şey değildi gerçi ama başvurduğu yol son derece kabaydı.</p>

      <p class="ana" xml:lang="tr">General onun hemen ardından koştu, evet, tam anlamıyla koştu.</p>

      <p class="ana" xml:lang="tr">– Aleksi İvanoviç, eğer az önce kırıcı konuştuysam bağışlayın beni, aslında düşüncelerimi tam olarak açıklayamadım… Rica ediyorum, önünüzde Ruslar gibi eğilerek yalvarıyorum… Yalnız siz, ancak siz kurtarabilirsiniz bizi! Matmazel de Cominges ve ben size yalvarıyoruz… Anlıyorsunuz, anlıyorsunuz değil mi?</p>

      <p class="ana" xml:lang="tr">Gözüyle Matmazel Blanche’i işaret ederek yalvarıyordu. Acınacak durumdaydı.</p>

      <p class="ana" xml:lang="tr">Tam o anda kapı üç kez hafifçe tıklatıldı. Açıldı, kat garsonuydu; birkaç adım arkasında Potapiç dikiliyordu. Büyükanne tarafından gönderilmişlerdi. Beni aramaları, bulunca da hemen getirmeleri emrini almışlardı.</p>

      <p class="ana" xml:lang="tr">– Çok kızgın, diye açıklamada bulundu.</p>

      <p class="ana" xml:lang="tr">– İyi ama daha saat üç buçuk bile olmadı, biliyorsun!</p>

      <p class="ana" xml:lang="tr">– Hanımefendiyi bir türlü uyku tutmadı, hep sağa sola döndü durdu, sonra birden kalktı, koltuğunu getirmemi emretti. Sizi göndermemi söyledi. Kendileri şu anda kapıda bekliyorlar efendim…</p>

      <p class="ana" xml:lang="tr">De Grieux</p>

      <p class="ana" xml:lang="tr">“Ouelle megere!” diye bağırdı.</p>

      <p class="ana" xml:lang="tr">Büyükanneyi dışarıda, otel kapısının önünde buldum. Yokluğuma son derece kızmış, sabırsızlanmaya başlamıştı.</p>

      <p class="ana" xml:lang="tr">“Hadi, kaldırın beni!” diye seslendi.</p>

      <p class="ana" xml:lang="tr">Böylece yeniden rulet masalarının yolunu tuttuk.</p>
    </div>
  </div>
</body>
</html>
