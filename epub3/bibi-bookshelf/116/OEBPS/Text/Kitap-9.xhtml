<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KİTAP-9.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div id="ki-tap">
    <div class="generated-style">
      <h1 class="konu-ba-l-" id="toc-anchor" xml:lang="tr">IX. BÖLÜM</h1>

      <p class="ana" xml:lang="tr">Büyükanneydi bu!.. Otelin girişinde, geniş merdivenin en üst sahanlığından salona doğru ile koltuğu taşınan, çevresinde uşak ve hizmetçilerin el pençe durduğu, müdüründen en küçük hizmetçisine dek tüm otel görevlilerince kapıda karşılanan, kendi uşakları, yığınla bavulu ve sandıklarıyla oteli birbirine katan ve oracıkta, tekerlekli koltuğunda oturan saygıdeğer konuk… Evet, ta kendisiydi… Çevresine korku saçan; zengin, yetmiş beş yaşında, mal mülk sahibi ve Moskova’nın soylu hanımefendisi Antonida Vasilyevna Taraseviç, yani la grand’maman. Öldü mü, ölmedi mi diye telgraf üstüne telgraflar çekilirken, ha öldü ha ölecek derken hâlâ canlı ve sapasağlam bir hâlde hiç haber vermeden anîden çıkagelmişti!</p>

      <p class="ana" xml:lang="tr">Beş yıldır bacakları tutmadığı için koltukta taşınıyordu. Ama o her zamanki canlı, çevik, agresif, keyifli hâliyle dimdik oturuyor, bangır bangır bağırarak önüne geleni haşlıyordu. General’in evine öğretmen olarak girdiğimden beri kendisini görme onuruna ancak birkaç kez nail olmuştum; eskiden nasılsa yine öyleydi…. Karşısında kazık gibi dikilip kalmam doğaldı. Koltuğuyla yukarı çıkartılırken, ta yüz adım uzaktan keskin gözleriyle bizi görmüş, beni hemen tanıyıvermiş ve ismimi haykırarak seslenmişti. Bir kez duyduğu adı bir daha kolay kolay unutmazdı zaten. “Öldü ölecek diye bekledikleri, tabutta görmek istedikleri, mirasına konmayı umdukları kadın kadın bu muydu?” diye geçirdim içimden. “Oysa bizim hepimizi, hatta oteldekilerin hepsini toprağa verir bu kadın! Hey Tanrım, bizimkilerin hâli ne olacak şimdi? General ne yapacak? Kadın oteli alt üst eder artık!”</p>

      <p class="ana" xml:lang="tr">– Ne o delikanlı? Orada kazık gibi dikilip yüzüme aptal aptal ne bakıyorsun? diye bağırdı. Bir selâm, bir hoş geldin yok mu, ha? Yoksa bunu yapmayacak kadar burnun mu büyüdü? Belki de beni tanımadın? Sonra hiç yanından eksik etmediği baş hizmetkârına dönerek, devam etti. Görüyorsun ya, Potapiç!..</p>

      <p class="ana" xml:lang="tr">Potapiç saçları ağarmış, ufak tefek yaşlı bir adamdı; kafasının saçsız yerleri pembeydi. Bir frak giymiş, beyaz bir kravat takmıştı.</p>

      <p class="ana" xml:lang="tr">– Görüyorsun ya!.. Beni tanımıyor! Öyle ya, çoktan gömdüler beni! “Öldü mü, hâlâ ölmedi mi?” diye telgraflar yağdırıyordu. Ben herşeyin farkındaydım. Bak işte, gördüğün gibi yaşıyorum, sapasağlamım.</p>

      <p class="ana" xml:lang="tr">Kendimi toparlayınca,</p>

      <p class="ana" xml:lang="tr">– Amma yaptınız, Antonida Vasilyevna!.. Sizin kötülüğünüzü isteyeyim ki? diye neşeyle karşılık verdim. Yalnızca şaşırdım… İnsan nasıl şaşırmaz ki? Böyle beklenmedik bir anda…</p>

      <p class="ana" xml:lang="tr">– Şaşıracak ne var ki bunda? Trene atladım ve buradayım işte. Trenler oldukça konforlu, hiç sarsmadı. Sen gezintiye mi çıkmıştın öyle?</p>

      <p class="ana" xml:lang="tr">– Evet, istasyona kadar şöyle bir dolanayım demiştim de…</p>

      <p class="ana" xml:lang="tr">Büyükanne çevresine göz gezdirerek,</p>

      <p class="ana" xml:lang="tr">– Burası çok güzelmiş!.. dedi. Hava sıcak, ağaçlar da son derece hoş. Bak işte bunu severim. Aile nerede? General?..</p>

      <p class="ana" xml:lang="tr"><span class="no-style-override">– Ha, bu saatte içeride olur hep, zaten herkes içeride.</span></p>

      <p class="ana" xml:lang="tr">– Demek burada da her işlerini saatinde yapıyorlar? Bütün o formalitelere uyuyorlar ha? Gösteriş taslıyorlar. İşittiğime göre bir de araba uydurmuş kendilerine bizim les seigneurs Russesf. Kapağı yurtdışına atınca paraları har vurup harman savuruveriyorlar hemen! Praskovya da onlarla mı?</p>

      <p class="ana" xml:lang="tr">– Evet, Polina Aleksandrovna da burada.</p>

      <p class="ana" xml:lang="tr"><span class="no-style-override">– Ya şu Fransız? Her neyse, nasıl olsa şimdi hepsini kendi gözlerimle görürüm. Aleksi İvanoviç, hadi bakalım yolu göster de yanlarına gidelim. Sen nasılsın rahat mısın bari?</span></p>

      <p class="ana" xml:lang="tr">– İyi sayılırım Antonida Vasilyevna.</p>

      <p class="ana" xml:lang="tr">– Potapiç, şu salak müdüre söyle de bana şöyle rahat bir daire hazırlasınlar. İyi bir şey olsun! Üst katlarda olmasın ama!.. Benim eşyaları da oraya götürsünler. Beni taşımak için herkes ne diye üstüme çullanıyor öyle? Neden itiş kakış başıma üşüştüler? Ne yağcılık ama!</p>

      <p class="ana" xml:lang="tr">Bana doğru dönerek,</p>

      <p class="ana" xml:lang="tr">– Yanındaki kim?</p>

      <p class="ana" xml:lang="tr">– Mr. Astley!</p>

      <p class="ana" xml:lang="tr">– Kimin nesiymiş bu Mr. Astley?</p>

      <p class="ana" xml:lang="tr">– Bir yolcu, kendisi benim yakın dostum olur, General’i de tanır.</p>

      <p class="ana" xml:lang="tr">– Bir İngiliz. Evet, demek bu yüzden ağzını açıp da tek lâf etmeden beni süzüp duruyor. Neyse, İngilizleri severim ben. Hadi yukarı götürün beni, General’in dairesine. Nerede kalıyorlar?</p>

      <p class="ana" xml:lang="tr">Büyükanne’yi kaldırdılar. Öne geçerek otelin geniş merdivenlerini çıkmaya başladım. Kafile son derece göz kamaştırıcıydı. Karşımıza çıkanlar durup şaşkın gözlerle bize bakıyorlardı. Otelimiz bu kentin en iyi, en pahalı, en aristokrat oteli sayılıyordu. Merdivenlerde, koridorlarda her adımda göz alıcı bir hanımefendiye ya da kurumlu İngilizlere rastlanırdı. Bunların çoğu soluğu hemen aşağıda alarak, aslında kendisi de şaşkına dönmüş olan müdürden bu yeni konuğun kimin nesi olduğunu öğrenmeye çalıştılar. Müdür de kendisini soru yağmuruna tutan bu kişilere, yeni gelenin kesinlikle seçkin bir yabancı, une Russe, une comtesse, grand dame olduğunu ve kendisinin bir hafta önce la grande duchesse de N.’nin kaldığı daireye yerleşeceği yanıtını verdi. Koltuğunda kurumlu ve dediğim dedik bir havayla oturan büyükanne herkesi etkilemişti. Ne zaman birisiyle karşılaşsak, onu hemen tepeden tırnağa süzüyor ve bana yüksek sesle kimin nesi olduğunu sorup açıklamada bulunmamı istiyordu. Büyükanne iri yapılıydı, koltuğunda otururken dahi uzun boylu olduğu ilk bakışta anlaşılıyordu. Otururken koltuğun arkalığına yaslanmıyordu, sırtı dümdüzdü. Biçimli ve gri saçlı başını hep dimdik tutardı. Yüzünde küçümseyen, hatta meydan okuyan bir hava vardı. Bakışları ve davranışları son derece doğaldı. Yetmiş beş yaşında olmasına karşın yüzü hiç de kırışık değildi. Dişleri bile sapasağlamdı. Üstünde siyah ipekliden bir giysi ile beyaz bir şapka vardı.</p>

      <p class="ana" xml:lang="tr">Mr. Astley benimle birlikte yukarı çıkarken, “Onu son derece ilginç buldum!” diye fısıldadı.</p>

      <p class="ana" xml:lang="tr">Ben de içimden “Büyükanne bütün o telgrafları biliyor! Ama görünüşe bakılırsa Matmazel Blanche’dan henüz haberi yok” diyordum.</p>

      <p class="ana" xml:lang="tr">Düşündüklerimi Mr. Astley’e de aktardım.</p>

      <p class="ana" xml:lang="tr">Ne günahkâr adammışım meğer! Çünkü ilk şaşkınlığımı üstümden atar atmaz, General’in yüreğine ineceğini düşünerek büyük bir zevk duymaya başlamıştım. Ona yol gösterirken içim içime sığmıyor, olacakları düşündükçe en önde neşe içinde yürüyordum.</p>

      <p class="ana" xml:lang="tr">Bizimkilerin dairesi ikinci kattaydı; önceden haber vermeden, kapıyı bile çalmadan ardına kadar açtım. Büyükanne törenle içeri taşındı. Herkes sanki sözleşmişçesine General’in oturma odasında toplanmıştı. Saat on ikiydi ve sanırım kimisi arabayla, kimisi atla topluca gezintiye çıkmayı tasarlıyorlardı. Ayrıca konuklar da vardı. General, Polina, çocuklar ve dadılarından başka, De Grieux, Matmazel Blanche, yine binici giysileri içinde dul Bayan Cominges, ufak tefek prens ve kendisini ilk kez gördüğüm bir Alman bilgin de oturma odasında hazır bulunuyordu. Büyükanne’nin koltuğunu odanın orta yerine, General’in üç adım yakınına bıraktılar. Ah Tanrım, içerdekilerin o anki hâlleri ölsem aklımdan çıkmaz! İçeri girdiğimiz sırada General bir şeyler anlatıyor, De Grieux da arada bir lâfa karışıp ayrıntıları tamamlıyordu. Şunu da belirtmem gerekir ki, Matmazel Blanche ile De Grieux o ufak tefek Prens’in çevresinde dört dönüyorlardı; üstelik de bunu à la barbe du general yapıyorlardı. Toplulukta yapay da olsa neşeli, samimî, içten bir aile havası hâkimdi. Büyükanneyi görünce General beyninden vurulmuşa döndü, sözü ağzında kaldı. Aptal aptal bakıp duruyordu. Sanki basilisk tarafından büyülenmiş gibi, yuvalarından fırlamış gözlerle büyükanneye bakıyordu. Büyükanne de tek kelime etmeksizin ve hiç hareket etmeden General’e bakıyordu.. Zafer dolu, ezici, alaycı bir bakıştı bu! Derin bir sessizlik içinde yaklaşık on saniye kadar bakıştılar. De Grieux ilk anda sersemlemiş gibi oldu ama bir an sonra yüzüne derin bir kaygı yerleşmişti. Matmazel Blanche kaşları kalkık, ağzı bir karış açık, dik dik Büyükanne’ye bakıyordu. Prens’le Alman bilgin büyük bir ilgiyle bu sahneyi izliyorlardı. Polina’nın bakışlarında ise şaşkınlık ve çaresizlik okunuyordu. Ama birden yüzü kül gibi oluverdi. Bir an sonra da yüzünü kan kapladı, yanakları kıpkırmızı oluverdi. Evet, herkes için büyük bir felâketti bu! Bense umarsızca duruyordum. Gözlerim Büyükanne ile öbürleri arasında dolaşıyordu. Mr. Astley her zamanki ağırbaşlılığıyla, sessizce bir köşeye çekilmişti.</p>

      <p class="ana" xml:lang="tr">Sessizliği bozan sonunda büyükanne oldu:</p>

      <p class="ana" xml:lang="tr">– İşte buradayım! diye patlayıverdi. Beklenen telgrafın yerine ben geldim! Ne o, yoksa beni beklemiyor muydunuz?</p>

      <p class="ana" xml:lang="tr">Zavallı General,</p>

      <p class="ana" xml:lang="tr">– Antonida Vasilyevna… Halacığım… Ama nasıl oldu da… diye sözü ağzında geveledi.</p>

      <p class="ana" xml:lang="tr">Eğer büyükanne birkaç saniye daha sessiz dursaydı, zavallıcığın yüreğine inebilirdi.</p>

      <p class="ana" xml:lang="tr">“Nasıl oldu?”da ne demek?.. Trene atlayıp geldim işte. Demiryolları ne işe yarar? Ben nalları dikecektim ve siz de mirasıma konacaktınız öyle mi? Görüyorsunuz ya, buradan çektiğin bütün o telgraflardan haberdarım. Öyle sanıyorum ki, bu telgraflar sana epeyce pahalıya mal olmuştur. Buradan oraya telgraf, dile kolay, az bir para mı bu! Her şeyi yüzüstü bıraktım ve kalkıp buraya geldim. Fransız değil mi bu? Mösyö De Grieux, yanılmıyorsam?</p>

      <p class="ana" xml:lang="tr">De Grieux,</p>

      <p class="ana" xml:lang="tr">– Oui, madame, dedi. Et croyez, je suis si enchanté! Votre sante… c’est un miracle… vous voir ici… une surprise chartmente…</p>

      <p class="ana" xml:lang="tr">– Elbette chartmente ya! Ne mal olduğunu biliyorum senin!.. Şarlatanın tekisin sen ve gözüm seni şu kadarcık bile tutmadı. Bunları söylerken serçe parmağını gösterdi ve sonra Matmazel Blanche’ı göstererek sordu:</p>

      <p class="ana" xml:lang="tr">– Kim bu?</p>

      <p class="ana" xml:lang="tr">Üzerinde binici giysileri, elinde kamçısıyla bu gösterişli Fransız kadını, büyükannenin dikkatini çekmiş olmalıydı.</p>

      <p class="ana" xml:lang="tr">– Burada mı kalıyor?</p>

      <p class="ana" xml:lang="tr">– Matmazel de Cominges… Bu da annesi Bayan de Cominges; burada, otelde kalıyorlar, diye açıkladım.</p>

      <p class="ana" xml:lang="tr">Büyükanne patavatsızca sordu:</p>

      <p class="ana" xml:lang="tr">– Kızı evli mi bari?</p>

      <p class="ana" xml:lang="tr">– Matmazel de Cominges bekârdır, diye yanıt verdim. Olabildiğince kibar davranmaya çalışarak, kasten sesimi alçaltarak söylemiştim bu sözleri.</p>

      <p class="ana" xml:lang="tr">– Eğlendirici mi?..</p>

      <p class="ana" xml:lang="tr">Soruyu anlamamıştım.</p>

      <p class="ana" xml:lang="tr">– Surat asıp durur mu yani? Rusça anlar mı? De Grieux Rusya’dayken birkaç sözcük söylerdi.</p>

      <p class="ana" xml:lang="tr">Matmazel de Cominges’in Rusya’da hiç bulunmadığını anlattım.</p>

      <p class="ana" xml:lang="tr">Büyükanne birden Matmazel Blanche’a döndü ve kabaca,</p>

      <p class="ana" xml:lang="tr">– Bonjour! dedi.</p>

      <p class="ana" xml:lang="tr">Matmazel Blanche da çok gösterişli ve özentili bir saygı havasıyla büyükannenin önünde eğilerek,</p>

      <p class="ana" xml:lang="tr">– Bonjour, madame, dedi.</p>

      <p class="ana" xml:lang="tr">Yüzündeki abartılmış alçakgönüllülük ve nezaket maskesine karşın, bu garip sorulardan ve davranışlardan rahatsız olduğu açıkça ortadaydı.</p>

      <p class="ana" xml:lang="tr">– Ah, sevsinler şuna da bakın!.. Gözlerini yere indirdi, nasıl da kırıtıyor, nasıl da işveli havalara bürünüyor. Onun ne olduğu şimdi işte anlaşıldı. Düpedüz aktris bu. Birden General’e dönerek ekledi: “Ben de bu otelde, aşağı katta kalacağım. Komşu oluruz. Sevinmedin mi buna, yoksa üzüldün mü?”</p>

      <p class="ana" xml:lang="tr">General hemen atılarak,</p>

      <p class="ana" xml:lang="tr">– Ah, halacığım! İnanın bana… İçten duygularıma… Ve ne çok sevindiğime inanın.</p>

      <p class="ana" xml:lang="tr">General’in ilk şaşkınlığı geçmiş kendini toplamıştı. Gerektiği zaman yerli yerinde duruma en uygun sözleri bulmayı çok iyi becerdiğinden şimdi çenesi açılmıştı.</p>

      <p class="ana" xml:lang="tr">– Rahatsızlığınızı öğrendiğimizde nasıl şaşkına dönmüş, nasıl üzüldük bilemezsiniz… Aldığımız onca umut kırıcı telgraftan sonra, şimdi böyle birdenbire…</p>

      <p class="ana" xml:lang="tr">Büyükanne lâfını ağzına tıkayıverdi hemen:</p>

      <p class="ana" xml:lang="tr">– Aman ne yalan! Ne yalan!</p>

      <p class="ana" xml:lang="tr">General bu “Yalan” sözcüğünü duymamazlıktan geldi, sözünü keserek daha da yüksek bir sesle konuşmaya başladı:</p>

      <p class="ana" xml:lang="tr">– Ama nasıl oldu da böyle bir yolculuğu göze alabildiniz? Kabul edin, sizin yaşınızda, sizin gibi yaşlı biri… Bu öylesine beklemediğimiz bir şey ki, sanırım şaşkınlığımızın nedenini anlatabiliyorum. Ama çok memnunum… Hepimiz -son derece duygulu ve sevinçli bir gülümseyiş belirmişti yüzünde.- burada kaldığınız sürece güzel günler geçirmeniz için var gücümüzle çalışacağız…</p>

      <p class="ana" xml:lang="tr">– Yeter artık bırak bu boş sözleri, yine her zamanki gibi saçma sapan konuşuyorsun. Buradaki günlerimin tadını nasıl çıkaracağımı bilirim ben. Merak etme, sana kızgın değilim, kin beslemem ben. Buraya nasıl geldiğimi soruyorsun. İyi de şaşacak ne var bunda? Basbayağı geldim işte. Niçin herkes şaşıp kaldı buna? Günaydın, Praskovya. Ne yapıyorsun burada?</p>

      <p class="ana" xml:lang="tr">Polina ona doğru yaklaşarak,</p>

      <p class="ana" xml:lang="tr">– Günaydın, büyükanne, dedi. Yolculuğunuz uzun sürdü mü?</p>

      <p class="ana" xml:lang="tr">– İşte akıllıca bir soru diye buna derler, neydi o ahlar vahlar öyle! Görüyorsun işte; uzunca bir süre yatağa serilip kaldım, tedavi gördüm. Derken bütün doktorları başımdan kovaladım. Aziz Nikola’nın zangocunu getirttim. Geçenlerde aynı hastalıktan yatağa düşmüş bir kadıncağızı saman tozuyla iyileştirmişti. Beni de iyileştirdi. Üçüncü gün su gibi terledim ve kendime geliverdim. O zaman benim Almanlar gözlüklerini taktılar, başıma toplanıp şu karara vardılar: “Eğer bir kaplıca kentine giderseniz” dediler, “İçmelerden su içerseniz, hiçbir şeyiniz kalmaz!” Ben de düşündüm, dedim ki niye olmasın? Şu Zajiginler kıyameti kopardılar. “Dünyada gidemezsin oraya!” diye tutturdular. Kim demiş gidemem diye! Bir gün içinde apar topar hazırlandım, geçen hafta cuma günü, hizmetçi kızı, Potapiç’i, bir de uşağım Fedor’u aldığım gibi yola çıktım. Ama Fedor’u Berlin’den geri gönderdim. Çünkü bir de baktım ki ona gerek yok, her işi kendi başıma yapabiliyorum… Özel bir kompartıman tuttum, her istasyonda hamallar var, yirmi kapek verdin mi istediğin yere taşıyorlar seni. Bak hele, ne de güzel bir daire tutmuşsun öyle! diye ortalığa göz gezdirerek sözlerini tamamladı. Bu para nereden geliyor böyle, dostum? Bildiğim kadarıyla bütün varlığın ipotek altında. Yalnızca şu ufak tefek Fransız’a bile gırtlağına kadar borçlusun! Görüyorsun ya, her şeyi biliyorum, her şeyi!</p>

      <p class="ana" xml:lang="tr">General iyice bozulmuştu,</p>

      <p class="ana" xml:lang="tr">– Ben… Şaşırdım yani halacığım… diye kekelemeye başladı. Kimseye hesap vermek zorunda olduğumu sanmıyorum… Ayrıca, giderlerim gelirimi aşmıyor, hem biz burada…</p>

      <p class="ana" xml:lang="tr">– Gelirimi aşmıyor ne demek, söylediği lâfa da bak! Çocukların nesi varsa son kapeklerine kadar çekip aldın, sözüm ona bir de vasileri olacaksın!</p>

      <p class="ana" xml:lang="tr">– Bundan sonra, böyle şeyler söyledikten sonra, diye öfkeyle söze başladı General. Gerçekten bilmiyorum artık…</p>

      <p class="ana" xml:lang="tr">– Şuna bak hele, bilmezsin elbette! Ruletten başını kaldırmıyorsundur belki de? Her şeyini kumar masasında bırakmışsındır!</p>

      <p class="ana" xml:lang="tr">General’in şaşkınlıktan eli ayağı birbirine dolaşıyor, kendini bir türlü tutamıyordu:</p>

      <p class="ana" xml:lang="tr">– Rulet mi? Ben ha? Benim durumumda biri… Ne söylediğinizin farkında mısınız, halacığım? Anlaşılan hâlâ iyileşmemişsiniz siz…</p>

      <p class="ana" xml:lang="tr">– Ah seni ah, yalan söylüyorsun, yalan! Belki de iyice saplandığın o bataktan bir türlü çekip alamıyorlar seni. İşin gücün yalan dolan! Bugünden tezi yok şu ruletin ne mena bir şey olduğunu gidip kendi gözlerimle göreceğim. Sen, Praskovya, burada görmeye değer yerler nereleridir, anlat bana. Sen de Potapiç, gidebileceğimiz yerleri not al.</p>

      <p class="ana" xml:lang="tr">– Burada gezip görülebilecek nereleri var? diye sordu.</p>

      <p class="ana" xml:lang="tr">– Yakında bir yerde bir şato yıkıntısı var, sonra bir de Schlangenberg.</p>

      <p class="ana" xml:lang="tr">– Nedir bu Schlangenberg? Bir orman mı?</p>

      <p class="ana" xml:lang="tr">– Hayır, bir orman değil, bir dağ, bir de doruğu var…</p>

      <p class="ana" xml:lang="tr">– Ne doruğuymuş bu?</p>

      <p class="ana" xml:lang="tr">– Dağın en yüksek yeri. Kenarlarına çit çekilmiş. Olağanüstü bir görünüşü var.</p>

      <p class="ana" xml:lang="tr">– Koltuğumu dağa mı taşımak gerekecek yani? Çıkarılabilir mi?</p>

      <p class="ana" xml:lang="tr">– Taşıyıcı bulabiliriz, diye yanıt verdim.</p>

      <p class="ana" xml:lang="tr">O sırada Dadı Fedosya yanında General’in çocuklarıyla birlikte büyükanneyi selâmlamaya geldi.</p>

      <p class="ana" xml:lang="tr">– Yo, öpüşüp koklaşmaya gerek yok! Çocukları öpmekten hoşlanmam, bütün çocuklar sümüklüdür. Burada nasılsın bakalım, Fedosya?</p>

      <p class="ana" xml:lang="tr">Fedosya,</p>

      <p class="ana" xml:lang="tr">– İyiyiz, çok iyiyiz, Antonida Vasilyevna, diye karşılık verdi. Ya siz nasılsınız sevgili hanımcığım? Hastalığınıza çok üzüldük.</p>

      <p class="ana" xml:lang="tr">– Biliyorum, iyi birisin sen. Sonra yine Polina’ya dönerek sordu: “Şu gözlüklü ufak tefek adam kim?”</p>

      <p class="ana" xml:lang="tr">Polina,</p>

      <p class="ana" xml:lang="tr">– Prens Nilski, büyükanne, diye fısıldadı.</p>

      <p class="ana" xml:lang="tr">– Ya, Rus demek? Konuştuklarımızı anlamaz sanıyordum ben de! Belki de işitmemiştir! Mr. Astley’i daha önce görmüştüm. Evet, işte yine burada.</p>

      <p class="ana" xml:lang="tr">Büyükanne, Mr. Astley’i görür görmez,</p>

      <p class="ana" xml:lang="tr">– Nasılsınız? dedi.</p>

      <p class="ana" xml:lang="tr">Mr. Astley sessizce eğilerek selâm verdi.</p>

      <p class="ana" xml:lang="tr">– Eee, bana güzel sözler söylemeyecek misiniz? Bir şeyler söylesenize canım! Polina dediklerimi çeviriver ona.</p>

      <p class="ana" xml:lang="tr">Polina, büyükannenin dediklerini çevirdi.</p>

      <p class="ana" xml:lang="tr">Mr. Astley ciddî ama içten bir tavırla,</p>

      <p class="ana" xml:lang="tr">– Sizi gördüğüme çok sevindim, diye yanıt verdi. Sizi iyileşmiş görmek beni son derece memnun etti.</p>

      <p class="ana" xml:lang="tr">Bu sözler de Büyükanneye çevrildi. Göründüğü kadarıyla çok hoşlanmıştı bundan.</p>

      <p class="ana" xml:lang="tr">– Ah şu İngilizler, ağızları nasıl da lâf yapar, dedi. Nedense İngilizleri oldum olası sevmişimdir. Nerede onlar, nerede Fransızlar!</p>

      <p class="ana" xml:lang="tr">– Beni görmeye mutlaka gelmelisiniz, dedi. Canınızı sıkmamak için elimden geleni yaparım. Bunu da çeviriver ve söyle ona… Ben aşağıda kalıyorum…</p>

      <p class="ana" xml:lang="tr">Parmağıyla Mr. Astley’e aşağı katı göstererek yineledi:</p>

      <p class="ana" xml:lang="tr">– Aşağıda… Anladın mı, aşağıda?</p>

      <p class="ana" xml:lang="tr">Mr. Astley bu davetten bir hayli hoşnut görünüyordu.</p>

      <p class="ana" xml:lang="tr">Büyükanne Polina’yı inceden inceye ve hoşnut bir havayla tepeden tırnağa süzerek,</p>

      <p class="ana" xml:lang="tr">– Seni sevebilirdim, Praskovya, dedi birden. İyi bir kızsın sen, bunların hepsinden iyisin. Gelgelelim huyun kötü! Gerçi ben de öyleyimdir ya, neyse. Şöyle bir dönsene hele, bu saçlar kendi saçların mı, takma değil ya?</p>

      <p class="ana" xml:lang="tr">– Hayır, büyükanne, kendi saçlarım.</p>

      <p class="ana" xml:lang="tr">– Bak bu iyi işte. Bu saçma sapan modadan hiç mi hiç haz etmiyorum. Çok güzelsin. Eğer genç bir erkek olsaydım, sana âşık olurdum. Niçin evlenmiyorsun sanki? Her neyse, gitme zamanım geldi artık. Bunca zaman trene tıkılı kaldım, çıkıp şöyle bir hava almak istiyorum… General’e dönerek ekledi: “Ne oldu sana öyle, kızgın mısın hâlâ?” dedi.</p>

      <p class="ana" xml:lang="tr">General sevinçli ve alttan alan bir tavırla,</p>

      <p class="ana" xml:lang="tr">– Aman halacığım, o nasıl söz öyle! dedi. Sizin yaşınızda olur böyle şeyler, çok iyi anlıyorum.</p>

      <p class="ana" xml:lang="tr">De Grieux,</p>

      <p class="ana" xml:lang="tr">– Cette vieille est tombée en enfance diye fısıldadı bana.</p>

      <p class="ana" xml:lang="tr">Büyükanne,</p>

      <p class="ana" xml:lang="tr">– Burada her şeyi görmek istiyorum. Aleksi İvanoviç’i bana bırakırsın artık, değil mi? diye sürdürdü.</p>

      <p class="ana" xml:lang="tr">– Hay hay, ne zaman isterseniz… Ama aslında ben kendim de… Polina ve Mösyö De Grieux da… Hepimiz gezintilerinizde size eşlik etmekten mutluluk duyarız…</p>

      <p class="ana" xml:lang="tr">De Grieux yılışık bir gülümsemeyle,</p>

      <p class="ana" xml:lang="tr">– Mais, madame, cela seva un plaisir… diye atıldı hemen.</p>

      <p class="ana" xml:lang="tr">Büyükanne:</p>

      <p class="ana" xml:lang="tr">– Plaisir ha? Pöh! dedi. Güldürme beni, delikanlı. Sonra birdenbire General’e dönerek: Zaten sana para vermeyeceğim artık, diye ekledi. Hadi artık odama gideyim ben. Oraya şöyle bir göz atayım, sonra da gezilecek nereler varsa gider dolaşırız. Hadi bakalım, kaldırın beni.</p>

      <p class="ana" xml:lang="tr">Büyükannenin koltuğunu yeniden yüklendiler. Hep birlikte koltuğun ardına takılıp merdivenlerden indik. General beyninden vurulmuşa dönmüştü, sersem sersem yürüyordu. De Grieux kara kara düşünüyordu. Matmazel Blanche önce orada kalacak oldu. Ama sonra aklına bir şey gelmiş olmalı ki, fikrini değiştirip o da bizimle birlikte kalktı. Onun hemen ardı sıra da Prens geliyordu. Yukarıda, General’in dairesinde sadece Alman ile dul Bayan Cominges kalmıştı.</p>
    </div>
  </div>
</body>
</html>
