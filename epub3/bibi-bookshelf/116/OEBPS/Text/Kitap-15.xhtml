<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KİTAP-15.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div id="ki-tap">
    <div class="generated-style">
      <h1 class="konu-ba-l-" id="toc-anchor" xml:lang="tr">XV. BÖLÜM</h1>

      <p class="ana" xml:lang="tr">Kımıldamaksızın, oralı bile olmaksızın yüzüme dikkatle baktığını anımsıyorum.</p>

      <p class="ana" xml:lang="tr">Son altınları da masaya attıktan sonra,</p>

      <p class="ana" xml:lang="tr">“İki yüz bin frank kazandım!” diye bağırdım.</p>

      <p class="ana" xml:lang="tr">Banknot yığını ve altın para istifleri bütün masayı kaplamıştı; gözlerimi onlardan ayıramıyordum bir türlü; Polina’yı bile tümüyle unutmuştum. Banknotları tomar hâlinde toplayıp bir yana yığıyor, altınları hepsini öbek öbek istif ediyordum; sonra hepsini öylece bırakıp odanın içinde bir aşağı bir yukarı dolanmaya başlıyor, sonra yine masanın başına dönüp paraları yeniden saymaya başlıyordum. Bir ara kendime geldim, hemen kapıya koştum, anahtarı iki kez çevirerek kilitledim. Daha sonra küçük bavulumun önünde dalgın dalgın durdum.</p>

      <p class="ana" xml:lang="tr">Birden varlığını anımsayarak Polina’ya döndüm,</p>

      <p class="ana" xml:lang="tr">– Yarına kadar bunları bavula mı koysam acaba? diye sordum.</p>

      <p class="ana" xml:lang="tr">Hiç kıpırdamadan olduğu yerde öylece oturuyordu. Ama gözlerini de benden hiç ayırmıyordu. Yüzünde garip bir hava vardı, doğrusu hiç mi hiç hoşuma gitmiyordu! Yüzünden nefret akıyordu desem, yanılmış olmam.</p>

      <p class="ana" xml:lang="tr">Hemen yanına gittim,</p>

      <p class="ana" xml:lang="tr">– Polina, işte yirmi beş bin florin… Elli bin frank eder, hatta daha da fazla eder. Alın bunu ve yarın onun suratına çarpın.</p>

      <p class="ana" xml:lang="tr">Sesini çıkarmadı.</p>

      <p class="ana" xml:lang="tr">– İsterseniz ben kendim götüreyim, sabahleyin ilk işim bu olsun. Olur mu?</p>

      <p class="ana" xml:lang="tr">Birden gülmeye başladı, uzun süre gülmesi kesilmedi.</p>

      <p class="ana" xml:lang="tr">Şaşkın şaşkın ve üzüntüyle seyrediyordum onu. Bu gülüş en ateşli itiraflarım karşısındaki o alaycı gülüşe benziyordu. Sonunda sustu, kaşlarını çattı, göz ucuyla dik dik bakmaya başladı.</p>

      <p class="ana" xml:lang="tr">Küçümseyici bir tavırla,</p>

      <p class="ana" xml:lang="tr">– Sizin paranızı alamam, dedi.</p>

      <p class="ana" xml:lang="tr">– Neden? Ne oldu şimdi? diye bağırdım. Neden alamazmışsınız, Polina?</p>

      <p class="ana" xml:lang="tr">– Karşılıksız para alamam.</p>

      <p class="ana" xml:lang="tr">– Dostunuz olduğum için öneriyorum bunu, size canım feda.</p>

      <p class="ana" xml:lang="tr">Beni dikkatlice süzdü, sanki içimi okumak istiyor gibi bir hâli vardı.</p>

      <p class="ana" xml:lang="tr">– Çok yüksek bir fiyat ödüyorsunuz, dedi acı acı gülümseyerek. De Grieux’nun metresi elli bin frank etmez.</p>

      <p class="ana" xml:lang="tr">– Ah, Polina, böyle bir şeyi bana nasıl söyleyebilirsin? diye bağırdım. Senin karşında De Grieux yok.</p>

      <p class="ana" xml:lang="tr">– Senden de nefret ediyorum! Evet… Evet! De Grieux’dan daha fazla sevmiyorum seni de! diye bağırdı.</p>

      <p class="ana" xml:lang="tr">Gözlerinden kıvılcımlar saçılıyordu.</p>

      <p class="ana" xml:lang="tr">Yüzünü elleriyle kapadı, isteri krizine tutulmuş gibiydi. Hemen ona doğru atıldım.</p>

      <p class="ana" xml:lang="tr">Anlaşılan ben yokken başından bir şeyler geçmişti. Aklı başında değildi pek. Hıçkırıklarla sarsıldı.</p>

      <p class="ana" xml:lang="tr">– Satın al beni! dedi. İstiyor musun? İstiyor musun? Elli bin franga satın al beni, tıpkı De Grieux’nun yaptığı gibi!</p>

      <p class="ana" xml:lang="tr">Onu kollarımın arasına aldım, ellerini ayaklarını öptüm, önünde diz çöktüm.</p>

      <p class="ana" xml:lang="tr">İsteri krizi geçiriyordu ve yüzüme dikkatli dikkatli baktı; gözlerimde bir şeyler okumak istiyor gibiydi sanki. Beni dinliyordu ama söylediklerimi pek anlamıyordu. Yüzünde üzgün ve düşünceli bir hava belirdi. Onun için kaygılanıyor, aklını kaçırdığını sanıyordum. Sonra usulca kendine doğru çekti beni; yüzünde güven dolu bir gülümseme belirdi, sonra beni itti, yine karamsar bir havayla bakmaya başladı. Birdenbire sımsıkı sarıldı.</p>

      <p class="ana" xml:lang="tr">– Beni seviyorsun, değil mi? dedi. Hem… Hem sen benim için Baron’la dövüşmek istemiştin!</p>

      <p class="ana" xml:lang="tr">Aklına çok gülünç, çok hoş bir şey gelmiş gibiydi, kahkahalarla gülmeye başladı.</p>

      <p class="ana" xml:lang="tr">Hem gülüyor, hem ağlıyordu. Ne yapabilirdim? Ben de ateşlenmiş gibiydim. Benimle konuşmaya başladığını anımsıyorum. Ancak söylediklerinden pek bir şey anlamıyordum. Sayıklıyordu sanki. Çabuk çabuk konuşuyor, bir an önce bir şeyler anlatmak istercesine kem küm edip duruyordu. Arada bir beni gerçekten korkutmaya başlayan kahkahalar atıyordu.</p>

      <p class="ana" xml:lang="tr">– Hayır, hayır, sen çok iyisin, çok hoşsun! diye yineliyordu. Bana bağlısın! Ve sonra ellerini yeniden omuzlarıma koyuyor, yüzüme dikkatli dikkatli bakarak: Beni seviyorsun… Beni seviyorsun… Hep sevecek misin beni? diye devam ediyordu.</p>

      <p class="ana" xml:lang="tr">Gözlerimi ondan alamıyordum; hiç böylesine sevecen bir aşk coşkunluğu içinde görmemiştim onu; aslında düpedüz bir sayıklama durumuydu bu ama… Benim tutkuyla baktığımı görünce dudaklarında birdenbire kurnazca bir gülümseme belirdi ve durup dururken Mr. Astley’den söz etmeye başladı.</p>

      <p class="ana" xml:lang="tr">Zaten sözü döndürüp dolaştırıp hep Mr. Astley’e getiriyordu -özellikle de deminki gibi bana bir şeyler anlatmaya çabaladığı zamanlarda yapıyordu bunu. Ama ben yine de ne anlatmak istediğini kavrayamıyordum. Sanki onunla alay ediyor gibi bir hâli vardı; ikide bir Mr. Astley’in kendisini beklediğini, belki de şu anda pencerenin altında dikildiğini söylüyordu.</p>

      <p class="ana" xml:lang="tr">– Evet, evet, pencerenin altında… Aç da bak, işte bak orada, işte orada!</p>

      <p class="ana" xml:lang="tr">Beni pencereye doğru itti ama pencereyi açmaya kalktığımı görünce kahkahayı basıverdi. O zaman olduğum yerde kaldım, kollarını boynuma doladı.</p>

      <p class="ana" xml:lang="tr">– Gidiyoruz, değil mi? Yarın gidiyor muyuz?</p>

      <p class="ana" xml:lang="tr">Onu huzursuz eden kaygılı bir düşünce vardı kafasında. Yine ciddileşmişti.</p>

      <p class="ana" xml:lang="tr">– Büyükanneyi yarı yolda yakalar mıyız dersin? Bakarsın Berlin’de yetişiriz ona. Bizi karşısında görünce kim bilir ne der acaba? Ya Mr. Astley? Ama o benim için kendini Schlangengberg’den aşağı atmaz, öyle değil mi?</p>

      <p class="ana" xml:lang="tr">Kıkır kıkır güldü.</p>

      <p class="ana" xml:lang="tr">– Bak dinle: Gelecek yaz nereye gidecek biliyor musun? Bilimsel araştırmalarda bulunmak için Kuzey Kutbu’na gitmek istiyormuş, bana kendisiyle gitmemi önerdi, hah hah ha! Dediğine göre biz Ruslar’ın hiçbir şey bildiği yokmuş, Avrupalılar olmasa bir başımıza elimizden hiçbir iş gelmezmiş… Ama yine de iyi bir insan. Biliyor musun, General’i hoşgörüyle karşılıyor; diyor ki, “Hep o Blanche’ın tutkusu yüzünden!” Ah, bilmiyorum, bilmiyorum, diye kekelemeye başladı, kafası karışmıştı, gelişigüzel konuşuyordu.</p>

      <p class="ana" xml:lang="tr">– Zavallıcıklara nasıl da üzülüyorum! Hele büyükanneye!.. Ah, dinle bak, dinle, sen şu De Grieux’yu nasıl öldürebilirsin ki? Yoksa onu gerçekten öldürebileceğini mi sanıyorsun? Ah seni budala! De Grieux’yla dövüşmene göz yumacağımı mı sanıyorsun yoksa? Baron’u bile öldüremezsin sen, diye ekledi, birden gülmeye başladı sonra.</p>

      <p class="ana" xml:lang="tr">– Ah, Baron’la hâliniz ne gülünçtü ama! Oturduğum yerden ikinizi seyrediyordum. Oysa seni gönderdiğimde isteksizce gitmiştin. Nasıl güldüm, nasıl güldüm!.. diye ekledikten sonra kahkahalarla gülmeye başladı yine.</p>

      <p class="ana" xml:lang="tr">Birdenbire beni yeniden kucakladı, öpücüklere boğmaya, coşkun bir sevecenlikle yüzümü yüzüne bastırmaya başladı. Ne bir şey düşünüyor, ne de bir şey işitiyordu artık. Başım dönüyordu…</p>

      <p class="ana" xml:lang="tr">Kendime geldiğim zaman sanırım saat sabahın yedisiydi, odanın içi aydınlanmıştı. Polina yanı başımda oturmuştu, sanki karanlıklardan çıkmıştı da kafasını toparlamaya çalışıyormuş gibi garip garip çevresine bakıyordu. Az önce uyanmış olmalıydı, gözlerini masadaki paralara dikmişti: Kafam kazan gibiydi, ağrıdan çatlıyordu. Polina’nın elini tutmak istedim ama beni itmesiyle divandan kalkması bir oldu. İç karartıcı bir gün başlıyordu, ortalık ağarmadan önce yağmur yağmıştı. Polina pencereye gitti, açtı, beline kadar dışarı sarktı. Dirseklerini pencere pervazına dayamıştı. İki-üç dakika kadar öylece kaldı; ne dönüp bana bakıyor, ne de söylediklerimi dinliyordu. Korkutucu düşünceler geçiyordu aklımdan… Şimdi ne olacaktı, acaba işin sonu nereye varacaktı? Polina birdenbire pencereden ayrıldı, masaya yaklaştı, kindar bakışlarla beni uzun uzadıya süzdü ve dudakları öfkeden titreyerek,</p>

      <p class="ana" xml:lang="tr">– Eh, şu benim elli bin frangı ver bakalım artık, dedi.</p>

      <p class="ana" xml:lang="tr">– Yine mi, Polina, yine mi? diye başlayacak oldum.</p>

      <p class="ana" xml:lang="tr">– Ne o, vaz mı geçtin yoksa? Hah hah ha! Belki de para sözü ettiğine edeceğine bin pişman olmuşsundur, öyle değil mi?</p>

      <p class="ana" xml:lang="tr">Geceden sayıp masanın kenarına ayırmış olduğum yirmi bin florini aldım ve ona verdim.</p>

      <p class="ana" xml:lang="tr">Paraları kaptı ve tiksinircesine sordu:</p>

      <p class="ana" xml:lang="tr">– Şimdi bunlar benim mi yani? Benim mi bunlar? Öyle mi?</p>

      <p class="ana" xml:lang="tr">– Her zaman senindi, dedim.</p>

      <p class="ana" xml:lang="tr">– Peki öyleyse, al o zaman elli bin frangını!</p>

      <p class="ana" xml:lang="tr">Kolunu kaldırdığı gibi paraları fırlatıverdi. Yüzüme çarpan para destesi yerlere saçıldı. Ondan sonra da koşarak odadan çıktı.</p>

      <p class="ana" xml:lang="tr">Gerçi o anda aklı başında değildi, elbette farkındaydım bunun. Ama yine de bu geçici çılgınlığa bir anlam veremiyordum. Aradan bir ay geçmiş olmasına karşın, şu bir gerçekti ki, Polina hâlâ hastaydı. Ama hastalığının nedeni ne olabilirdi, özellikle de neden böyle aksilik ediyordu? Bir türlü akıl erdiremiyordum. Gururu mu incinmişti? Yoksa ayağıma gelmek zorunda kalışını mı yediremiyordu kendine, bunun için mi böylesine derin bir üzüntüye kapılmıştı? Şansımın yaver gitmesinin bende yarattığı o coşkun sevinçle farkında olmaksızın onun üzerinde yanlış bir izlenim mi yaratmıştım yoksa? Elli bin frankı eline tutuşturarak tıpkı De Grieux gibi kendisinden kurtulmak isteyeceğimi mi düşünmüştü? Ama vicdanım bunun hiç de gerçek olmadığını söylüyordu bana. Öyle sanıyorum ki, bütün bunlar Polina’nın aşırı gururlu olmasından ileri geliyordu; kendisi açık seçik anlamasa da onun o aşırı gururu bana güvenmemesine ve beni aşağılamasına yol açmıştı. Böylece De Grieux’nun suçunun cezasını ben çekiyordum ve belki de suçsuz olmama karşın suçlu duruma düşüyordum. Bütün bunlar çılgınlıktı aslında, şu da bir gerçekti ki, ben bu geçici çılgınlık durumunu bile bile göz ardı etmiştim. Belki de bu yüzden hiç bağışlamayacaktı beni. Evet, peki hadi bu seferki öyle diyelim, ya geçen seferkine, o zamankine ne demeli? Elinde De Grieux’nun mektubuyla bana geldiğinde hastalığı ve çılgınca sayıklamaları hiç de ona ne yaptığını unutturacak kadar şiddetli değildi. Ne yaptığını çok iyi biliyordu öyleyse.</p>

      <p class="ana" xml:lang="tr">Tüm banknotlarımı ve altın yığınını toplayıp yatağın içine tıkıştırdım, üzerine örtüyü çektim ve Polina’dan on dakika sonra dışarı çıktım. Kendi odasına kapandığından kesinlikle emindim, usulca oraya sokulmak ve çocukların dadısına küçükhanımın nasıl olduğunu sormak istiyordum. Dadıyla merdivenlerde karşılaştım; Polina’nın henüz dönmediğini, acaba benim odamda mı diye bakmaya geldiğini söyleyince afallayıp kaldım.</p>

      <p class="ana" xml:lang="tr">“Ayrıldı” dedim, “Daha demin ayrıldı, on dakika önce. Nereye gitmiş olabilir?”</p>

      <p class="ana" xml:lang="tr">Dadı sitemli bakışlarla süzüyordu beni.</p>

      <p class="ana" xml:lang="tr">Bu arada rezalet tüm otele yayılmıştı. Kapıcılar odasından müdürün bürosuna kadar her yerde, fraulein’in yağmura aldırmadan sabahın altısında otelden koşarak çıktığından ve İngiltere Oteli’ne doğru koştuğundan söz ediliyordu fısır fısır. Konuşmalardan ve üstü kapalı birtakım sözlerden anladığım kadarıyla geceyi benim odamda geçirdiğini biliyorlardı. Zaten General’in ailesi çoktan dile düşmüştü: General’in bir gün önce delirdiğini ve tüm otelden işitilecek biçimde hüngür hüngür ağladığını bilmeyen yoktu. Büyükannenin aslında General’in annesi olduğunu, yalnızca oğlunun Matmazel de Cominges’le evlenmesine engel olmak ve eğer sözünü dinlemezse onu mirasından mahrum bırakmak için kalkıp ta Rusya’dan buralara geldiğini, sözü dinlenmeyince de Kontes’in General’in gözü önünde tüm parasını bile bile rulette kaybettiğini söylüyorlardı. Müdür başını sallayarak,</p>

      <p class="ana" xml:lang="tr">“Diese Russen!” deyip duruyordu öfkeyle. Ötekiler de kahkahayı basıyorlardı. Müdür hesabımı çıkarıp getirdi. Kumarda yüklü bir para elde ettiğimi bilmeyen kalmamıştı; beni ilk kutlayan da kaldığım katın garsonu Kari olmuştu. O sırada aklım başka yerdeydi. Soluğu hemen İngiltere Oteli’nde aldım.</p>

      <p class="ana" xml:lang="tr">Henüz çok erkendi; Mr. Astley kimseyle görüşmüyordu; fakat gelenin ben olduğumu öğrenince karşılamak için koridora çıktı, karşıma dikildi. Donuk bakışlarla tepeden tırnağa süzerek ne söyleyeceğimi beklemeye başladı. Ona hemen Polina’yı sordum.</p>

      <p class="ana" xml:lang="tr">Mr. Astley gözlerini gözlerimden ayırmaksızın,</p>

      <p class="ana" xml:lang="tr">– Hasta, diye karşılık verdi.</p>

      <p class="ana" xml:lang="tr">– Gerçekten sizinle demek?</p>

      <p class="ana" xml:lang="tr">– A, evet, burada.</p>

      <p class="ana" xml:lang="tr">– Yani… Onu yanınızda tutmak niyetinde misiniz yoksa?</p>

      <p class="ana" xml:lang="tr">– Ah, evet, niyetim öyle.</p>

      <p class="ana" xml:lang="tr">– İyi arna Mr. Astley bu bir rezalete yol açabilir, bunu yapamazsınız. Belki de farkında değilsiniz ama kendisi çok hasta.</p>

      <p class="ana" xml:lang="tr">– Yo, fark ettim fark etmesine, zaten daha önce size ben söylemiştim hasta olduğunu. Eğer hasta olmasaydı geceyi odanızda geçirmezdi.</p>

      <p class="ana" xml:lang="tr">– Demek bunu da biliyorsunuz?</p>

      <p class="ana" xml:lang="tr">– Evet, biliyorum. Dün buraya geliyordu, kendisini yakınım olan bir hanımın yanına götürecektim. Ama hastalığı yüzünden yanılıp size geldi.</p>

      <p class="ana" xml:lang="tr">– Olur şey değil! Sizi kutlarım Mr. Astley. Sahi aklıma gelmişken sorayım; siz bütün gece pencerenin altında mı beklediniz? Bayan Polina gece boyunca pencereyi açık tuttu, orada durup durmadığınıza bakmamı söyledi hep, bu arada durmadan güldü.</p>

      <p class="ana" xml:lang="tr">– Sahi mi? Hayır, pencerenin altında değildim, koridorda bekliyordum, bir aşağı bir yukarı dolandım durdum.</p>

      <p class="ana" xml:lang="tr">– Her neyse, ona baktırmak gerek, Mr. Astley.</p>

      <p class="ana" xml:lang="tr">– Evet, ben bir doktor çağırttım, eğer ölürse bunun hesabını sizden sorarım.</p>

      <p class="ana" xml:lang="tr">Şaşırıp kalmıştım.</p>

      <p class="ana" xml:lang="tr"><span class="no-style-override">– Özür dilerim Mr. Astley ama ne demek istiyorsunuz siz?</span></p>

      <p class="ana" xml:lang="tr"><span class="no-style-override">– Dün gece iki yüz bin thaler kazandığınız doğru mu?</span></p>

      <p class="ana" xml:lang="tr">– Yalnızca yüz bin florin kazandım.</p>

      <p class="ana" xml:lang="tr">– Gördünüz mü işte! Yarın da soluğu Paris’te alırsınız artık.</p>

      <p class="ana" xml:lang="tr">– Nedenmiş o?</p>

      <p class="ana" xml:lang="tr">Mr. Astley sanki kitaptan okuyormuş gibi bir ses tonuyla açıkladı:</p>

      <p class="ana" xml:lang="tr">– Ellerine para geçmeye görsün, bütün Ruslar postu Paris’e sererler hemen.</p>

      <p class="ana" xml:lang="tr">– Şimdi bu yaz mevsiminde Paris’te ne yapayım ben? Onu seviyorum, Mr. Astley! Bunu siz de biliyorsunuz.</p>

      <p class="ana" xml:lang="tr">– Sahi mi? Ben bunun aksine inanıyorum. Üstelik burada kalacak olursanız her şeyinizi kesinlikle kaybedersiniz. Paris’e gitmek için yol paranız bile kalmaz. İyisi mi size güle güle, bugünden tezi yok Paris’e gideceğinize inanıyorum.</p>

      <p class="ana" xml:lang="tr">– Peki öyleyse, hoşça kalın. Gidiyorum ama Paris’e falan değil… Bizimkilerin sonu ne olur, bir düşünsenize Mr. Astley? Yani, General… Yetmezmiş gibi şimdi de Bayan Polina’nın serüveni… Bütün kent çalkalanacak.</p>

      <p class="ana" xml:lang="tr">– Evet, bütün kent çalkalanacak; fakat General’in bunu umursadığını hiç sanmıyorum, adam kendi derdine düşmüş. Hem Bayan Polina canı nerede isterse orada yaşar. Ailesine gelince, siz de kabul edersiniz ki buna aile demek artık çok güç.</p>

      <p class="ana" xml:lang="tr">Oradan uzaklaşırken Paris’e gideceğime kesinlikle inanan İngiliz’in bu garip tavrı beni güldürdü. “Matmazel Polina ölecek olursa beni düelloda öldüreceğini söylemek istiyor” diye geçiriyordum aklımdan. “Al başına belâyı!” Polina için üzülüyordum, yeminle söylüyorum ki içim parçalanıyordu. Ama yine de garip şeydi doğrusu: Dün rulet masasının başına geçip de tomar tomar paraları cebe indirmeye başlayınca, Polina’ya olan aşkım neredeyse ikinci plânda kalmıştı. Bunu şimdi söylüyorum, o zaman farkında değildim pek. Gerçekten bir kumarbaz mıydım ben? Yo, Tanrı da şahidimdir ki, onu bugün de hâlâ seviyorum. O sırada da, yani Mr. Astley’in yanından ayrılıp otele döndüğüm sırada da acı çekiyor, hep kendimi suçluyordum. Ama tam o sırada, evet tam o sırada başıma son derece aptalca bir iş geldi.</p>

      <p class="ana" xml:lang="tr">General’i görmek için apar topar dairesine giderken, o kattaki odalardan birinin kapısı açıldı, birisi bana sesleniyordu. Baktım, dul Bayan Cominges. Matmazel Blanche beni çağırmasını istemiş.</p>

      <p class="ana" xml:lang="tr">Matmazel Blanche’ın dairesine gittim hemen.</p>

      <p class="ana" xml:lang="tr">İki odalı küçük bir daireleri vardı. Yatak odasından Matmazel Blanche’ın kahkahaları ve konuşmaları işitiliyordu. Yataktan yeni kalkıyordu.</p>

      <p class="ana" xml:lang="tr">– Ah, c’est lui! Viens donc, bétâ! Doğru mu, que tu as gagné une montagne d’or et d’argent? J’aimerais mieux I’or.</p>

      <p class="ana" xml:lang="tr">– Evet, doğru, dedim gülerek.</p>

      <p class="ana" xml:lang="tr">– Ne kadar?</p>

      <p class="ana" xml:lang="tr">– Yüz bin florin.</p>

      <p class="ana" xml:lang="tr">– Bibi, comme tu es béte. İçeri girsene, seni işitemiyorum. Nous ferons bombance, n’estce pas?</p>

      <p class="ana" xml:lang="tr">Odaya girdim. Pembe satenden bir örtünün altına uzanmıştı; güçlü, esmer omuzları, o çıldırtıcı omuzları görünüyordu; o omuzlar ki, insan düşünde ancak görebilirdi; esmer teniyle tatlı bir uyum içindeki bembeyaz dantellerle bezenmiş ince patiska bir gecelik belli belirsiz, ancak örtebiliyordu bu omuzları.</p>

      <p class="ana" xml:lang="tr">– Mon fils, astu du coeur? diye gülerek bağırdı beni görünce. Her zamanki gibi neşeli bir gülüştü bu, hatta kimi zaman içtenlikle bile güldüğü olurdu.</p>

      <p class="ana" xml:lang="tr">Corneille’den bir cümleyle,</p>

      <p class="ana" xml:lang="tr">– Toutre autre… diye başladım.</p>

      <p class="ana" xml:lang="tr">– Bak gördün mü işte, gördün mü? dedi sevimli bir gevezelikle. Hadi şimdi gidip çoraplarımı bul bana, giymeme yardım et… Sonra si tu n’es pas trop bete, je te prends a Paris. Biliyorsun, ben hemen gidiyorum.</p>

      <p class="ana" xml:lang="tr">– Şimdi mi?</p>

      <p class="ana" xml:lang="tr">– Yarım saat içinde.</p>

      <p class="ana" xml:lang="tr">Gerçekten de tüm eşyalar toplanmıştı. Sandıklar ve diğer her şey hazırlandı. Kahvesini çoktan koymuşlardı.</p>

      <p class="ana" xml:lang="tr">– Eh bien! Tu verras Paris, eğer istersen tabi. Dis donc, qu’est-ce que c’est qu’un outchitel? Tu etais bien bete, guant tu e’tais outchitel. İyi ama çoraplarım nerde hani? Hadi, giydir şunları bana!</p>

      <p class="ana" xml:lang="tr">Gerçekten de alabildiğine güzel, esmer, minicik ayaklarını uzattı; ayakkabıların içinde küçücük görünen nice ayak vardı ki, Blanche’inkiler kadar biçimli değildi. Güldüm, ipek çorabı bacağına geçirmeye başladım. Matmazel Blanche bu sırada yatakta oturmuş, durmadan gevezelik edip duruyordu.</p>

      <p class="ana" xml:lang="tr">– Eh bien, que feras-tu, si je te prends avec? Önce je veux cinquante mille franks. Parayı bana Frankfurt’ta verirsin. Nous allons a Paris, orada birlikte yaşarız et je te ferai voir des etoiles en plein jour. Görülmemiş güzellikte kadınlar göreceksin orada. Dinle…</p>

      <p class="ana" xml:lang="tr">– Dur bakalım, sana elli bin frank verince bana ne kalacak?</p>

      <p class="ana" xml:lang="tr">– Et cent cinquante mille franks, onu unuttun mu yoksa? Hem seninle iki ay yaşamayı da kabul ediyorum, que sais je? Bu iki ayda yüz elli bin frankı yer bitiririz. Görüyorsun ya, je suis bonne en fant, şimdiden her şeyi açık açık söylüyorum sana. Mais tu verras des etoiles!</p>

      <p class="ana" xml:lang="tr">– Ne yani, tüm parayı iki ayda mı?..</p>

      <p class="ana" xml:lang="tr">– Ne o, korktun mu? Ah, vil esclave! Ama şunu bil ki, böyle bir ay yaşamak, senin bütün bir ömrüne bedeldir. Bir ay… Et apres, le deluge! Mais tu ne peux comprendre, va! Hadi ordan, çekil başımdan, sen buna lâyık değilsin! Ah, que fais-tu?</p>

      <p class="ana" xml:lang="tr">Çorabın diğer tekini giydirirken birdenbire ayağını öpmekten kendimi alamamıştım. Ayağını hemen geri çekti ve topuğuyla yüzüme hafifçe vurmaya başladı. Sonunda da beni kovdu. Ama arkamdan, “Eh bien mon outchitelim, je t’attends, su tu veux… On beş dakika sonra gidiyorum!” diye seslendi.</p>

      <p class="ana" xml:lang="tr">Odama dönerken başım fırıl fırıl dönüyordu. Matmazel Polina para tomarını suratıma çarpıp da daha dün Mr. Astley’i bana yeğ tuttuysa bunda benim ne suçum vardı? Döşemenin üzerine hâlâ oraya buraya saçılmış birkaç banknot duruyordu, hepsini topladım. O sırada kapı açıldı ve -daha önce yüzüme bile bakmayan- müdür içeri girdi, beni Kont V.nin henüz boşalttığı aşağı kattaki lüks daireye yerleşmeye davet etti.</p>

      <p class="ana" xml:lang="tr">Bir an için düşündükten sonra,</p>

      <p class="ana" xml:lang="tr">“Hesabı kesin!” diye bağırdım. “On dakikaya kadar ayrılıyorum buradan.”</p>

      <p class="ana" xml:lang="tr">“Paris’se Paris’e ! Demek yazgı böyleymiş!” diye düşündüm.</p>

      <p class="ana" xml:lang="tr">On beş dakika sonra üçümüz, yani Matmazel Blanche, dul Bayan Cominges ve ben, özel bir kompartımanda oturuyorduk. Matmazel Blanche bana bakıp bakıp isterik kahkahalar atıyordu. Bayan Cominges’in de ondan geri kaldığı yoktu. Ne yalan söyleyeyim, neşem hiç de yerinde değildi. Yaşamım iki parçaya bölünüyordu; oysa dünden beri tüm varlığımı tek elde ortaya sürmeye alışmıştım artık. Anî zenginliğin benim için çok fazla olduğu, başımı döndürdüğü bir gerçekti. Peut-etre je ne demandais pas mieux. Bana öyle geliyordu ki, bir an için de olsa dekor değişmişti. “Dur hele, bir ay sonra yine buradayım, işte o zaman görüşürüz bakalım Mr. Astley!” diye geçiriyordum içimden. Evet, evet, şu anda bugünmüş gibi anımsıyorum: O Blanche budalasının kahkahalarına katılırken kıyasıya üzgündüm.</p>

      <p class="ana" xml:lang="tr">Blanche arada bir kahkahalarını keserek beni neredeyse bir güzel azarlıyordu;</p>

      <p class="ana" xml:lang="tr">– Neyin var senin? Ne aptal şeysin! Ah, ne aptalsın! diye bağırıyordu. Evet, öyle, evet, evet, o iki yüz bin frangı har vurup harman savuracağız. Ama buna karşılık mais tu seras heureux, comme un petit roi. Kravatlarını bile kendi ellerimle bağlayacağım ve seni Hortense ile tanıştıracağım. Paramız bittiği zaman da sen yine buraya dönersin, kasaları yine boşaltırsın. O Yahudiler ne demişti sana? Bütün iş yürekli olmakta. Sen de öylesin zaten, sende bu yüreklilik varken bana, Paris’e daha dünyanın parasını getirirsin. Quant a moi, je veux cinquante mille francs de rente et alors…</p>

      <p class="ana" xml:lang="tr">– Ya General ne olacak? diye sordum.</p>

      <p class="ana" xml:lang="tr">– Bilirsin, General bana her gün bir demet çiçek satın alır. Bu kez çok ender bulunabilecek türden bir çiçek istedim kendisinden. Zavallı adamcağız döndüğünde bir de bakacak ki, kuş yuvadan uçmuş. O da arkamızdan gelecek, görürsün bak. Hah hah ha! Buna çok memnun olurum doğrusu. Paris’te bana çok yararı dokunur. Buradaki borçlarını Mr. Astley nasıl olsa öder…</p>

      <p class="ana" xml:lang="tr">İşte böylece Paris’e gitmiş oldum.</p>
    </div>
  </div>
</body>
</html>
