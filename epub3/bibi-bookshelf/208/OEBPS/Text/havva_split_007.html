<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>havva</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">Kibrit</h1>

  <p class="normal">Durakta benden başka bir adam daha vardı. Şehir trenini bekliyordum. Kış sonu soğuk bir gün. Dağların çizgisi belli. Gün batmış.</p>

  <p class="normal">Adam yavaş yavaş bana yaklaştı:</p>

  <p class="normal">— Ateşin var mı beyim? dedi.</p>

  <p class="normal">— Olacak, dedim. Bir kibrit çaktım, uzattım. Çöpü elimden almak istedi, yere düştü kibrit. Bir tane daha çaktım. Gene elimden almaya çalıştı, çekiştik. Ben:</p>

  <p class="normal">— Yak yak, dedim.</p>

  <p class="normal">O:</p>

  <p class="normal">— Müsaade et beyim, dedi. Sonunda onun dediği oldu. Parmağım yanıyordu az kalsın. Kır bıyıkları var. Yamukça da bir ağzı.</p>

  <p class="normal">Batı yönünde buharlı bir aydınlık. Adam az ileride durmuş, bir cıgarasından nefesleniyor, bir gökyüzüne dikiyor kafasını. Ben de erken mi geldim nedir? Ya saatim yanlış ya da tren gecikmeli. Derken o aydınlık da silindi. Karanlık bastı. Tek tük yıldızlar belirdi gökte. Durağın ışıkları da yanmıyor. Sonra bir kamyon geçti, ovayı ikiye bölen şoseden. Işıkları uzadı, büyüdü, kısaldı, gene büyüdü. Homurtusunu dinledim bir vakit.</p>

  <p class="normal">Adam öteden:</p>

  <p class="normal">— Gecikti değil mi beyim? dedi.</p>

  <p class="normal">— Öyle.</p>

  <p class="normal">— Soğuk da..</p>

  <p class="normal">Rayların kıvrılıp, görünmez olduğu yerde iki yeşil ışık yanacak, yandı mı tren yola çıkmış demektir. Soluğu yankılanır havada. Arkasından bir uğultu, bir nakarattır gider. Beklersin gelmez. Oysa topu topu da altı dakika.</p>

  <p class="normal">Geldi neyse tren. Yığılır gibi. Ortalığı koyu, kapkara bir duman kapladı. Önümde yavaşlayan ilk vagona atladım. Makinist de bir kez öttürdü düdüğünü, kalktık. O kır bıyıklı adamı göremedim. Binmişti herhalde o da.</p>

  <p class="normal">Yanıma, yöreme bakınıyordum. İki orada, iki şurada serpilmişiz tahta kanapelere. Oysa hiç de sevmem iç sıkan, boş trenleri. Alçacık çatılı, barakamsı duraklar vardır hani, önünde tavuklar eşinir, su ararsın su bulunmaz, simit ararsın simit. Üç beş adam el sallar, kimi de dövünür. İşte o çeşit bir duraktan ayrılmışım gibi, her seferinde üzüntülüyüm...</p>

  <p class="normal">Yumurta biçimi ampuller ölü ölü yanıyordu. Peynir ekmek kırıntıları dökülmüştü yerlere. Tablaya bastırılmış yarım bir cıgara, ortasından bükülmüş, ezilmiş. Yazısı yeşil. Bir köylü cıgarası. Ortalık ekşi ekşi, tozlu tozlu kokuyor.</p>

  <p class="normal">Doğruldum. Arka sıradan bir çocuk birden haykırmaya başladı. Dişsiz ağzını nasıl büyük büyük açtığını görür gibi oldum. Kısık bir kadın sesi: “Kız sus! Kız Sus!” dedi, çocuğa. Anası olmalı. Susmadı çocuk. Kalktım. Bir kompartımana gireyim bari, olmayacak..</p>

  <p class="normal">Camda yansımış suratıma bakıyordum, trank! diye açılıverdi kapı. Korkmuşum. Biletçiymiş.</p>

  <p class="normal">— Bileyt! dedi biletçi. Makinesini tıklattı.</p>

  <p class="normal">— Paso, dedim. Bakacak mısınız?</p>

  <p class="normal">— Görelim!</p>

  <p class="normal">Gör bakalım, uzattım mavi kartı. Evirdi, çevirdi elinde, bir resmime baktı, bir suratıma. İster misin herif, bu sen değilsin desin şimdi. Demedi bereket.</p>

  <p class="normal">— Mersi bayım, dedi.</p>

  <p class="normal">— Bir şey değil! dedim.</p>

  <p class="normal">Çıkıyordu, durdu:</p>

  <p class="normal">— Bayım! İkinciler önde. Niye geçmediniz? Soğuk burası.</p>

  <p class="normal">— Sıcak mı ön vagonlar?</p>

  <p class="normal">— Sıcak, yanıyor bugün kaloriferler.</p>

  <p class="normal">Neden böyle oluyor bilmiyorum. Birisi benden kimliğimi sordu mu elimde olmadan sararıyorum. Kalktım. Koridorda durdum biraz. Alevli kor parçaları kopup gidiyordu trenden, gerilere doğru. İki adam konuşuyordu. Kulağıma çalındı. Biri:</p>

  <p class="normal">— Fil doğurdu mu ola? dedi.</p>

  <p class="normal">Öteki:</p>

  <p class="normal">— He ya, dedi. Tıpkı anası. Ötey gün gördük biz Çiftlikte.</p>

  <p class="normal">— Rengi nasıl ki?</p>

  <p class="normal">Yürüdüm. İhtiyar bir kadın tiftik atkısını başından aşırmış uyukluyordu. Örgüsü dizinde, bir eli sepetinde, bir eli yumağında. Gözleri süzgün iki delikanlı kafa kafaya vermiş, şarkı söylüyorlardı. Söylediklerinden: “Bir muhabbet kuşu da ben olurum” aklımda kaldı.</p>

  <p class="normal">Bir vagonun sahanlığındaydım. Arada bir, bir direk gölgesi, parıltılı bir düzlük kayıp gidiyordu. Başka bir durağa daha yaklaşıyorduk. Üşüdüm dedim, içeri gireyim.</p>

  <p class="normal">Göz gezdirerek yürüyordum kompartımanların önünden. Hangisine gireyim? Şuna, vazgeç, şu kadınlar var içeride geç diyordum, o kır bıyıklı adam gözüme ilişti. O da beni gördü galiba ya, görmezden geldim. Daha üç dört adım atmamıştım ki, kapı açıldı, arkamdan seslendi:</p>

  <p class="normal">— Beyim!</p>

  <p class="normal">Döndüm.</p>

  <p class="normal">— Beyim buyursana.</p>

  <p class="normal">— Şöyle ileri gidecektim ama.</p>

  <p class="normal">— Gel canım! Soğuk dışarısı. Ne yapacaksın ileri gidip de.</p>

  <p class="normal">— Öyle mi yapalım?</p>

  <p class="normal">— Öyle yapalım.</p>

  <p class="normal">Pekâlâ. Haydi öyle olsun bakalım. Girdim. Oturdum. Gerçekten rahattı yaylı minderler. Ilıktı içerisi.</p>

  <p class="normal">— Ben de, dedi. Seni kaldı sandım, meydanlarda göremeyince. Nereye kayboldun birden?</p>

  <p class="normal">— Tren durmadan atlayıverdim de...</p>

  <p class="normal">— Haa! Tehlikeli ama. Buyur.</p>

  <p class="normal">— Yok yakmayayım, çok içtim.</p>

  <p class="normal">— Buyur, buyur.</p>

  <p class="normal">— Sağ ol. Öksürtüyor. Sonra.</p>

  <p class="normal">— Buyur canım!</p>

  <p class="normal">Çaresiz aldım uzattığı paketten, bir mavi Birinci. Kuru oluyor bu maviler.</p>

  <p class="normal">— Her kafaya bir duman lazım a beyim! Ne uzun ettin? Kibriti senden ama. Aksilik bugün, kimsede de yok. Dalgaya düştük...</p>

  <p class="normal">Kompartımanda bizden başka bir adam, bir kadın, iki de çocuk vardı. Çocuklardan biri büyücek. Başını arkaya yaslamış, burnunu karıştırıp duruyor. Öbür elinde de bir parça koz helvası, ucundan dişlenmiş. Babası olmalı yanındaki adam, iğreti bir duruşu var, kıravatı alacalı, dirseğini pencerenin çıkıntısına dayamış düşünüyor. Cıgarasını yaktığım adamı tanıyor gibiydim bir yerden. Adamların yüzleri de hep bildik gelir bana. Kızarım bu huyuma. Sorayım mı şuna: “Şimdi neredesiniz?” falan derken o bana sordu:</p>

  <p class="normal">— Etimesgut’ta mısın gene?</p>

  <p class="normal">— Evet. Orada çalışıyorum.</p>

  <p class="normal">— Biliyorum. Sen beni pek tanımadın ama, ben seni tanıdım.</p>

  <p class="normal">— Öyle mi?</p>

  <p class="normal">— Evet, demin durakta söyleyecektim ya, denk düşmedi. Ben geçen yaz bu hatta hareket memuruydum beyim.</p>

  <p class="normal">— Ya! Ha evet, evet hatırladım.</p>

  <p class="normal">— Hatırlamadın ya, neyse. Ben bir gördüğüm adamı kolaycana unutmam.</p>

  <p class="normal">— Ben biraz unutkanım. Kusura bakma.</p>

  <p class="normal">— Estağfurullah! Onun için demedim de. Lakin meşguliyet çok olunca, tabii insanın kafası dalgın olur.</p>

  <p class="normal">— Yok canım. Meşguliyetten falan değil de. Kimbilir?</p>

  <p class="normal">— Neyse efendim, olur, olur. E nasılsın bakalım? Ne var, ne yok?</p>

  <p class="normal">— İyilik, ne olsun. Sen?</p>

  <p class="normal">— Ben de eh işte, gördüğün gibi, iç güveysinden hallıca.</p>

  <p class="normal">— Neredesin şimdi?</p>

  <p class="normal">— Şimdi mi? İzmit’te. Aslını ararsan orada da sayılmam a. İş tutmuyoruz bu sıralar.</p>

  <p class="normal">— Neden? Çıktın mı memurluktan?</p>

  <p class="normal">— Yook. Açıktayız da.</p>

  <p class="normal">— Nasıl açıkta?</p>

  <p class="normal">— Açıkta işte. Basbayağı.</p>

  <p class="normal">— Haa, herhalde bir şey oldu.</p>

  <p class="normal">— Oldu ya. Hiç sorma. Bir kazadır oldu işte.</p>

  <p class="normal">— Geçmiş olsun. İnşallah mühim değildir.</p>

  <p class="normal">— Mühim mi, değil mi, artık orasını Allah bilir.</p>

  <p class="normal">— İyi olur inşallah.</p>

  <p class="normal">— İnşallah.</p>

  <p class="normal">Olduğumuz yerde bir sallandık.</p>

  <p class="normal">Kadın, benim oturduğum minderde, bana uzakça, yan oturmuş. Çocuğunu kollarına yatırmış, sallayıp duruyor. Enine yaygın, boyuna gövdeli, kalın bir kadın. Çocuk uyumaya niyetli değildi. Kara tüylü kafasını görüyordum. Fıldır fıldır bakıyordu. Kirpikleri sık, uzun. Göz kırpayım bir dedim. Bastı kahkahayı. Kızar belki babası diye hemen kafamı çevirdim.</p>

  <p class="normal">— Sevdi seni, dedi, hareket memuru.</p>

  <p class="normal">Gülümsedim.</p>

  <p class="normal">— Sen bir de benim en ufağı görsen. Dört numara. Daha dördüne yeni bastı. Trenin önüne gerilir. Öyle gözü pek oğlan. Bir büyüse mühendis yapacağım keratayı. Sürünmesin bizim gibi. Ötekilerden hayır yok nasılsa...</p>

  <p class="normal">Cevap vermedim. Duman doldu ortalık. Sindire sindire içiyor. Ben de. Bir ara düşünen adamın iç cebinden bir şişe çıkarıp gizlice yudumladığını farkettim. Rakı kokusu değil. Olsa olsa kanyak ya da buna benzer bir içki. Ben de ekşi-kekre bir koku yayılıyor ortalığa ama nereden, diyordum. Adam da benim gördüğümü sezdi. Hemen:</p>

  <p class="normal">— Af buyrun, dedi. Hava soğuk da.</p>

  <p class="normal">— Estağfurullah! dedim.</p>

  <p class="normal">Adamın gözleri sulu sulu, zamk gibi. Çenesi basık, gırtlak çıkıntısı sivri. Sakalları uzamış. İkide bir parmaklarını saçlarından geçiriyor.</p>

  <p class="normal">Hareket memuru, kendi kendine konuşuyormuş gibi:</p>

  <p class="normal">— Yol açık demişim, dedi. Suçum bu!</p>

  <p class="normal">— Anlamadım, dedim.</p>

  <p class="normal">— Hiç, dedi. Aklıma geldikçe delim çıkıyor da... Herif. –Göğüs geçirdi.– Bu meslek çok zor beyim çok. Netameli.</p>

  <p class="normal">— Öyledir. Herhalde.</p>

  <p class="normal">— Netameli, dedi. Kafasını salladı.</p>

  <p class="normal">— Ama. Her mesleğin de kendine göre...</p>

  <p class="normal">— Yok yok, dedi. Sustu. Sonra birden:</p>

  <p class="normal">— Bak bana be beyim, kaç yaşındayım ben?</p>

  <p class="normal">— Vallahi ne bileyim ben.</p>

  <p class="normal">— De bir şey canım!</p>

  <p class="normal">— Eh, varsın bir ellilik.</p>

  <p class="normal">— Gördün mü? Bilemedin işte. Kırk, kırk. Kırk yaşındayım ben, ya! Hay sakalın ağarsın!</p>

  <p class="normal">Güldüm. O da güldü. İçimden: “Amma tuhaf adam!” dedim. “Söyleteyim şunu. Vakit geçer.”</p>

  <p class="normal">— Merak ettim, dedim. Nasıl oldu bu iş?</p>

  <p class="normal">— Hangi iş?</p>

  <p class="normal">— İşte o kaza.</p>

  <p class="normal">— Ha, hiç canım. Dalgaya düştük de. Posta bindiriverdi marşandize. Uzun iş şimdi anlatması. Unuttuk işte. Kafa değilki bizimkisi. Unuttuk.</p>

  <p class="normal">— Sonra?</p>

  <p class="normal">— Sonrası bu işte. Bindirdiği gibi posta marşandize...</p>

  <p class="normal">— Vayy!</p>

  <p class="normal">— Ya.</p>

  <p class="normal">— Peki? Ölen mölen?</p>

  <p class="normal">— Olmadı bereket.</p>

  <p class="normal">— Hele neyse. Allah Allah! Büyük geçmiş olsun. Hakikaten. Ne fena bu böyle. Kabahat sende mi şimdi?</p>

  <p class="normal">— Bende.</p>

  <p class="normal">— Sende ha?</p>

  <p class="normal">— Tabii. İnzibat komisyonundaki herife göre öyle. Ne yapacaksın?</p>

  <p class="normal">— Peki, ne olacak şimdi?</p>

  <p class="normal">— Hiç, ne olacak? Bakalım. Sonunu bekleyeceğiz.</p>

  <p class="normal">— Demek bekleyeceksin.</p>

  <p class="normal">Gene göğüs geçirdi:</p>

  <p class="normal">— Bekleyeceğiz ya! Bekleyen derviş acından gebermiş amma. Ondan ne haber?</p>

  <p class="normal">Bilmem. Ne haber? Çocuğun elindeki koz helvasına gözüm takıldı. Ağzımın kenarında sulu, yapışkan bir sızıntı belirdi gibi geldi bana. Çeneme doğru indiğini sandım. Mendilimi çıkarıp hemen sildim. Sonra baktım içine bir şey var mı diye, yoktu. Karnım guruldadı. Acıktım, dedim. Öğle yemeği hafif kaçtı. Neydi o sulu, berbat çorba. Sebze çorbası öyle mi olur?</p>

  <p class="normal">Bir durağa daha geldik. Yukarı giden asfalt yol parlıyordu. Dışarıdan biraz daha canlı sesler geliyordu. Sonra hafifledi gürültüler.</p>

  <p class="normal">Tren dururken kadının sözleri daha iyi anlaşılıyor. Ya da yükseltti sesini de ondan. Masal anlatıyordu galiba çocuğuna, uyutamayacağını anlayınca. İlkin pek dinlemiyordum ya, kulağıma gelen sözcükler acayipleştikçe merak etmeye başladım. Ne biçim konuşuyordu bu kadın? Şeytanlı meytanlı.</p>

  <p class="normal">— Hoşuna mı gitti çapkın! dedi, şimdi de. Seni ipsiz senii!</p>

  <p class="normal">İpsiz, dedim, kendi kendime. Sapsız, bağsız, kopuk, yüreğime yersiz bir sıkıntı çöreklendi. Kırık dökük bir şey, eksik bir şey.</p>

  <p class="normal">Sesi de ne yırtık kadının. Aldırmasam ya. Tersine kulak kabarttım.</p>

  <p class="normal">— Peki kaz? Kaz? Bilir misin sen?</p>

  <p class="normal">— Biymem, dedi, çocuk.</p>

  <p class="normal">Öfkelendi:</p>

  <p class="normal">— E ne bilirsin sen!</p>

  <p class="normal">Adama baktım. Gözünü imdat koluna dikmiş kıpırdamıyor. Oralı olduğu yok. İçki vurdu galiba başına. Kadın:</p>

  <p class="normal">— Haa, dedi. Şimdi sana ne anlatayım bakayım? Hörgüçlünün masalını anlatayım mı? Deve yavrum, deve yani. Deden yok muydu senin? Anlatmaz mıydı sana böyle şeyler? Nerdee desene.</p>

  <p class="normal">Bu kez hareket memurunun yüzüne baktım. “Bu da nesi?” dercesine. Patlayıverdi:</p>

  <p class="normal">— Ey hanım yeter be! Çocuğu serseme döndüreceksin. Saçma sapan konuşup durmasana.</p>

  <p class="normal">Şaşırdım. Şimdi dedim, kapışacaklar. Ama aldıran olmadı. Sanki çıkışan biri yoktu ortada. Çenesi basık adam şöyle bir çevirmekle yetindi başını, o kadar. Kadınsa susmadı bile.</p>

  <p class="normal">Duramadım, eğilip sordum artık yavaşça:</p>

  <p class="normal">— Kim bu kadın? Tanıyor musun?</p>

  <p class="normal">Yamuk ağzı büsbütün eğrildi, fıs fıs:</p>

  <p class="normal">— Geç, dedi. Tanırım. Anlatırım sonra.</p>

  <p class="normal">Karı koca değil bunlar diye düşündüm. Kimbilir nenin nesi? Bir ak sakallı ihtiyar vardı mahallemizde, deli Zülküf. O geldi aklıma. Yol çatılarında durur, ellerini göğe kaldırır, haykırırdı: “Bu mü’min kuluna hande eyle Yarabbi!” Kadınlar yazık, derin adam derlerdi, oynatmasaydı. Sonra sepetçi Dudu. Kavaflar çarşısındaki Hacı.</p>

  <p class="normal">Birinci hatta ters yöne gidecek şehir treni bekliyordu. Yanaştık. Durak arkada kaldı. Karşı trenin içi belli belirsiz görünüyordu. Dağınık, sisli, buğulu bir düzleme yapışıp kalmış insanlar.</p>

  <p class="normal">İçki içen adam, bacaklarını bitiştirmiş, önüne bakıyordu. Bir aralık çenesini sıvazladı. Sonra karar vermiş bir adam tavrıyla dizine dayanıp kalktı. Hafifçe sallanarak kapıya geldi. Tam çıkarken de omzuma dokundu yavaşça:</p>

  <p class="normal">— Biraz gelir misin bey kardeşim.</p>

  <p class="normal">— Ben mi!</p>

  <p class="normal">Hareket memuru ile bakıştık.</p>

  <p class="normal">— Evet, siz. Çok rica ederim.</p>

  <p class="normal">— Peki, geleyim.</p>

  <p class="normal">Çıktık. Biraz ötede durduk.</p>

  <p class="normal">— Buyrun?</p>

  <p class="normal">— Şey, affını dilerim. –Dili dolaşıyor.– Rahatsız ettim. Kusura bakma. Çok müşkül durumdayım da...</p>

  <p class="normal">Yüzüne baktım:</p>

  <p class="normal">— Ne gibi?</p>

  <p class="normal">— Hayır beycim, öyle değil yani. Efendim ben biraz dertliyim de. Karım sizlere ömür...</p>

  <p class="normal">— Anladım. Üzülmeyin.</p>

  <p class="normal">— Sağ olun. Evet. Onun için. –Hıçkırığı tuttu.– Af buyrun. Soracaktım ki. Tanıyor musunuz siz bu kadını?</p>

  <p class="normal">— İçeride oturan kadını mı? –Laf mı şimdi bu.–</p>

  <p class="normal">— Evet.</p>

  <p class="normal">— Hayır, ne yapacaksınız?</p>

  <p class="normal">— Hiç, çocuklar meydanda kaldı. Bu kadın bakarım senin çocuklarına falan diyor da. Şaştım kaldım vallahi.</p>

  <p class="normal">— Vallahi, ne diyeyim? İçerideki arkadaşa sorun isterseniz bir kere de. O tanıyor galiba.</p>

  <p class="normal">— N’olur beycim, bir çağırsan buraya. Adam kızıverir belki ha?</p>

  <p class="normal">— Peki, dedim. Çağırayım.</p>

  <p class="normal">Zaten meraklı meraklı bize bakıyordu, araladığı kapıdan.</p>

  <p class="normal">— Ne o? dedi. Bir şey mi var?</p>

  <p class="normal">— Yok! –Kadını işaret ettim.– Gel hele azıcık.</p>

  <p class="normal">— Ha, dedi. Peki.</p>

  <p class="normal">Adamın yanına gelince ben:</p>

  <p class="normal">— Bak, dedim. Bey ne soracak.</p>

  <p class="normal">Bey:</p>

  <p class="normal">— Kardeşim, dedi. Evvela kusura bakma. Beye de söyledim ya. Karım sizlere ömür. Ben yalnızım...</p>

  <p class="normal">Hareket memuru kısa kesti:</p>

  <p class="normal">— Bu kadın nasıl diyeceksin değil mi? Deli aslanım deli. Vazgeç. İşte bu kadar. Sen bilmezsin. Önüne gelene balta olur o. Demin mahsustan takıldım. Anlayasın diye.</p>

  <p class="normal">Adam afalladı:</p>

  <p class="normal">— Yok canım!</p>

  <p class="normal">— Ne sandındı ya. Anlamadın mı? Ama kurnazdır hınzır. Kolay kolay belli etmez.</p>

  <p class="normal">— Ne bilirim ben kardeşim!</p>

  <p class="normal">— İyi işte bil öyleyse.</p>

  <p class="normal">Sustuk. Baktım adamın yüzü karmakarışık. İşaret ettim. Önce ikimiz girdik içeri. Arkadan da o geldi. Yerine oturdu. Ama hiç bakmıyor yüzümüze. Biz de konuşmuyoruz...</p>
</body>
</html>
