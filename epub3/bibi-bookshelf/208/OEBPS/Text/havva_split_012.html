<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>havva</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">Kuş</h1>

  <p class="normal">Atlı karınca duruyor. Tren duruyor. Trenin peşine takılı vagonlar duruyor. Makasçı duruyor. Tanklar duruyor. Bebekler kutularında. Ne uyumuş, ne uyumamış. Atların gözleri bakıyor. Atların dişleri bembeyaz. Üzerlerine abanık teneke adamlar, teneke kadınlar, teneke çocuklar, boyalı.</p>

  <p class="normal">Balmumundan bir adam geldi. Oraya dikildi. Çığrıştılar dimdik. Atlı karınca döndü. Tren düdüğünü öttürdü. Makasçı eğildi kalktı. Bebeklerin yanakları hep buz. Tahta itfaiyeci çan çalıyor. Porselen köpek. Cam polis. Kurşun asker.</p>

  <p class="normal">Sarı adam bakındı. Kör kör. Mum gövdesine kıl damarlar yürüdü. Derisinin altına kırmızılık. Delik gözlerine aydınlık. Baktı bildik hepsi. İçi ağrıdı.</p>

  <p class="normal">Ötekiler bakıştılar: Parıl parıl. Onun eli çanda, bunun ağzı açık, onların bir bacakları geride.</p>

  <p class="normal">Suratı leke leke yanmaya başladı. “Çek git. Görüyorsun.” Ayağını sürüdü iki adım. Birden döndü ardına: Vitrin gevşek. Duruyor. O. Şu. Bu. Köpekler. Bile.</p>

  <p class="normal">Aleve tutulmuş gibi. Çözülüyor gibi ek yerlerinden.</p>

  <p class="normal">Eriye, ufala küçük alanlardan geçti. Parlak raylarda donuk damlalarının izi. Top ağacın altına... Yapraksız, köksüz ağacın. Tükenmeden. Daha katı parmağını gömebildiğince derin, gömdü. Soğuk yayıldı gibi sarılığına. Gene ısındı, eridi –sıvaştı kaldı– olduğu yerde. Şekilsiz kusuntu sarılığı.</p>

  <p class="normal">Orada duran: Kemiksiz, basık. Sağ eli aralık ağzında: “Bebek? Kuş?”</p>

  <p class="normal">Bir gri göklü akşam vakti.</p>

  <p class="normal">Orada duran alnını sıktı. “Kuşu al sevinir çocuk.” “Alamam.” “Bebek?” “Evine dön.” “Dönemem.”</p>

  <p class="normal">Işıklar yandı. Yeşil. Yoz mavi. Yeşil kırpıştı. O olduğu yerde.</p>

  <p class="normal">“Kime dargınsın adam?”</p>

  <p class="normal">“Sus, sus.”</p>

  <p class="normal">“Ölebilirsin belki yeniden.”</p>

  <p class="normal">“Defol başımdan.”</p>

  <p class="normal">“Kuşu al.”</p>

  <p class="normal">Kendi omuzlarını tutup sarstı. Kafası sancılı, ağır. Kendi suratını bir iyice gördü bu kez. Camlara karşı. Mum adam, tahta adam, teneke adam, soytarı. Yaratılmış. Kurşun sıkıyorum, çoğalıyorsun. Daha çabuk. Daha büyük aptallıklara gebe. Beni sen yaratıyorsun. Hadi, tanımazdan gelme. İşte adımımı attım.</p>

  <p class="normal">Lastik kuş kanat çırptı.</p>

  <p class="normal">“Kimim ben bil?”</p>

  <p class="normal">“Biliyorum.”</p>

  <p class="normal">“Gördün mü biliyorsun.”</p>

  <p class="normal">“Biliyorum.”</p>

  <p class="normal">“Bana suçlu olduğuna kanıt yok, serbestsin dediler ama.”</p>

  <p class="normal">“Demişlerdir.”</p>

  <p class="normal">“Çocuğum var, dedim, doğmuşum. Serbest mi? O da ne söz? Bir daha ölebilir miyim?”</p>

  <p class="normal">Akıllı biri dedi:</p>

  <p class="normal">“Çekil oradan, vitrin kırılacak.” Sonra tanıdı. “Ah, kanıt yok. Kanıt olsaydı eğer.”</p>

  <p class="normal">Kuş güldü. Kuş gülünce avcı. Sincap. Tavşanlar. Vitrinin içi dışı. Neye güldüklerini bilmeden. Bir kuş biliyor, bir şeyler biliyor o. Bir yanda kuş, bir yanda berikiler, katıla katıla, bayılıncaya dek.</p>

  <p class="normal">Oysa bulutlar dolu. Gök kapkara. Sular köpük içinde. Adamınsa ağzını açtığı yok. Sağ eli aralık ağzında...</p>

  <p class="normal">Adamın –mum olmadan önce– sakalları vardı. Bir sabah dudaklarında türkü, tıraş oluyordu. Çocuğunun önünde bir sarı defter, bir kurşunkalem. Tencerede bamya. Çocuk kaleminin ucunu tükrükledi, düşündü. Bir kocaman değirmi çevirdi, sarı defterin, sarı yaprağına. Sonra o değirminin ortasına iki tane ufak değirmi daha döndürdü. Yanyana. Dudaklarını büzdü:</p>

  <p class="normal">“Baba, bak ben ne yaptım?”</p>

  <p class="normal">Adam usturasını gırtlağından çekti, baktı:</p>

  <p class="normal">“Olmamış. Hani onun ağzı dili?”</p>

  <p class="normal">Kapının zili çalındı. O sıra. Adam ıslığıyla “aynaya bakar...” diyecekti.</p>

  <p class="normal">“... Evde mi?”</p>

  <p class="normal">“Evde. Ne yapacaksınız?”</p>

  <p class="normal">“Sana ne?”</p>

  <p class="normal">Kadın dedi: “Nasıl olur?” Adam dedi: “Nasıl olur?” Şapkaları yüksek, suratları uzun adamlar doluverdiler odalara.</p>

  <p class="normal">“Bak bu resme? Eşek. Yaramaz.” “Arkasına baktın mı?” “İskemlenin hasırını sök.” “Yatakları şişle.” “Küpü küpü...” “Hepsini götürsek?”</p>

  <p class="normal">Kuş çatlayacak. Gagası koptu. Yoz mavi bürüdü dört yanı. Tellerde çakıp sönen iki üç pırıltı kıvılcım.</p>

  <p class="normal">Dehlizlerde yumuşak fareler dolaşıyor. Yılgın. Sivri burunları kıpır kıpır. Yeni’nin çevresine toplandılar. Çekine çekine... Başları olmalı bir doygun sıçan dedi: “Biliyor musun ben suçsuzum. Sen?” Bileklerinde bir sıkıntı. Belli belirsiz. Nabız ama. Sinsi kurşunilikleriyle öteki kavuniçi gözbebekleri dediler: “Bizim de suçumuz yok. Senin?” Avuçlarında ter.</p>

  <p class="normal">“Suçluyum.” Dayattı. “Suçluyum.”</p>

  <p class="normal">Sonra yuvarlak biri daha vardı. Sesi yankılı, kalın. Bir döner koltukta. Onu durmadan sorguya çeken. “Suçluyum,” dedikçe seviniyor, konuşmaya başlayınca neden sinirleniyordu?</p>

  <p class="normal">“Ama siz bana anlamadığım şeylerden sözediyorsunuz.”</p>

  <p class="normal">“İşine gelmiyor da ondan. Sen müthiş surette yalancı ve tehlikeli bir adamsın. Bırak bu martavalları da...”</p>

  <p class="normal">Bir gün bütün fareleri başına topladı. Yumuşak yumuşak dedi:</p>

  <p class="normal">“Laf anlatamıyorum bu adamlara. Bir türlü karar veremiyorlar suçluluğuma. Siz bari inanmazlık etmeyin. İnanın suçluyum ben.” Güldü: “Buradan çıkınca dışarıdakilere de anlatacağım.”</p>

  <p class="normal">Başsıçan dedi:</p>

  <p class="normal">“Sen de böyle mi buldun kolayını ahbap.”</p>

  <p class="normal">Küçük fareler, art ayakları üstüne dikilip, elele tutuşarak, okuldayken öğrendikleri kıvrak rondoyu söylediler bir ağızdan.</p>

  <p class="normal">“... haydi peri kızı...”</p>

  <p class="normal">Dizüstü geldi. Kanı yüreğine çekilmiş. Tırnaklarının dipleri mor. Sarı. Oyuk. Sarı.</p>

  <p class="normal">“... haydi peri kızı...”</p>

  <p class="normal">Karınlarından kurulu adamlar, kadınlar, çocuklar, diz bükmeden bir boşluğu adımladılar. O gün de. Hepsi bir delikte yitti. Kutu kutu otomobiller, uzun yatık otobüsler, “... yalnız kaldı... haaydi...”</p>

  <p class="normal">Vitrinin kalın camında gölgesi. Sağ eli aralık ağzında.</p>
</body>
</html>
