<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>havva</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">Boş Yücelik</h1>

  <p class="normal">Geçen gün, telörgüler arkasında, süs kayalıklar üstüne tünemiş bir düşkün kartal gördüm. Mantarca tek, zavallıca kurumluydu duruşu. İstemeyerek acıdım. Görkemli kuş. Eskiden? Böyle değildin herhalde. Gölgesi boz damları karartacak enlilikte kanatların vardı ola ki, kavruk tepelerden süzülüp, ak bulutlara yükselen.</p>

  <p class="normal">Ayrılırken bir yakınlık sardı içimi. Elimi uzatabilirdim. Kabul etmeyeceğini bilmeme karşın. Yüceliğini yitirdi sanıyor. Kendince haklı da. Ummadığı, beklemediği zamanlarda zayıf yanından vurulmuş belli.</p>

  <p class="normal">Susuz arkı atlayıp toprak yola girdim. Çırpı çitler sallanıyordu. Aralarına dağılmış serçeleri düşündüm. Delik deşik tarlalarda kımıltılar sezinliyorum. Yürüdüm epeyi. Dalları koparmadan...</p>

  <p class="normal">Neden birinin yüzünü sarartmak hoşlarına gider?</p>

  <p class="normal">“İlahi Asım.”</p>

  <p class="normal">Hiç unutmayacağım. Nasıl çevirmişlerdi önümüzü birden. Şaşırmıştım. İki incecik, saz benizli kızdı yanımızdakiler. Ben silik, kendi halinde, korkak kişi pısmışım, yüreğimin çarpıntısı karnıma dek yayılmış titriyorum karşılarında. Yağız, dişleri pırıl pırıl, uzun boylusunun.</p>

  <p class="normal">— Yaa! dedi, iri sesiyle. Aklınızın ucundan geçer miydi yerden biteceğimiz?</p>

  <p class="normal">— Affedersiniz. Tabii. Biz ne bilelim?</p>

  <p class="normal">Asım’a baktım, gözleri ateş püskürüyor. Üzerlerine atılacak gibi. Kolunu tuttum sıkıca.</p>

  <p class="normal">Öteki gene gürledi:</p>

  <p class="normal">— Ne işiniz vardı lan, buralarda?</p>

  <p class="normal">— Hiiç. Geziniyorduk. Hava güzel de...</p>

  <p class="normal">— Mıstık! Geziniyorlarmış lan. Dokunmayalım ha! Üfff! Surata bak surata. Gümmüüş! Hayda bas. Basın be! Gidin başka tarafa. Kırarım belinizi ha! Görmeyim bir daa...</p>

  <p class="normal">Hızlı hızlı uzaklaştık.</p>

  <p class="normal">Aradan dört yıl geçti. Sonunda hep gülümsedim. Ama rahat değil. Hak bağışlayan zorbalar, bağdaş kurup oturmuştur bir kez yüreğimin ortasına...</p>

  <p class="normal">— Selamünaleyküm.</p>

  <p class="normal">— Aleykümselam dayı.</p>

  <p class="normal">— Nire böyle?</p>

  <p class="normal">— Hiç, geziniyorum dayı. Hava güzel de...</p>

  <p class="normal">— Eyi, eyi. Haydi eyvallah...</p>

  <p class="normal">— Güle güle...</p>

  <p class="normal">İçim bir başka türlü ısındı. Bir söğüdün ince gölgesine sığındım. Sigaramı tellendirdim. O denli üzülmeye de neden yok. İnsanların çoğu iyi. Şehirler güzel. Ankara da... Yeniden döneli dört beş ay oldu. Bir pazardı galiba. Anafartalar’dan yukarı dalgın dalgın çıkıyorum. Biri ansızın omzuma vurdu, dönüp baktım. O. Sarıldık, öpüştük, oturup eşeledik geçmiş günleri, gelecekten dem vurduk. Sonra ben birden:</p>

  <p class="normal">— Asım, dedim. Hatırlar mısın, hani bir gün nasıl kestilerdi yolumuzu? Canım Etlik’te. Sen, ben, Sabahat... Şey... Kıra çıkmıştık...</p>

  <p class="normal">— Haa!</p>

  <p class="normal">Gülmedi. Kaşlarını çattı:</p>

  <p class="normal">— Bırak, dinini seversen. Yani seni düşünmüştüm. Devlet kapısından ekmeğin. Yoksa, –ceketinin düğmesini çözüp iç cebini gösterdi– bu baba yadigarını çoktan gömdüydüm herifin baldırına.</p>

  <p class="normal">— Neyi hallederdi ki canım. Değer miydi?</p>

  <p class="normal">Suratını ekşitti:</p>

  <p class="normal">— Sen istediğin kadar alay et. Budalalığıma ver. Bayılırım nezaketin incesine. Öyledir zaten. Sizin gibiler “değer mi?” der çıkarsınız işin içinden. Sanırsın ki erkekliğim kabardı değil mi? Yok efendim. Bu bahis derin Hilmi’ciğim, derin. Vazgeçelim. İçerlersin.</p>

  <p class="normal">Keyiflendim:</p>

  <p class="normal">— Kızacağımı da nereden çıkardın? Hele anlat Asım’cığım. Vallahi. Hoşuma gitti. Merak ederim bilirsin.</p>

  <p class="normal">— Soğukkanlı görünürsünüz. Bu da ayrı manevra. Kısacası, büyüğü küçüğü yok bunun, anladın mı? Mesele yürekte.</p>

  <p class="normal">— Yüreksiz miyim ben şimdi?</p>

  <p class="normal">— Öyle.</p>

  <p class="normal">— Pekâlâ, dedim. Ne yapalım? Bu dünyada yüreksizlerin de yaşadığını kabul et.</p>

  <p class="normal">Ayrıldık.</p>

  <p class="normal">Liseyi aynı yıl bitirmiştik. Okulda da böyleydi. Atak, ateşli. Her haksızlığın yaygaracısı o. Beni korumaya çalışmasına ses çıkarmazdım. Niye başkaldıracakmışım. Gereksinecek bir çocuktum yardıma. Hep öyle kalacak da değil miyim?</p>

  <p class="normal">Bir gündü. Daire dönüşü kapıda kartını buldum. “Karını al gel. Birlikte bir çorba içelim.” Arayacağını pek sanmıyordum. Gittik.</p>

  <p class="normal">Daha sokak dönemecinde karşıladı. Hiç duymadığım bir tatlı sesle:</p>

  <p class="normal">— Buyursunlar efendim! dedi. Şeref verdiniz.</p>

  <p class="normal">Karısı paralanmış. Güç geçindikleri hallerinden belli oysa. Tam kahveleri içiyorduk “pıt!” dedi bir şey, kalıverdik karanlıkta.</p>

  <p class="normal">Asım, söylene söylene bir mum yaktı.</p>

  <p class="normal">— Kontak. Tam sırasını buldu. Allah belasını versin. Kusura bakmayın. Ev ev değil, hâzâ ahır!</p>

  <p class="normal">İkimiz birden:</p>

  <p class="normal">— Estağfurullah. Üzülme olağan işler, dedik.</p>

  <p class="normal">— Şu sigortaya bakayım bir. Filiz! Oya! Bak, uslu durun. Karışmam sonra...</p>

  <p class="normal">Büyüğü:</p>

  <p class="normal">— Peki baba, dedi. Ama, çıkar çıkmaz da yanıma sokuldu:</p>

  <p class="normal">— Amca!</p>

  <p class="normal">— Efendim kızım.</p>

  <p class="normal">— Kız, rahat bıraksana beyefendiyi...</p>

  <p class="normal">— Rica ederim Bedriyanım. Çocuk bir şey yapmıyor ki! Evet yavrum?</p>

  <p class="normal">— Şey, iyi oldu ama, değil mi? Akşam uykusuzduk zâti. Siz evinize gidersiniz, biz de cup yatağa.</p>

  <p class="normal">Bereket alacakaranlıktı oda. Kızardığını görmedim annesinin. “Kız!” demesiyle çocuğu yanımdan kapıp dışarı fırlaması bir oldu.</p>

  <p class="normal">Gülüştük. Aradan beş dakika geçti geçmedi, umut kesmek üzereydik, “tık!” aydınlandı ortalık. El çırptık, alkışladık. Asım içeri girerken sordum:</p>

  <p class="normal">— Arıza neredeymiş Asım?</p>

  <p class="normal">— Bilmem. Ben de anlamadım. Sigortanın telini yeniledim, yandı.</p>

  <p class="normal">— Allah Allah!</p>

  <p class="normal">— Neyse canım, bozmayın neşenizi. Geçti. Radyoyu da açalım. –Kordonu eline aldı. Arkası bize dönük.– Hayır... Aksilik birazdan Nigâr’ın konseri var. Dinlemezsem deli olurum.</p>

  <p class="normal">— Hakikaten, yanıksı, dokunaklıdır sesi. Ben de çok severim.</p>

  <p class="normal">— Yaa! Dedi ve fişi yuvasına soktu. Bu kez de üç pırıltıdan sonra ortalık karardı.</p>

  <p class="normal">— Kıvılcım prizden çıktı Asım, dedim. Arıza orada.</p>

  <p class="normal">— E, demin nasıl oldu? Ha! Hay Allah, sigortaya bakmaya giderken çekmiştim fişi tamam, anlaşıldı mesele.</p>

  <p class="normal">İkinci kez sigorta teli yenilenince hep bir ağızdan:</p>

  <p class="normal">— Aman Asım, dokunma artık, dedik. Yeter yangın mangın çıkacak.</p>

  <p class="normal">O, inatçı, aşağılar bakışlarla gülümsüyordu.</p>

  <p class="normal">— Canım bu basit iş. Durun bakalım. Bir dakika, fazla değil. Size radyo dinletemezsem, imkânı yok rahat edemem. Bedriye, çıkar şu tornavidayı neredeyse. Yeni ödedik ilk taksidini. Hevesimizi almayalım mı?</p>

  <p class="normal">Sesi kararlıydı. Karşı gelmek kimin haddine? Çalışmaya başladı. Arada açıklamalar yapmayı da unutmuyor. Bizse sirkte numara yapan birini seyreder gibi bakınıyoruz.</p>

  <p class="normal">— Şunu görüyor musun şunu? Hilmi gel gel, bak. Korkma. Gördün mü nasıl çürümüş kablo?</p>

  <p class="normal">— Ya, vay canına!</p>

  <p class="normal">— Şimdi, şu kısmı kestim mi tamam. Mesele hallolur.</p>

  <p class="normal">— İnşallah.</p>

  <p class="normal">— Görürsünüz...</p>

  <p class="normal">Sonuç dediğince şaşırtıcı oldu. Hem beklenilmeyen, anlaşılmayacak çabuklukla. Fişi takar takmaz ıslıklı, çatırtılı bir ses işittim önce, arkasından Asım diz üstü çöküverdi. Koşuştuk.</p>

  <p class="normal">Yüzündeki küf sarılığı hâlâ gözümün önünde. Korkuyu bu denli sıvaşık, elimle sıyıracak denli yakınca görmemiştim. Öyle yayılıvermişti esmer derisinin altına.</p>

  <p class="normal">Ölmedi ya, bir daha rastlamadım ona.</p>
</body>
</html>
