<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>muannit</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <h1 class="h1baslik" id="calibre_toc_6">6</h1>
  <p class="normal1">19 Ekim 1979 Cuma, Saat: 21.45</p>
  <p class="normal">Nazike’yi bekliyorum, sanıyorum 23.00’ü geçer eve gelmesi. Bekleyedurayım. (Günleri, yılları şaşırmaya başladım artık. Galiba 21 Haziran 1984 Perşembe. Kanda belli yoğunluğu aşsa da alkol, üç dört saatlik sızma dönemini saymazsam uyuyamıyorum geceleri. İnsancıklar, geçirdiğim sarsıntının kesinlikle ayırımında değiller. Uyurgezerim, yine de birtakım sorunları çözebilen kişi oyunumu sürdürebildiğim kanısındayım. Otuz üç tane kanun gücünde kararname çıkardı Özal Hükümeti. Bir rapor istiyorlar benden. Ne işlerine yarayacaksa! Merak zahir. Okumaya çalıştım. Öğle üzeri içtiğim üç bardak fıçı birasıyla yarım tablet Prent’in etkisi birleşince uyuklamaya başladım. İkide bir dikiliyorlar başıma. İnceleme ne evrede? Bana ne? Oyalıyorum, bakalım ne zaman çıkacak foyam meydana! Kendime biçtiğim yaşam sürecine bakıyorum da, tümden saçma bulduğum şu uğraşı tepip defolup gitsem diyorum durmadan, lakin salt düşünü kurmakla yetiniyorum elbette. Galiba tepemi attıran da şu durağanlık, şaşkaloz beklenti. Perdenin ineceği an bilinebilse, insan kendini bayağı programlayabilir, dahası canını dişine takar, altın madalyanın boynuna geçirileceğinden emin, bayılasıya koşabilir. Demek, koşul budalalığı ilmeğine takılmamak elde değil.)</p>
  <p class="normal">18 Ekim 1979 gecesi saat 2.30’a gelinmişti yine. Şimdi sabahları dilediğim saatte kalkabiliyorum, önemi yok da, çalışmaya başlarsam, bu alışkanlık yürümez, çaresine bakmalı. On saat uğraştım, anlayamadığım ivecenlik çırpıntılarının baskısı altında. Gençlik sevdasının ilk gecesini boyamaya kalkışmak boşluğundayım. Hangi renklere vurgun fırçayı tutmalı ‘acemi elim!’</p>
  <p class="normal">(22 Haziran 1984 Cuma. Fatoş’un boşanmış arkadaşı Rezzan, sürmeli, ışıl gözleri, ince boynu, hafif kemerli burnu, köprücük kemikleri belirgin göğsü, hep uygarlığı oynayan elleriyle, ama daha çok inişli çıkışlı si-bemol sesiyle ilgimi çekmişti. Fatoş’un ameliyat gecesinin ilkinde yakınlaşma sanısından çok bir tutaraklı sevinç olduğunu aramızda yadsıyabilir bugün, önemli değil. Sonraları içki nöbetlerimde evine onca uygunsuz saatlerde uğrak verişime ara sıra, sinirlenir olmuştu, iki yılı aştı galiba, artık istenilmediğimin –hele ki– ayrımına varıp, kendimi çekebildiğimden bu yana. Ayrıldığı kocasının da bencileyin kafayı bulunca çekilmez laf saldırganlığı ürkütmüş olmalıydı oncağızı. Bu gece doktora saplantısının ilk aşamasını başarıyla atlattığından söz eden Fatoş’un, “çağıralım kızcağızı, sıkıntılı günlerimde az nazımı çekmedi” önerisini sevinerek kabullendim. Ucuza çıkılır hesapçılığı yüzünden Tavukçu’ya gittik. İkisini karşılıklı oturttum. Sadece görmek, duymamak, rakıyı sofradan eksik etmemek kararımı oldukça iyi uyguladım. Sabah, nasıl iç ezikliği, pişmanlığı, öksüzlüğü yüreğime çökecekti biliyordum. Ama Rezzan’ın kucaklaşırken ince gövdesini yapmacıksız bana bırakışını, kokusunu daha anımsayabiliyorum, tuhaf. Geçecek elbet, yine de...)</p>
  <p class="normal">...</p>
  <p class="normal">Birkaç gündür ılıman, yumuşak gidiyordu hava, Ankara Haziranı’na dönüldüydü neredeyse. Bugün soğudu. Elmadağ’a kar indi ola ki. Çalışmaya çalışıyorum olmuyor. Biraz ortalığı toplamaya kalkıştım, şaştım zamanın nasıl hızlı geçebildiğine. Kadınların neden erkek dayanılmaz sıkılmasına kapılmadıklarını bir bakıma anlamış mı oluyorum böylece? Elektrik kesintileri sıklaştı. Sözümona yemeklerimi bozulur korkusuyla ikide bir kaynatıyorum. Soğuyunca kaldırıyorum buzdolabına. Peynir almamaya kararlıydım, üzüm de. Ama Nazike’ye kahvaltı çıkarmak gerekir, iyi kötü. Üzüm niye? Akşam için, sevdiğini mi anımsadım kimbilir? Çıkıp aldım bakkaldan. 600 gram beyaz peynir 78 lira, bir kilo üzüm 50, artı bir kıvırcık marul 15, etti mi sana 143 lira, vay canına! Kepazelik. Nereye varır bu gidiş? Karakolda biter herhalde. Bay Demirel ne halt edecek bakalım. Bence hiç. Anlaşılacak Hanya ile Konya da, ömür vefa eylerse...</p>
  <p class="normal">Fatoş’un anasından mektup. Bir tas çorba içeyim dedimdi, gözatıyorum bir yandan. Ah vah’la dolu. Kelin merhemi olsa kendi başına sürer. Yine evsahibiyle dalaşma sorunu. Önceki evsahibiyle de takıştılar, kira artırma isteği yüzünden, çıkıp, bu sözde eve taşınmışlardı. Yazın uğradığımda arabuluculuk ettim, damatları araba almış da efendim, taksitlerini öderken sıkıntıya düşüyorlarmış. Sigorta kurumunun bağladığı üç aylık emekli maaşıyla boğaz tokluğuna yaşam savaşı veren ihtiyarın vereceği üç beş kuruş, bu vazgeçilmez dertlerine derman olacak sanki. Aylık 1600 liraya oturuyorlar. 2000’e çıkarsınlarmış, “gitmeyin mahkemelere, razı olun” demiştim, dinlememişler. Başlamış didişme. Ufak terasta çamaşır asmalarına izin vermemiş evsahibi, canyoldaşı bodur köpeklerini zehirletmişler, odun, kömür koydukları merdiven altını kapatmışlar. Mutfağın tepesini örten camlı bölmeyi kırmışlar. Yağmur suları doluyormuş içeriye. Babalık hukukçu ya, çare bulacak. Sevsinler. Yarım yamalak bilgimle, bir dilekçe Seymenler Savcılığı’na, bir dilekçe yerel Sulh Hukuk Yargıçlığı’na yazdım, postaladım. Birbirlerinin kafalarını kırsın, gözlerini çıkarsınlar en iyisi. Öf be!</p>
  <p class="normal">Saat 22.00. Bakayım televizyonda ne uyuntu numaralar sunuluyor. Belki kapı da zırlar birazdan.</p>
  <p class="normal1">23 Ekim 1979 Salı, Saat: 22.45</p>
  <p class="normal">(24 Haziran 1984, Pazar, saat 14.20. Dönüşler batağının hâlâ yüzeyindeyim. Kimileri ‘ne çok kendinlesin, kendine acıyorsun’u çarptılar suratıma. Eğlendirici değilsem, kapkaralığıma dayanamıyorlar. Verdiğim zekât yetmiyor mu? Söz bıçkınlığım? ‘Alsanıza acımı siz de dev dalgalar biraz koynunuza?’ Soğuksunuz. Buzsunuz, benden beter! İki buçuk zekâ kırıntısına dayalı, dişime görelere göre ince sayılan bücür sokuşturuculuklarıma ne de çok bayılınıyor! Formundasınız Bay Muannit yine. ‘Ben içkiyi ciddiye alan adamım, dipsomanım!’ Hay ağzını öpeyim Can Yücel. Bence de yaşamanın tek ciddi uğraşı bu olmalı. Ayılmamak. Çizgi film olmazlıklarında ya da mantığına uyumlu çılgınlıkları yaşamak! Çocukluk coşkusuzluğunu habire anımsayan hasta yapının doymaz açlığına başka türlü dayanmanın yolu yaratmalardan geçermiş! Yani kendini avutmalardan. Avutman’ın avutuculuğu kurtaracak ha! Neyi? Denge kelepçesine vurulmuş duyarlılığım, aklım, evrenin sınırından hangi olağanüstü doluluğa şaşkınlıkla bakabilecek? Atomdan küçük elementler, bilinçlendirilmiş canlının, evren oluşumunun çözülmesine yarayacakmış! Gizler de tükenince seyreyle sen gümbürtüyü! Bireysel yok olma korkusundan toplu kıyımlarla kurtulmaya kalkışanlar yerden göğe haklı galiba.)</p>
  <p class="normal">...</p>
  <p class="normal">Cumadan bu yana yazamadım. Uyku da bastırıyor ya, birkaç satır karalamadan yatmayayım, bungun, buruşuk düşlere. Cuma gecesi (19 Ekim 1979) saat tam 23.05’te damladı Nazike. Taksi dolaştırmış durmuş, o yüzden gecikmiş biraz da. Odalara çekildiğimizde saat 01.30’u geçiyordu. Boyutlanamamış konuşmalar. Ataklarının altı; içtenlik özlemi, yalnızlık yakıntısı. İlgi kuramamak kuramını geliştirdiğine inanmaya savaşıyor gibi. Dil ustalığı ya da tökezlemesine önlem alınmamış görüntüsü verilerek, çözümleme alışverişi güya. Engel, belki onun ‘entelekt’ döngüsünden çıkamayışı, tüm alçakgönüllülük çabalarına karşın. Bu gece başkalığını başka, geniş zamanda ele alabilirim türküsünü söyleyeyim bari...</p>
  <p class="indentmetin">Gömütlük Bekçisi — Demek gelmiş, geçmiş, gelecek, tüm dillerden anlıyorsunuz.</p>
  <div class="clrb"/>
  <p class="indentmetin">Ziyaretçi Kadın — Evet.</p>
  <div class="clrb"/>
  <p class="indentmetin">G.B. — Geçmiş ne demek?</p>
  <div class="clrb"/>
  <p class="indentmetin">Z.K. — Sözgelişi.</p>
  <div class="clrb"/>
  <p class="indentmetin">G.B. — Yanılgıların beşiği – İçinde</p>
  <div class="clrb"/>
  <p class="indentmetin">BEN sallanan.</p>
  <div class="clrb"/>
  <p class="indentmetin">Z.K. — Anlatın.</p>
  <div class="clrb"/>
  <p class="indentmetin">G.B. — Sevmem. Duyun.</p>
  <div class="clrb"/>
  <p class="indentmetin">Z.K. — Zamanı nasıl dışladınız?</p>
  <div class="clrb"/>
  <p class="indentmetin">G.B. — O beni dışladığında.</p>
  <div class="clrb"/>
  <p class="indentmetin">Z.K. — Susmayabilirsiniz.</p>
  <div class="clrb"/>
  <p class="indentmetin">G.B. — Niçin?</p>
  <div class="clrb"/>
  <p class="indentmetin">Z.K. — Soru sorabiliyorsunuz.</p>
  <div class="clrb"/>
  <p class="indentmetin">G.B. — Siz değilsiniz tuzağa düşüren.</p>
  <div class="clrb"/>
  <p class="indentmetin">Z.K. — Özdeşleştiniz demek.</p>
  <div class="clrb"/>
  <p class="indentmetin">G.B. — Önceyle, sonrayla?</p>
  <div class="clrb"/>
  <p class="indentmetin">Z.K. — Soru sorabiliyorsunuz?</p>
  <div class="clrb"/>
  <p class="indentmetin">G.B. — Ölümsünüz. Ölmediğini varsayan.</p>
  <div class="clrb"/>
  <p class="indentmetin">Z.K. — Hak mı tanıyacaksınız.</p>
  <div class="clrb"/>
  <p class="indentmetin">G.B. — Tanrılaştırmadıkça.</p>
  <div class="clrb"/>
  <p class="indentmetin">Z.K. — Gülünç olmayın Zeus!</p>
  <div class="clrb"/>
  <p class="indentmetin">G.B. — Şaşkın Aphrodite!</p>
  <div class="clrb"/>
  <p class="indentmetin">Z.K. — Kucaklaşalım.</p>
  <div class="clrb"/>
  <p class="indentmetin">G.B. — Gerekmediği için.</p>
  <div class="clrb"/>
  <p class="indentmetin">Z.K. — Kesinlikle.</p>
  <div class="clrb"/>
  <p class="indentmetin">G.B. — Oyun?</p>
  <div class="clrb"/>
  <p class="indentmetin">Z.K. — Alışamadığımızdan.</p>
  <div class="clrb"/>
  <p class="indentmetin">G.B. — Dayanabilirseniz.</p>
  <div class="clrb"/>
  <p class="indentmetin">Z.K. — Öğretilendir.</p>
  <div class="clrb"/>
  <p class="normal1">Perde</p>
  <p class="normal">Gittik, ‘Oyun İçinde Oyun’un galasına. Kadın evliyalara tutkunluğunu bildiğim bir ressamla tanıştırıldım. Ben yaşlarda, zengin bakışlı, kibar, mihrap yerinde, az, ama öz takı’lı yalı torunu bir hanımefendi. Dayıoğlu’nun kulakları çınlasın. Daha on beş yirmi dakika vardı oyunun başlamasına. Bir gencecik, ama gerçekten alıcıkuş hatun geldi yanımıza. Nazike’yle birlikte gelmişler, İstanbul’dan, Nilgûn, dendi salt. Dilhun eyledi birdenbire ben kulunuzu! Nasıl betimlesem, tasvir-i efkâr eylesem. Halkalı gözbebeklerinin içi hareli mavi mi ne? Hokka ağız, çekme burun, çift gamzeli, benli yanaklar! Öf, öf, öf! Çarpıldım. Aldık yerlerimizi. Onlar locada, ben salonda, ön sırada tek. Saat 20.30, açılmıyor perde. Beş on dakika daha geçti. Döndüm, Nazike’ye bir işaret. ‘Ne oluyor?’ ‘Gel!’ Gittim yanlarına. Yeni Sahne’nin locaları yana çarpıktır. Dört kişi oldun mu, kafa oynatmaktan ağrılar girer boynuna, birlikte oturalım dendiyse de, teşekkür edip döndüm yerime. O sıra, yönetmen perdeyi aralayıp, sahne önüne çıktı. Oyundaki ‘Murat’ rolünü oynayacak oyuncu birden hastalanmış, seyirciler arasında doktor varsa, lütfen... Beş on dakika daha geçiştirildi sabırla. Yönetmen yine sahne önünde. Oynayacak durumda değilmiş o genç oyuncu. “Sizleri evlerinize göndermek istemiyorum. Gerçi delikanlı rolü, ama dilerseniz ben oynayacağım”. “Kabul” sesleri ve oyun başladı. Bu gün Sökelilerin dava dilekçesinin yazımına başladım. Saat 17.00’de bıraktım. Sonrası anlatılabilecekse, sonra anlatılabilecek.</p>
  <p class="normal1">25 Ekim 1979 Perşembe, Saat: 22.30</p>
  <p class="normal">(29 Haziran 1984 Perşembe, Tevfik Soylu ile yıllar sonra aynı işyerinde karşılıklı masalarda çalışıyor olabileceğimiz aklımdan geçmezdi. Bir aya yaklaşıyor. Ramazan Bayramı arifesi. Aylıklarımızın ödeneceğini öğrendim. Tevfik’e ne aylık verileceği yönetim kurulunca bir türlü belirlenemiyor. Uykum kaçtı. Sıkkındı canı besbelli. Bu gün, Genel Müdür Yardımcısına “Lütfen ne karara varacaksanız varın, ama adam sıkıntıda, iki çocuk babası, hepimiz iyi kötü bir şeyler alacağız. Mali Büro’ya talimat verin de avans versinler bari,” dedim. Neyse, iş çözümlendi. Bu laubalilik onun için hâlâ şaşırtıcı. Oysa öylesine patavatsız lakırdılar ediliyor ki, henüz ayrımında değil. Sözgelişi, geçen gün, güya başkasından sözediyor, “Herif altmışında, kıçını kıpırdatacak hali yok” dedi, yönetim kurulunun otuz beşlik üyelerinden biri yüzüme karşı. Eee, ben altmış iki yaşımı doldurdum, toplantılarda beni bilmem şunca yıllık deneyimli adam diye övünerek sunuyorsunuz, bu ne ikiyüzlülük diyemedim! Sanıyor ki, otuz beşlerde demir atacak, anlarsın genç adam sen de, nasıl tin ve beden yıkığı hale dönüştüğünü bir gün. Tevfik can, bir porsiyon İnegöl köftesi, bir bardak birayla yetindiğimi biliyor. Beni senden gayrı kimse düşünmedi deyip yemeğe çağırdı ille. İlgilendim ya, karşılığını mutlak verecek! Galiba ben de puştun teki hale geldim. Çok doğaldı arka çıkmaklığım, yakındaşlığım, üsteliyordan gelerek “Alaman usulü bölüşsek” dedimse de dinletemedim, Piknik’te yemek paramı o ödedi öğlende. Gerçi, en az düzeyde tuttum yiyebileceğimi. Yine de payıma 600 lira düştüğünü gözucuyla, hesap pusulasından çıkardım. Akşam 1000 liraya dek harcama yapabileceğimi hesaplıyordum içimden aynı zamanda. Bu ne zavallılık Tanrım! Saat 18.00 dolaylarında Fatoş uğramıştı işyerine. Tatile –o da bir haftalık, birlikte çıksaymışız, indirimli bilmem neli tarifeyle 60.000 lira yeterliymiş. Yalnız giderseymiş, yanındaki boş yatağa da ücret ödeyecek, içki hariç, yarım pansiyon, 37.000 lira harcayacakmış, yazık değil miymiş! “Üç aylık emekli aylığımı alacağım, git sen yavrum beni düşünme!” Kabak kalye varmış evde, geleymişim. Tam takma dişlerime göre. Yarın uğrayacağım bankaya, arkamdan birkaç canıyanığın teneke çaldırmasına karşın, pak alınla çekilip gittiğim Devlet Memuriyeti’nden bağlanan üç aylığın üçte birini alıp Fatoş’çuğun bir haftalık tatil giderini sağlayacağım. Aman ne büyük özveri! Oldu olacak, ‘Ete kemiğe büründüm, Yunus diye göründüm!’ deyiver bari.)</p>
  <p class="normal">(2 Temmuz 1984, Pazar, saat 14.10. Ramazan Bayramı’nın ikinci günü. Buzdolabında, bir bölü dört küçük rakı kalmış. Hallettim, kaçtım Fatoş’un evinden. Yazdıklarıma bakmıyorum artık. Hezeyan kuşkusuz. Kıskançlık mı? Olabilir. Birkaç haftadır, aklımda Selmin. Bir türlü bozguna uğramayı kendime yediremiyorum. Alkol desteğinin işe yaramayacağını hep bilerek, düzmece akıl yürütmeler yüzünden kurulmasını özlediğim insanca ilişkilerden bile geride durma savaşımı veriyorum. Oysa nasılsa, sonucu göze alınmış, umutsuz çağrıma nazlanmadan gelindiği gün, ince yüzünde coşkunun sezdirilmemeye çalışılan solgunluğunu yakalamıştım. Aramızda otuz yaştan çok yaşam dilimi var. Ne çıkar? Davran! Hayır, sana ayıracaklarından pişmanlık duyacaktır. Daha doğrusu pişmanlık duyacağı yoğun kaygısı, kendinden en azını vermeyi bile engelleyecektir.</p>
  <p class="normal">Bir saat kadar sızabilmişim. Gövde inanılmaz savunmalar geliştiriyor, saldırıya uğradıkça. İlkin tepemde vızıldayan karasineği öldürdüm. Camda pörtleyen iğrenç sesini duydum, pıhtı artığını temizledim bir parça tuvalet kâğıdıyla. Böyle çabuk, şahmerdan gücüyle ezilip yok edilebilmeli beden. İmgelem doyumlarından tiksinti, hormon azmalarına mı yol açıyor yoksa? Sarkık meme uçlarındaki bu gözle görülür gelişmeyi neye yormalı? İstendikçe yoğrulabilecek, dirençsiz, yoksul dişiliğe dönüştürüyor beni benden bağımsız çoğalmalar. Öfkemi, içdaralmalarımı emip, düz denizlerde yüzdürecek hücresel aklınca! Binlerce bıçak sokup çıkaracağım göğsüme, ama sonunda ağır ya da hızlı önemli değil, ergeç yenileceksin, bilesin, pis oyununa...)</p>
  <p class="normal">...Elektrik kısıntıları bildirilere bağlandı. Kimi sabahları, kimi öğleden sonraları üç saat kesiliyor akım. Hidrofor çalışmadığı için, su da. Isı gündüz artı dokuz. Ekim ayı için soğuk sayılır. Kalın kazakla oturuyorum. Sakal bıraktım. Uzatabilirim.</p>
  <p class="normal">23 Ekim, 1979 Salı’nın gündemine Fatoş’tan aldığım mektup girecekti. Delirmek üzere olduğundan söz eden. (Noktaladığım sıra kapı vuruldu. Koloratur-soprano sesi. Mua! benim. Ayrıca Muannit’in kısaltılmışı. Açtım. İnim çok kirliymiş. Girişti, durup dururken, sıvı deterjan, sabun, rakı aldım geldim. Bana pencere içlerinin, döşemenin isini, tozunu gösterip duruyor. “N’oldu seninki?” İzmir’den dönmemiş. O nedenle uğramış bana. “Kapkaranlık, pislik içinde yaşamak istiyorum, dokunma bana!” dinlemiyor. Lastik eldivenlerini takmış eline, ıhlaya tıslaya silip süpürüyor yerleri. Bayram yemeği borcumu unutmamalıymışım. “Yazdıklarından bir bölüm oku istersen!” Nedense okumak zorunda saydım kendimi. Ardından çekiştirmek gibi oluyor, ayıp, günah. Yirmi sayfadan sonra uyuklamaya başladı. Dokundurmalarıma, suçlamalarıma acımsı gülümsediğini sandım, huzursuz. “Açım, Körfez’e gidelim.”</p>
  <p class="normal">...</p>
  <p class="normal">Sorulmadan anlatılan kumral, olgun adamın yaşamına birden nasıl girdiğinin öyküsünü dinledim, “O da çok yönlü dost kadınların eşsiz güzelliği masalına kapılmış görünüyor,” dedim, “hele evlenin, alır boyunun ölçüsünü, görür kaç bucak olduğunu dünyanın.” Yüzüme bakmakla yetindi hak verircesine, hafifçe gülümsedi de galiba.</p>
  <p class="normal">Kapısında bıraktım. “Çıkma gece, berbat suratın, uyu. Ha, varsa bir şişe soğuk bira ver bana.”</p>
  <p class="normal">— Bu çaylak dizeleri sizin için düzdüm, kırçiçekleri, en ucuza kapatılan, boynu bükük laleler...</p>
  <p class="normal1">‘Sevdiğimi bilin kafdağının eceleri</p>
  <p class="normal1">Kılıcım yok, kırağılar derliyorum</p>
  <p class="normal1">Bağışlamayın kızlığınızı sakın,</p>
  <p class="normal1">Karaya ağar sabahların geceleri’</p>
  <p class="normal">...Nazike uyuyor. Sultan sinirli. Evde yabancı var konuşamıyor ondan. Hem bu hatun da nenin nesi? Oyun sonunda, oyunculardan birkaçı, yönetmen, o bayıldığım çocuk Nilgûn, Nazike fuayede buluştu. Yarım yamalak çağrılarını incelikle geri çevirdim. Kutlayacaklardı galiba, ilk gecenin fiyaskosunu.</p>
  <p class="normal">Fatoş’a dört beş saat düşüne taşına sekiz sayfayı bulan yatıştırıcı, güya çözümler öneren bir mektup hazırladım. Dönebilirdi sağlık nedenlerini ileri sürerek. Olanak varsa Kent Koleji’ndeki düzenli yurt odalarından birine taşınmayı denesindi. Çıkmazını taşıyor boynunda, koşullar dilediğince rahat değilse keçileri kaçırıyor. Burada olsa, öğretmenlik dışı yaşamı yine saplantılar, tümden ev kapanıklıkları, televizyon bağımlılığı, benimle uğraşmalarla sürüp gidecek. Kendine göre dönecek dünya, doğacak ay! Güncel sorunlardan uzak, parasal dertlerden habersizlik ola ki, mutlu kılmasa da, bunca mutsuz etmezdi bu çocuğu. Tam da tersine yazgısı. Yaşdaşlarının sevdalanma yarışına girdiği genç bilgin, mirasyedilik döneminde sıkıntı çektirmezdi ona. Acele etti kopmakta. Kalktı bana sığındı akılsızım. Verdim mektubu postaya. Aynı gün öğleden sonra bir mektup daha çıkageldi, kalınca. Açtım. Veteks yollamış deli kız. Kısa da olsa dingin birkaç satır, pişman oldu galiba, onca beni telaşlandırmaktan. Hadi yeniden yazarsın, şakalı, şamatalı. Ayı ile tavşan masalını falan. Hemen her gece yatağa girmeden önce, “Babacık beni şımart, dizlerinde hoplat, hadi bana masal anlat!” der dururdu, “Mujik şarkıları söyle.”</p>
</body>
</html>