<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>XI<br />
  Mirasyedi</h1>

  <p>Sabah delik deşik uykumdan uyandığımda pikeyi yerde buldum. Yine de ter içindeydim. Kalkıp bir duş yaptım, tıraş oldum ve hava iyice ısınmadan tavan arasına çıktım.</p>

  <p>Tavan arası çok boğucuydu. Pencereyi açıp başımı çıkararak dürbünümle karayı ve deniz tarafını taradım. Hava hâlâ kapalıydı; ışık yorgun, rüzgâr da bayat gibiydi. Biraz Fabrikayla uğraştım, karıncaları, örümceği ve Venüs'ü besledim, telleri kontrol ettim, camın tozunu aldım, pillere baktım, kapıları ve diğer mekanizmaları yağladım, sırf kendimi biraz rahatlatmak için. Mihrabın da tozunu alıp bir cetvelle bütün kavanozların ve diğer eşyaların simetrik olmasını sağlayarak üzerini düzenledim.</p>

  <p>Aşağı indiğimde yine ter içindeydim, ama tekrar duş alacak halim yoktu. Babam kalkmıştı, ben televizyonda cumartesi programını seyrederken o da kahvaltıyı hazırladı. Sessizce yemeğimizi yedik. Sabahleyin Sığınağa gidip Kazıklarda eksilen kafaların yerine yenilerini takmak için Kafa Torbasını alarak adayı turlamaya çıktım.</p>

  <p>Bu iş her zamankinden daha uzun sürdü; çünkü ikide bir yakınlardaki bir kum tepesinin üzerine çıkıp gelen giden var mı diye bakıyordum. Hiçbir şey görmedim. Kurban Kazıklarının üzerindeki kafalar iyi durumdaydı. Sadece bir iki yeni fare kafası takmam gerekti hepsi o kadar. Diğer kafalar ve flamalar olduğu gibi duruyordu. Adanın ortalarında bir yerde, bir kum tepesinin karaya bakan tarafında ölü bir martı buldum. Kafasını kesip gövdesini kazıklardan birinin yanına gömdüm. Kokmaya başlamış olan kafayı plastik bir torbaya koyup Kafa Torbasındaki kurumuş kafaların yanına yerleştirdim.</p>

  <p>Patikadan gelen biri yüzünden kuşların havalandığını duydum, sonra onları gördüm; ama gelenin Bayan Clamp olduğunu biliyordum. Bakmak için bir kum tepesine çıktım ve onun eski püskü bisikletiyle köprüyü geçmekte olduğunu gördüm. O evin önündeki kum tepesinin ardında kaybolduğunda otlaklara ve arkadaki kum tepelerine tekrar göz gezdirdim, ama koyunlar ve martılardan başka hiçbir şey yoktu. Çöplükten duman yükseliyor, demiryolundan da eski bir dizel trenin homurtusu geliyordu. Hava bulutlu, ama aydınlık, yapışkan rüzgâr ise kararsızdı. Deniz ufkunda, bulutların boşluklarından süzülen güneş ışıklarının aydınlattığı altın rengi parıltıları görebiliyordum, ama çok çok uzaktalardı.</p>

  <p>Kurban Kazıklarını teftiş ettikten sonra, eski vincin yanına gidip yarım saat kadar atış talimi yaptım. Silindir yatağına birkaç tane konserve kutusu koyup otuz metre kadar geri çekildim ve hepsini sapanımla düşürdüm. Altı kutu için fazladan sadece üç büyük saçma kullandım. Kutuları tekrar dizmeye gittiğimde bir büyük saçma dışında hepsini buldum, sonra yine aynı mesafeye gidip bu sefer sapanımla çakıl taşları atmaya başladım. Hepsini düşürmek için on dört atış yapmam gerekti. Sonunda, eski koyun yalağının yanındaki bir ağaca bıçak atma talimleri yapmaya başladım ve her seferinde bıçağın kaç takla atacağını doğru tahmin ettiğimden bıçak ağacın epeyce berelenmiş olan kabuğuna dimdik saplandı.</p>

  <p>Eve döndüğümde elimi yüzümü yıkayıp tişörtümü değiştirdim ve tam yemek zamanında mutfağa indim. Her nedense Bayan Clamp’ın yaptığı etsuyu çorbanın dumanı tütüyordu. Ben ince bir dilim ekmeği tabağın üzerinde sallarken Bayan Clamp kendi çorbasını şapırdata şapırdata içmeye başladı, bu arada babam da kendi tabağına yulaf ekmeği doğramakla meşguldü.</p>

  <p>"Nasılsınız Bayan Clamp?" diye sordum sevimli bir edayla.</p>

  <p>"İyiyim," dedi Bayan Clamp kaşlarının ortasını, çekilen bir ipliğin çorabı büzdürmesi gibi büzdürerek. Sonra çatık kaşlarla çenesinin altında duran kaşığa bakarak sanki onunla konuşur gibi: "İyiyim, çok iyi" dedi.</p>

  <p>"Çok sıcak değil mi?" dedim. Sonra yine ekmek dilimiyle çorbamı soğutmaya koyuldum, bu arada babam bana sert bir bakış fırlattı.</p>

  <p>"Yazdayız," diye bir açıklamada bulundu Bayan Clamp.&nbsp;</p>

  <p>"Evet," dedim.</p>

  <p>"Unutmuşum."</p>

  <p>"Frank," dedi babam, ağzı sebze ve yulaf ekmeğinin talaşlarıyla dolu olduğundan ne söylediği tam anlaşılmıyordu.&nbsp;</p>

  <p>"Bu kaşıkların ne kadar sıvı aldığını unutmuşsundur herhalde, değil mi?"</p>

  <p>"Litrenin otuz altıda biri," dedim masum bir sesle. Öfkeyle bakarak çorbasını yudumlamayı sürdürdü. Ben soğutma işlemine ara verip çorbanın üzerinde oluşan kahverengi kabuğu bozdum. Bayan Clamp tekrar çorbasını höpürdetti.</p>

  <p>"Kasaba ne âlemde Bayan Clamp?" diye sordum.</p>

  <p>"Bildiğim kadarıyla gayet iyi," dedi Bayan Clamp çorbasına. Başımı salladım. Babam kaşığındaki çorbayı üflüyordu.</p>

  <p>"Mackie'lerin köpeği kaybolmuş, en azından bana öyle dediler," diye ekledi. Kaşlarımı hafifçe kaldırarak üzüntülü bir tavırla gülümsedim. Babam bir an bakakaldı, Bayan Clamp’ın sözlerini duyduktan sonra elinden kayan kaşıktan dökülen çorba, işerken çıkan sese benzer bir ses çıkararak odada yankılandı.</p>

  <p>"Öyle mi?" dedim soğutma işlemini sürdürerek. "Ayıp, ayıp. İyi ki ağabeyim buralarda değil, yoksa herkes onu suçlardı." Gülümseyerek önce babama sonra da çorbasından yükselen buharın içinden kısık gözlerle bana bakan Bayan Clamp’a baktım. Çorbayı soğutmak için kullandığım ekmek dilimi daha fazla dayanamayarak ortadan ikiye ayrıldı. Hemen öteki elimle düşen parçayı yakalayıp tabağın yanına koydum ve bir kaşık çorbayı dudaklarıma götürerek soğumuş mu diye baktım.</p>

  <p>"Hmmm," dedi Bayan Clamp.</p>

  <p>"Bayan Clamp sana hazır hamburger köftesi bulamıyormuş, onun için kıyma almış," dedi babam, "sana" demeden önce durup boğazını temizleyerek.</p>

  <p>"Şu sendikalar yok mu!" diye mırıldandı Bayan Clamp uğursuzca ve çorbasına tükürdü. Dirseğimi masaya, yanağımı da elime dayayarak şaşkın şaşkın ona baktım. İşe yaramadı. Başını kaldırıp bana bakmadığı için sonunda kendi kendime omuz silkip çorbamı yudumlamaya koyuldum. Babam kaşığını masaya bırakmış elinin tersiyle alnını siliyor, bir yandan da iki üst dişinin arasına sıkışmış olan bir ekmek parçasını çıkarmaya uğraşıyordu.</p>

  <p>"Dün yeni evin orada küçük bir yangın gördüm Bayan Clamp; hemen söndürdüm. Oradaydım ve ben söndürdüm" dedim.</p>

  <p>"Böbürlenme evlat," dedi babam. Bayan Clamp hiç ağzını açmadı.</p>

  <p>"Ama söndürdüm," diyerek gülümsedim.</p>

  <p>"Bayan Clamp bu konuyla pek ilgilenmiyor."</p>

  <p>"Yok canım," dedi Bayan Clamp, ses tonundan neyi ima ettiği anlaşılmıyordu.</p>

  <p>"Gördün mü?" dedim babama bakarak ve kafamla çorbasını höpürdeten Bayan Clamp’ı işaret ettim.</p>

  <p>Yahniyi yerken hiç konuşmadım, sadece raventli kremayı yerken değişik bir tadı olduğunu söyledim, oysa yapıldığı sütte böylesi bir tattan eser yoktu. Ben gülümsüyordum, babam homurdanıyordu ve Bayan Clamp kremasını şapırdatıp ravent saplarını peçetesine çıkarıyordu. Doğrusunu söylemek gerekirse pek de iyi pişmemişti.</p>

  <p>Yemek beni acayip neşelendirmişti ve öğleden sonra havanın iyice ısınmasına rağmen kendimi daha enerjik hissediyordum. Denizin üzerinde hiç parıltı kalmamıştı; havadaki elektriğin ve hafif rüzgârın ittiği bulutlardan süzülen ışık mat gibiydi. Dışarı çıkıp adanın çevresinde koşarak bir tur attım; Bayan Clamp’ın kasabaya döndüğünü gördüm, sonra onunla aynı yöne doğru yürüyüp anakaranın birkaç yüz metre önündeki yüksek bir kum tepesinin üzerine oturdum ve sıcaktan kızmış araziyi dürbünümle taradım.</p>

  <p>Hareket etmeyi bırakır bırakmaz ter içinde kalmıştım ve başım da hafiften ağrıyordu. Yanıma aldığım suyu içtim, sonra yakındaki bir dereden şişeyi tekrar doldurdum. Babam koyunların derelere dışkıladığını söylerken haklıydı kuşkusuz, ama senelerdir bu derelerin üzerine barajlar yaparken içe içe, içlerinde her ne varsa ona karşı bağışıklık kazanmıştım. İhtiyacım olandan çok daha fazla su içtikten sonra tekrar kum tepesine döndüm. İleride koyunlar kımıldamadan otların üzerinde yatıyordu. Görünürlerde bir martı bile yoktu, sadece birkaç sinek hâlâ hareket halindeydi. Çöplükten hâlâ duman tütüyordu; tepelerdeki işletmenin oradan da silik mavi bir duman sütunu yükseliyordu, körfezin ilerisindeki ağaç işleme fabrikası için kesilen ağaçların bulunduğu bölgeden. Kulak kesilip testerelerin sesini duymaya çalıştım, ama duyamadım.</p>

  <p>Oradan güneye doğru iniyordum ki babamı gördüm. Onu geçip sonra tekrar geri döndüm. Bir an kaybolup tekrar belirdi. Patikadan kasabaya gidiyordu. Rampanın olduğu tarafa bakarken gördüm onu; benim, bisikleti yokuş aşağı koyverdiğim kum tepesinin üzerine tırmanıyordu; ilk gördüğümdeyse Rampanın dibindeydi. Tepenin üzerine varmak üzereyken tökezleyip düşecek gibi oldu, ama toparlandı. Şapkası tepenin ardında gözden kayboldu. Sanki sarhoşmuş gibi dengesizdi.</p>

  <p>Dürbünü indirip acıyan çenemi ovaladım. Bu çok tuhaftı. Kasabaya gideceğini söylememişti hiç.</p>

  <p>Ne halt karıştırdığını merak ettim.</p>

  <p>Kum tepesinden aşağı koşup derenin üzerinden atladım ve hızla eve koştum. Arka kapıdan girdiğimde burnuma viski kokusu geldi. Öğle yemeğinin ve Bayan Clamp’ın gidişinin üzerinden ne kadar zaman geçmiş olabileceğini düşündüm. Bir, bir buçuk saat kadardı. Mutfağa girdiğimde viski kokusu kuvvetlendi, masanın üzerinde yarım şişe viski ve yanında da boş bir bardak vardı. Başka bardak var mı diye lavabonun içine baktım, ama sadece kirli tabaklar vardı. Kaşlarımı çattım.</p>

  <p>Tabakları böyle yıkamadan bırakmak babama göre bir şey değildi. Şişeyi alıp markasının üzerinde siyah bir işaret var mı diye baktım, yoktu. Yeni açılmış bir şişe olduğunu gösteriyordu bu. Kafamı iki yana sallayıp alnımı bir kurulama beziyle sildim. Cepli yeleğimi çıkarıp sandalyenin üzerine astım.</p>

  <p>Hole çıktım. Yukarı bakar bakmaz telefonun açık durduğunu gördüm. Hemen gidip kulağıma dayadım. Çirkin bir ses çıkarıyordu. Kapatıp bir iki saniye bekledikten sonra tekrar açtım. Her zamanki çevir sesi geliyordu. Onu elimden fırlatıp çalışma odasına koştum ve kapıya abandım. Duvar gibiydi.</p>

  <p>"Kahretsin!" dedim. Neler olduğunu tahmin edebiliyordum ve babamın çalışma odasının kapısını kilitlemeyi unutabileceğini düşünmüştüm. Eric aramış olmalıydı. Babam telefonu açıp şoka girmiş, sonra da içip sarhoş olmuştu. Biraz daha içmek için kasabaya gidiyor olmalıydı. Bu saatte içki satışı yasaktı; saatime baktım, yoksa Rob Roy'un bütün gün içki satma izni bu haftadan itibaren mi geçerliydi? Başımı iki yana salladım; bunun önemi yoktu. Eric aramış olmalıydı. Babam içmişti. Biraz daha içmek ya da Diggs'le görüşmek için kasabaya gidiyordu. Belki de Eric ona randevu vermişti. Yo, sanmam; herhalde önce benimle görüşmek isterdi.</p>

  <p>Yukarı koşup tavan arasının kıstırılmış sıcağına daldım, pencereyi açıp dürbünle gelen giden var mı diye baktım. Aşağı inip evi kilitleyerek tekrar dışarı çıktım, koşarak köprüyü geçip patikada, bütün yüksek tepeciklere tırmanarak ilerlemeye başladım. Her şey normal görünüyordu. Babamı en son gördüğüm yerde, Rampanın tepesinde durdum. Ne yapacağımı bilemeden, kararsızlıkla apışaramı kaşıdım. Adadan ayrılmak istemiyordum, ama olayların kasabanın yakınlarında patlak vereceğinden şüpheleniyordum. Jamie'yi arasam diye düşündüm, ama büyük ihtimalle Porteneil'de babamın izini sürecek ya da yanık köpek kokularını takip edecek halde değildi.</p>

  <p>Yere oturup düşünmeye çalıştım. Eric'in sonraki hamlesi ne olacaktı? Eve yaklaşmak için (bu kadar yolu son anda geri dönmek için gelmemişti ya) geceyi bekleyebilirdi ya da telefon etmekle kendini zaten riske attığını ve kaybedecek pek fazla şeyi olmadığını hissettiğinden şu an buraya doğru gelmekte olabilirdi. Ama bunu dün de yapabilirdi, peki onu tutan neydi? Bir şeyler planlıyordu. Belki de telefonda ona çok sert davranmıştım. Neden yüzüne kapamıştım ki? Salak! Belki de kendini ele verecek ya da kaçacaktı! Hep ben onu reddettiğim için, öz kardeşi!</p>

  <p>Başımı öfkeyle sallayarak ayağa kalktım. Bütün bu düşüncelerin beni bir yere götüreceği yoktu. Eric'in benimle bağlantı kurmasını beklemek zorundaydım. Bu da eve geri dönmem gerektiğini gösteriyordu; ya beni oradan arayacak ya da oraya gelecekti. Hem, ev benim gücümün merkeziydi, dahası en çok korunması gereken yerdi. Kararımı vermiş olmanın ve bir plan -her ne kadar bu bir eylemsizlik planı olsa da- yapmış olmanın rahatlığıyla eve koştum.</p>

  <p>Ben dışarıdayken evin içi daha da boğucu bir hal almıştı. Kendimi mutfakta bir iskemleye bıraktım, sonra bardağı yıkamak ve viski şişesini kaldırmak için ayağa kalktım. Bol miktarda portakal suyunu mideye indirdikten sonra, geri kalanını bolca buzla birlikte bir sürahiye koydum, iki elma, yarım ekmek ve biraz da peynirle birlikte tavan arasına çıkardım. Normalde Fabrikanın içinde duran iskemleyi alıp eski ansiklopedilerden yaptığım bir platformun üzerine koydum, karaya bakan pencereyi açtım ve eski, soluk bir perdeden yastık yaptım. Tahtıma kurulup dürbünle etrafı gözlemeye koyuldum. Bir süre sonra bir oyuncak kutusunun diplerinde eski bir plastik radyo bularak onu bir adaptörle ikinci prize taktım. Radyo üçü açtım, bir Wagner operası çalıyordu; tam beni havaya sokacak müzik diye düşündüm. Tekrar pencereye döndüm.</p>

  <p>Bulut örtüsünün birkaç yerinde delikler oluşmuştu; ağır ağır ilerleyen parlak güneş ışığı, araziyi parça parça aydınlatıyordu. Bazen ışık eve vuruyordu; ikindi akşama döner, güneş de yıpranmış bulutlar üzerinde ilerlerken barakamın gölgesinin yer değiştirişini izledim. Kasabanın eski evlerinin biraz üzerinde, ağaçların arasındaki yeni yapıların pencerelerinden güneş ışığı değişik şekiller oluşturarak yansıyordu. Bir pencereden çekilip diğerine atlıyordu, açık pencereler arada boşluklar oluşturmuştu, zaman zaman da yoldan geçen arabaların camları parlıyordu. Evin sıcak soluğu üzerimde dolanıyordu, biraz portakal suyu içip buzları ağzımda tuttum. Pencereden uzanabildiğim kadar uzanıp kuzeyden güneye her yeri tarıyordum. Opera bitti ve işkence-edilen-bir-zındık ve Yanan Köpek seslerine benzeyen berbat bir modern müzik çalmaya başladı, ama kapamadım; çünkü uyumamı engelliyordu.</p>

  <p>Tam altı buçukta telefon çaldı. Sandalyeden atlayıp kendimi tavan arasının kapısından aşağı bıraktım ve uçarcasına merdivenleri inerek telefonu tek hamlede açtım. Bugün çok iyi örgütlendiğim için hafif bir heyecan duyuyordum, sakin bir sesle, "Evet?" dedim.</p>

  <p>"Frang?" dedi babam, ağır ağır ve kelimeleri ağzında yuvarlayarak konuşuyordu. "Frang, sennn mizin?"</p>

  <p>Onu ne kadar hor gördüğümü gizlemeye uğraşmadım:</p>

  <p>"Evet, baba, benim. Ne var?"</p>

  <p>"Kazzabadayım, ollum," dedi sakin bir sesle, sanki ağlayacak gibiydi. Derin bir nefes aldı. "Frang, bilirzzin seni.... çook severim.... kazzabadan arıyomm, ollum. Buraya gelmeni istiyorumm, buraya gellmeni istiiyorum... buraya gell. Eric'i yakaladılar ollum."</p>

  <p>Donakaldım. Gözlerimi telefonun üzerindeki duvar kâğıdına dikmiş öylece bakıyordum. Beyaz üzerine yeşil yapraklar, altında da kafes gibi bir şey. Biraz yamuktu. Senelerdir bu duvar kâğıdını fark etmemiştim, onca telefon konuşması yapmama rağmen. Berbat bir şeydi. Babamın zevksizliği.</p>

  <p>"Frang?" Boğazını temizledi. "Frank, oğlum?" dedi gayet net bir biçimde, sonra tekrar eski haline döndü: "Frang, orrda mızzın? Bi şiy sööle, ollum. Benim. Bi şiy sööle. Eric'i yakaladılar dedim. Duyydun mu? Frang, beni duyuyo mmusun?"</p>

  <p>"Ben..." Ağzım o kadar kurumuştu ki konuşamadım. Boğazımı temizleyip cümleye tekrar başladım. "Seni duydum baba. Eric'i yakalamışlar. Duydum. Hemen geliyorum. Nerede buluşalım, karakolda mı?"</p>

  <p>"Hayırr, hayırr, ollum. Şeyyde... kütüpanenin kapısında bulujjalım. Kütüpanenin. Orrda ol."</p>

  <p>"Kütüphane mi?" dedim. "Neden orası?"</p>

  <p>"Görrüjjürüz ollm. Çabuk ol, tamam mı?" Ahizeyi hemen yerine yerleştiremedi, bir süre takırtılar geldi, sonra hat kesildi. Ahizeyi ağır ağır yerine koydum. Kalbimin her atışında ciğerlerime bir şeyler batıyordu sanki, başım dönüyordu.</p>

  <p>Bir an durakladıktan sonra yukarı çıkıp pencereyi ve radyoyu kapadım. Bacaklarım yorgundu ve sızlıyordu; belki de son zamanlarda ölçüyü biraz kaçırıyordum.</p>

  <p>Ben kasabaya giden patikada ilerlerken bulutlardaki boşluklar karaya doğru sürükleniyordu. Saat yedi buçuktu; ama hava karanlıktı, sadece yumuşak bir yaz ışığı hâkimdi kuru araziye. Ben yanlarından geçerken birkaç kuş uyuşuk uyuşuk havalandı. İncecik direkler üzerinde adaya giden telefon kablosunun üzerine tünemişti çoğu. Koyunlar o çirkin, çatlak sesleriyle meliyorlardı, kuzular da onlara cevap veriyordu. Kuşlar ilerideki dikenli tellerin üzerinde oturuyorlardı. Tellere takılan kirli koyun yünleri sürünün oradan geçtiğini gösteriyordu. Gün boyunca içtiğim onca suya rağmen başım yine ağrımaya başlamıştı. İçimi çekerek, gitgide alçalan kum tepeleri, tarlalar ve otlaklar arasında yürümeye devam ettim.</p>

  <p>Kum tepelerinin bitiminde oturup alnımı sildim. Parmaklarımdan süzülen teri silkelerken hareketsiz koyunlara ve tünemiş kuşlara baktım. Kasabadan çan sesleri geliyordu, herhalde Katolik kilisesinden. Belki de kahrolası köpeklerinin kurtulduğu haberi bütün kasabaya yayılmıştı. Burnumdan gülmeye benzer bir ses çıkararak otların üzerinden İskoçya kilisesinin kulesine baktım. Kütüphaneyi bile görecektim neredeyse. Ayaklarım sızlanıyordu, oturmakla hata etmiştim. Tekrar yürümeye başladığımda ağrıyacaklardı. Tıpkı, babam telefon ettikten sonra evden çıkmamak için bahaneler bulduğum gibi şimdi de kasabaya gitmemek için bahaneler buluyordum. Haberi getiren tellerin üzerinde notalar gibi dizilmiş olan kuşlara baktım. Bir yerde hiç kuş yoktu.</p>

  <p>Kaşlarımı çattım, daha dikkatli baktım, tekrar kaşlarımı çattım. Elimi dürbünüme attım, ama göğsüme çarptı, evde bırakmışım. Ayağa kalkıp patikadan çıktım, sert toprağın üzerinde koşmaya başladım. Hızımı iyice arttırarak deli gibi çalıların arasından geçtim ve çitin üzerinden otlağa atladım. Koyunlar ayağa kalkıp kaçıştı.</p>

  <p>Telefon telinin yanına geldiğimde nefesim kesilmişti.</p>

  <p>Tel yerdeydi. Yeni kesilmiş olan tel direkten aşağı sarkıyordu. Başımı yukarı kaldırıp gerçekten tel olup olmadığını kontrol ettim. Yakınlardaki birkaç kuş havalanmış, karanlık sesleriyle öterek kurumuş otların üzerinde, kımıltısız havada daireler çiziyorlardı. Karşı taraftaki, adaya daha yakın olan direğe koştum. Siyah-beyaz, kısa tüylü, üzerinden hâlâ kan damlayan bir kulak direğe çivilenmişti. Ona dokunarak gülümsedim. Korkuyla etrafıma baktıktan sonra tekrar sakinleştim. Kasabaya baktım, çan kulesi suçlarcasına bir yeri işaret eden parmak gibiydi.</p>

  <p>"Seni yalancı pezevenk," dedim öfkeyle soluyarak. Adaya dönmek için gitgide hızlanan bir tempoyla patikaya döndüm, sonra patikanın o yassılmış yüzünü döverek koşmaya başladım, Rampaya hızla tırmanıp uçarcasına indim. Çığlıklar atıyordum, sonra susup değerli nefesimi boşa harcamamaya karar verdim.</p>

  <p>Eve girer girmez tavan arasına yöneldim, ama yolda durup telefonu kontrol ettim. Bekleneceği gibi hiç ses çıkmıyordu. Tavan arasına çıkıp pencereyi açtım ve hızla araziyi taradım, sonra kendimi toparlayarak savaşa hazırlanmaya başladım. Sandalyeye kurulup radyoyu açtım ve gözlemeye devam ettim.</p>

  <p>Oralarda bir yerlerdeydi. İyi ki kuşlar var. Midemden yükselen keyif dalgaları sıcağa rağmen titrememe neden oluyordu. O yalancı pis domuz, sırf kendisi Eric'le karşılaşmaktan korktuğu için beni evden uzaklaştırmaya çalışmıştı. O ayyaş sesindeki ikiyüzlülüğü nasıl da anlayamamıştım. Bir de içtiğim için bana bağırmaz mı. En azından ben kendimi iyi hissettiğimde içiyorum, bir krizle başedebilmek için bütün yetilerime ihtiyacım olduğu zamanlarda değil. Domuz. Bir de kendine erkek diyor!</p>

  <p>Hâlâ soğuk olan portakal suyundan bir yudum aldım, bir elma ve biraz da peynir ekmek yedim, dürbünle bakmayı sürdürüyordum. Bulutlar iyice kalınlaştığından, hava güneş batar batmaz karardı. Bulutlardaki delikleri açan hava akımları kesilmişti. Tepelerin ve ovanın üzerinde asılı duran örtü gri ve kımıltısızdı. Bir süre sonra gök gürledi ve havaya bir tehlike ve tehdit kokusu hâkim oldu. Alarma geçmiştim ve çalmayacağını bilsem de telefonun çalmasını beklemekten kendimi alamıyordum. Babam geciktiğimi ne zaman anlayacaktı? Benim bisikletle mi geleceğimi düşünmüştü? Bir yerde düşüp kalmış mıydı, yoksa Köpek Katilini yakalamak için ellerinde fenerler yola düşmüş hemşerilerinin başında adaya mı yaklaşmaktaydı?</p>

  <p>Ne fark eder? Bu ışıkta bile gelenleri görebilirdim, gelen ağabeyimse onu karşılamak için dışarı çıkabilirdim, yok eğer kasabalılarsa hemen kaçıp adada bir yerlerde saklanabilirdim. Dışarıdan gelen sesleri duyabilmek için radyoyu kapadım ve gitgide azalan ışıkta gözlerimi zorlayarak etrafa baktım. Bir süre sonra hızla aşağı inip mutfakta yiyecek bir şeyler paketledim ve yukarı çıkıp onu bez bir çantaya koydum. Evden kaçmam gerekirse ya da Eric'le buluşursam işe yarayacaktı. Aç olabilirdi. Kararan arazinin gölgelik yerlerini tarayarak sandalyeye oturdum. Uzaklarda, tepelerin eteklerinde yolda ilerleyen arabaların farları, düzensiz bir deniz fenerinin ışığı gibi ağaçların arasında, kavşaklarda, tümseklerin üzerinde parıldıyordu. Uyuşukluktan kurtulmaya çalışarak gerindim ve gözlerimi ovaladım.</p>

  <p>İleriyi düşünüp evden çıkmam gerekirse yanıma alacağım çantaya birkaç ağrı kesici attım. Böyle havalarda Eric'in migreni tutardı, ilaç onu biraz rahatlatırdı. Migren krizinin tutmadığını umuyordum.</p>

  <p>Esnedim, gözlerimi açık tutmaya çalışarak bir elma daha yedim. Bulutların altındaki belirsiz gölgeler daha da karardı.</p>

  <p>Uyandım.</p>

  <p>Karanlıktı, kafamı pencerenin metal çerçevesi üzerinde kavuşturduğum kollarıma dayamışım; sandalyenin tepesinde her yanım tutulmuştu. Evin içinden gelen sese uyanmıştım. Kalbim deli gibi çarpıyor ve sırtım ağrıyordu, bir an öyle oturup kaldım. Başımın ağırlığıyla ezilen damarların açılmasıyla kan acı vererek kollarıma hücum etti. Hızla, ses çıkarmadan olduğum yerde döndüm. Tavan arası karanlıktı, ama kimsenin varlığını hissetmedim. Saatimin ışık düğmesine basınca, saatin on bir olduğunu gördüm. Saatlerdir uyuyordum! Salak! Aşağıdan ayak sesleri geldi; kararsız adımlar, sonra kapı kapandı, başka sesler. Bir şey kırıldı. Ensemdeki tüyler diken diken oldu; bir haftada ikinci defa. Çenemi yakalayıp kendi kendime korkuyu bir yana bırakıp bir şeyler yapmam gerektiğini söyledim. Eric de olabilirdi babam da. İnip bakmam gerekiyordu. Güvende olmak için yanıma bıçağımı aldım.</p>

  <p>Yerimden kalkıp sert baca tuğlalarını tuta tuta, el yordamıyla kapıya doğru ilerledim. Orada durup gömleğimi, bıçağı gizlesin diye dışarı çıkardım. Sessizce kendimi karanlık sahanlığa bıraktım. Alt katta, holde yanan ışık üst katların sahanlıklarında tuhaf, sarı, silik gölgeler oluşturmuştu. Tırabzan boyunca aşağı bakarak yürüdüm. Hiçbir şey göremiyordum. Artık ses gelmiyordu. Havayı kokladım.</p>

  <p>Duman ve bar kokusuyla karışık içki kokusu geldi burnuma. Babam olmalıydı. Rahatladım. Tam o sırada onun salondan çıktığını duydum. Ardından okyanusun gümbürtüsüne benzeyen bir ses çıktı. Tırabzanlardan uzaklaşıp dinlemeye koyuldum. Sendeliyor, duvarlara çarpıyor, basamaklarda tökezliyordu. Derin derin soluyarak bir şeyler mırıldandığını duydum. Koku ve ses yükselirken dinlemeye devam ettim. Ayağa kalkıp kendimi yatıştırdım. Babamın telefonun durduğu birinci sahanlığa çıktığını duydum. Sonra sendeleyen ayak sesleri.</p>

  <p>"Frang!" diye bağırdı. Hiç sesimi çıkarmadım. Bu bir içgüdüydü sanırım ya da olmamam gereken bir yerde bulunup kendilerini yalnız zanneden insanları dinlediğim zamanlardan kalma bir alışkanlık. Hafif hafif nefes alıyordum.</p>

  <p>"Frang!" diye bağırdı. Yukarı çıkmaya hazırlanarak ayağa kalktım. Döşemenin gıcırdadığını bildiğim yerlerinden uzak durarak parmak ucunda geri geri gittim. Babam birinci kattaki tuvaletin kapısını yumrukladı, sonra açık olduğunu fark edip bir küfür savurdu. Yukarı, bana doğru geldiğini duydum. Adımları düzensizdi ve duvarlara çarpıp tökezledikçe homurdanıyordu. Sessizce merdivene tırmandım, kendimi tavan arasının çıplak, tahta zeminine çektim, delikten bir metre uzaklıkta yere yattım, kafasını uzatıp bakarsa beni görmesin diye ellerim tuğlalarda kendimi her an bacanın arkasına atacak şekilde tetikte bekliyordum. Gözlerimi kırpıştırdım. Babam odamın kapısını yumrukladı. Açtı.</p>

  <p>"Frang!" diye bağırdı yine. Sonra, "Ha siktir..."</p>

  <p>Yüreğim ağzıma geldi. Daha önce hiç küfür ettiğini duymamıştım. Onun ağzında çok müstehcendi bu küfür, Eric ya da Jamie gibi öylesine söylememişti. Deliğin altında nefes aldığını duydum, kokusu bana kadar geliyordu; viski ve tütün.</p>

  <p>Tekrar yürüdüğünü duydum, aşağı indi, odasının kapısını açtı ve çarparak kapadı. Ancak tekrar nefes aldığımda nefesimi tuttuğumu fark ettim. Kalbim yerinden çıkacak gibiydi, babamın onu duymamış olması beni çok şaşırttı. Bir süre daha bekledim; ama başka ses duyulmadı, sadece salondan bir makine sesi geliyordu. Sanki babam televizyonu; görüntüsüz ve hışırtılı bir kanalda açık unutmuş gibi.</p>

  <p>Ona beş dakika süre tanıyarak orada öylece yattım, sonra ayağa kalkıp üzerimi silkeledim, gömleğimi pantolonumun içine soktum, karanlıkta çantayı buldum, sapanımı belime taktım, el yordamıyla yeleğimi aradım ve buldum, sonra tam teçhizat merdivenden sahanlığa indim, oradan da aşağıya.</p>

  <p>Salonda, televizyon hışırdayarak renkli ışıklarla boş odayı aydınlatıyordu. Gidip kapadım. Tam çıkacaktım ki babamın tüvit ceketinin koltuğun üzerine fırlatılmış olduğunu gördüm. Kaldırınca cebinden bir şıngırtı geldi. Ceketten çıkan içki ve duman kokusu karşısında yüzümü buruşturarak ceplerini yokladım. Elim bir anahtarlığa rastgeldi.</p>

  <p>Dışarı çıkarıp nerenin anahtarı olduklarına baktım. Ön kapının anahtarı, arka kapının, kilerin, barakanın anahtarları, nerenin olduğunu bilmediğim iki küçük anahtar ve benim oda kapımın anahtarına benzeyen, evin içindeki odalardan birinin anahtarı, sadece kalıbı değişik. Ağzım kurumaya başladı, ellerim titriyordu. Avcumun çizgilerinde birdenbire boncuklanan ter parıldıyordu. Yatak odasının anahtarı olabilirdi ya da...</p>

  <p>Gıcırdayan basamaklar hariç, merdivenleri üçer üçer çıktım. Çalışma odasını geçip babamın yatak odasına çıktım. Kapı ardına kadar açık, anahtarı da kilitteydi. Babam horluyordu. Yavaşça kapıyı çekip çalışma odasına geri koştum. Anahtarı kilide soktum ve şık diye açıldı. Bir iki saniye bekledikten sonra kulpu çevirerek kapıyı açtım.</p>

  <p>Işığı yaktım. Çalışma odası.</p>

  <p>Dağınık, tıka basa dolu, havasız ve sıcaktı. Tavanın tam ortasından sarkan lambanın abajuru yoktu ve çok parlaktı. İki sıra, bir çalışma masası, üzerinde buruş buruş çarşaflar olan bir kamp yatağı vardı. Bir kitaplık, üzerlerinde şişeler ve kimyasal maddeler duran birbirine bitiştirilmiş iki büyük masa; test tüpleri, şişeler ve köşedeki lavaboya bağlı bir kondansatör vardı. Amonyak gibi bir şey kokuyordu oda. Dönüp kafamı kapıdan çıkardım; kulak kesildim, uzaktan uzağa bir horultu duyuluyordu, sonra anahtarı kapının üzerinden alıp kendimi içeriye kilitledim.</p>

  <p>Tam geri dönüyordum ki onu gördüm. Kapının tam arkasına, kapı açılsa da holden görülmeyecek şekilde yerleştirilmiş olan çalışma masasının üzerinde bir örnek kavanozu duruyordu. Kavanozda berrak bir sıvı vardı; alkol herhalde diye düşündüm. Alkolün içinde kesilmiş, küçücük bir erkek cinsel organı duruyordu.</p>

  <p>Elimi çevirmekte olduğum anahtardan kaldırmadan ona baktım ve gözlerim doldu. Genzimde, derinlerde bir yerlerden gelen bir şeyler hissettim; gözlerim ve burnum birden kendilerini koyverdiler. Öylece durup ağlamaya başladım; gözyaşları yanaklarımdan süzülüp ağzıma giriyor, tuz tadı bırakıyorlardı. Burnum akıyordu, burnumu çekiyordum, göğsüm inip kalkıyor, çenemde bir kas kontrolsüzce seğiriyordu. Eric'i, babamı, kendim ve kaybım dışındaki her şeyi unutmuştum.</p>

  <p>Kendimi toparlamam epey zaman aldı ve kendime kızarak ya da aptal bir kız gibi davranmamam gerektiğini söyleyerek yapmadım bunu; kendiliğinden, yavaş yavaş sakinleştim ve beynimdeki o yük kalkıp mideme indi. Yüzümü gömleğime silip burnumu sildikten sonra çalışma masasının üzerindeki kavanozu dikkate almadan odayı yöntemli bir biçimde aramaya başladım. Belki de içindeki tek sır buydu, ama emin olmak zorundaydım.</p>

  <p>Çoğunluk pılı pırtıydı. Pılı pırtı ve kimyasal maddeler. Sıranın ve çalışma masasının çekmeceleri eski fotoğraflar ve kâğıtlarla doluydu. Eski mektuplar, eski faturalar ve notlar, sözleşmeler, formlar, sigorta poliçeleri (benim için hiç yaptırmamıştı, zaten olanların da tarihi dolmuştu), birisinin ucuz bir daktiloda yazdığı, düzeltmelerle dolu olduğu halde çok berbat bir hikâye ya da romanın sayfaları (çöldeki bir hippi komününün uzaylılarla bağlantı kurması hakkında); kâğıt ağırlıkları, eldivenler, hippi rozetleri, eski Beatles plakları, bir iki OZ ve IT dergisi, kurumuş tükenmezler ve kırık kalemler. Çöplük, tam bir çöplük.</p>

  <p>Sonra çalışma masasının kilitli bölümüne geldim. Altta menteşeleri olan bir kapak yukarıdan kilitlenmişti. Kapıdaki anahtarlıktaki küçük anahtarlardan biri kilide uydu. Kapağı açtıktan sonra içindeki dört küçük çekmeceyi masanın üzerine koydum.</p>

  <p>Bacaklarım titremeye başlayıncaya kadar içlerini karıştırdım, sonra masanın altındaki küçük tabureyi çekip oturdum. Başımı ellerimin arasına aldım, yine titriyordum. Bu gece daha nelerle karşılaşacaktım?</p>

  <p>Çekmecelerin birinden mavi bir tampon kutusu çıkardım. Titreyen parmaklarla çekmecedeki diğer kutuyu da çıkardım. Üzerinde şu etiket vardı. "Hormon - erkek". İçindeki küçük kutuların üzerine siyah ispirtoluyla altı ay sonrasına kadar uzanan günler yazılmıştı. Başka bir çekmecedeki bir kutunun üzerindeyse 'KBr' yazıyordu, bu bana bir şey hatırlatır gibi oldu, ama çok zayıf. Diğer iki çekmecede rulo yapılmış beş ve on poundluklar ve içlerinde küçük kare kâğıtlar olan selefon torbalar vardı. Ama o nesnelerin ne olduğunu araştıracak mecal kalmamıştı bende; zihnime henüz oluşturduğu korkunç bir fikir dadanmıştı. Ağzım bir karış açık, çekmecelere bakarak öylece oturdum ve düşündüm. Kavanoza hiç bakmadım.</p>

  <p>O narin yüzü, o az kıllı kolları düşündüm. Babamı belden yukarısı çıplak gördüm mü hiç diye hatırlamaya çalıştım, ama hatırlayamadım. Sır. Olamazdı. Başımı salladıysam da bu fikirden kurtulamadım. Angus. Agnes. Olup bitenleri sadece onun ağzından dinlemiştim. Bayan Clamp’a güvenip güvenemeyeceğimi, birbirleri üzerinde ne kadar etkili olduklarını bilemiyordum. Ama böyle bir şey olamazdı. Çok korkunç, çok iğrençti! Hızla ayağa kalktım; sandalye yere düşüp yer tahtasının üzerinde takırdadı. Tamponları ve hormonları alıp kapıyı açtım ve anahtarları cebime tıkıp bıçağımı çekerek fırtına gibi merdivenleri tırmandım. "Frank, senin canına okuyacak," diye tısladım kendi kendime.</p>

  <p>Babamın odasına fırtına gibi dalıp ışığı yaktım. Elbiseleri üzerinde yatakta yatıyordu. Ayakkabılarından biri çıkmıştı; yatağın kenarından sarkan ayağının hemen altında duruyordu. Sırtüstü yatmış, horluyordu. Kımıldanıp koluyla yüzünü kapadı ve ışığa arkasını döndü. Üzerine çıkıp kolunu yüzünden çektim ve ona iki tokat attım. Başı savruldu; bağırdı. Önce bir gözü sonra da öteki açıldı. Bıçağı gözlerine iyice yanaştırdım; sarhoşluktan şaşı şaşı ona baktı. Çok kötü içki kokuyordu.</p>

  <p>"Frang?" dedi cılız bir sesle. Bıçağı burnuna dayadım.</p>

  <p>"Pis pezevenk," yüzüne tükürdüm. "Bunlar da neyin nesi?" Öteki elimle tamponları ve hormonları gösterdim. İnleyerek gözlerini kapadı. "Söyle!" diye bağırdım ve bıçaklı elimin tersiyle ona bir tokat daha attım. Benden kurtulmak için açık pencereye doğru yuvarlanmaya çalıştı; ama onu sıcak, durgun geceden geri çektim.</p>

  <p>"Hayır, Frang, hayır," dedi başını sallayıp ellerimi itmeye çalışarak. Kutuları bırakıp sıkıca koluna yapıştım. Onu kendime çekip bıçağı gırtlağına dayadım.</p>

  <p>"Ya söylersin ya da yemin ederim..." Cümlemi yarıda bıraktım. Kolunu bırakıp elimi pantolonuna indirdim. Kemerini çözdüm. Beceriksizce beni engellemeye uğraşıyordu, ama ellerini ittirip bıçağı gırtlağına iyice dayadım. Düğmesini açıp fermuarını indirdim, ne bulacağımı ya da bulamayacağımı düşünmemeye çalışarak durmadan ona bakıyordum. Pantolonunu indirip gömleğini sıvadım. Kırmızı, parıldayan gözlerle yattığı yerden bana bakıyor ve başını iki yana sallıyordu.</p>

  <p>"Nap'çan şimdi Frangie? Afedersin, özür dilerim. Sadece deneydi, olum. Deney... Bana bişiy yapma, lütfen, Frangie... Lütfen..."</p>

  <p>"Orospu, pis orospul" dedim, gözlerim ıslanmaya, sesim titremeye başlamıştı. Çılgınca donunu indirdim.</p>

  <p>Dışarıda bir şey bağırdı. Babamın kara kıllı, büyük ve yağlı gibi görünen çüküne ve taşaklarına bakakaldım ve dışarıda, adada hayvani bir şey çığlık attı. Babamın bacakları titriyordu. Sonra turuncu ve titrek bir ışık peydahlandı dışarıda, hiç olmaması gereken bir yerde, kum tepelerinin üzerinde ve çığlıklar, bağrışlar, melemeler ve haykırışlar yükseldi; her yeri tutan haykırışlar.</p>

  <p>"Aman Tanrım, bu da ne?" diye soludu babam, titreyen başını pencereye çevirerek. Geri çekildim, sonra yatağın etrafından dolanıp pencerenin önüne gittim. Korkunç sesler ve tepelerin öte yanındaki ışık yakınlaşır gibiydi. Işık, evin arkasındaki büyük kum tepesinin ardında harelenmişti, Kafatası Arazisinin olduğu yerde; dumanlar arasında sarı sarı titreşiyordu. Ses, yanan köpeğin çıkardığı sese benziyordu; ama çoğalmıştı, durmadan tekrarlanıyordu ve tonu değişikti. Işık gitgide güçlendi ve tepenin üzerinden bir şey aşağı doğru koşmaya başladı, yanan, bağıran ve Kurukafa Arazisi tepesinden denize doğru koşan bir şey. Bir koyun ve peşinden de diğerleri. Önce iki tane, sonra yarım düzine kadar kumların ve otların üzerinden aşağı boşandı. Bir iki saniye içinde yamaç yanan koyunlarla kaplanmıştı, postları alevler içindeydi, çılgınca inleyerek tepeden aşağı koşuyorlar, otları ateşe vererek alevden bir iz bırakıyorlardı.</p>

  <p>Sonra Eric'i gördüm. Babam titreyerek yanıma geldi; ama ona aldırmadan, tepenin üzerinde zıplayıp dans eden o sıska adama baktım. Eric bir elinde koskoca bir meşale diğerindeyse bir balta tutuyordu. O da çığlık çığlığaydı.</p>

  <p>"Aman Tanrım, olamaz," dedi babam. Ona döndüm. Pantolonunu topluyordu. Onu itip kapıya koştum.</p>

  <p>"Yürüsene," diye bağırdım. Gelip gelmediğine bakmadan dışarı çıkıp aşağıya koştum. Bütün pencerelerden görülüyordu alevler, her yerden işkence çeken koyunların bağrışları geliyordu. Mutfağa girdim, geçerken biraz su alsam mı diye düşündüm; ama sonra bir işe yaramayacağına karar verdim. Verandadan bahçeye koştum. Sadece arka bacaklarının üst kısımları yanan bir koyun neredeyse sürtünerek yanımdan geçti, tutuşmuş olan ön bahçeyi katetti, kapının önünde son anda meleyerek yön değiştirdi, alçak çitin üzerinden atlayarak ön bahçeye geçti. Eric'i bulmak için evin arkasına dolandım.</p>

  <p>Her yer koyun doluydu, etrafı alevler tutmuştu. Kafatası Arazisinin üzerindeki otlar tutuşmuştu, baraka, çalılar, bitkiler ve bahçedeki çiçeklerden alevler yükseliyordu ve ölmüş olan koyunlar harlı ateş gölleri içinde yatıyor, diğerleri de çatlak sesleriyle inleyip haykırarak etrafta koşuşuyorlardı. Eric kilere inen merdivendeydi. Alt kat tuvaletinin penceresinin hemen altında evin duvarına ışığı vuran meşalesini gördüm. Baltayla kilerin kapısını kırmaya uğraşıyordu.</p>

  <p>"Eric! Yapma!" diye bağırdım, sonra evin köşesinden kafamı uzatıp mutfağın açık kapısına baktım. "Baba! Çık evden! Baba!" Arkamdan kırılan tahtanın sesi geliyordu. Dönüp Eric'in yanına koştum. Hemen kiler basamaklarının üzerinde dumanı tüten bir koyun cesedinin üstünden atladım. Eric dönüp baltayı bana doğru savurdu. Kendimi yere atıp yuvarlandım. Geri sıçramaya hazırlanarak ayağa kalktım; ama o yine kapıya dönmüş baltayla kırmaya uğraşıyor, sağlam tahtaya inen her darbe sanki kendisineymiş gibi her seferinde haykırıyordu. Baltanın ucu gözden kayboldu, sıkışmıştı; bütün gücüyle asılıp onu çıkardı ve bana şöyle bir baktıktan sonra kapıyı kırmaya devam etti. Meşalenin alevleri gölgesini üzerime düşürüyordu; meşale kapının yanına dayanmıştı ve yeni boyanmış olan kapı yanmaya başlamıştı bile. Sapanımı çıkardım. Eric kapıyı devirmek üzereydi. Babam hâlâ ortalıkta gözükmüyordu. Eric tekrar bana bakıp baltayı kapıya indirdi. Ben el yordamıyla saçma ararken bir koyun arkamızda bağırıyordu. Alevlerin çatırtısı ve yanık et kokusu geliyordu her yerden. Metal küreyi derinin içine oturtup gerdim.</p>

  <p>"Eric!" diye bağırdım kapı devrilirken. Bir elinde balta vardı, diğeriyle meşaleyi aldı; kapıya bir tekme atıp açtı. Sapanı bir santim daha gerdim. Sapanın çatalının tam ortasından bakıyordum ona. Bana baktı. Yüzü kıllı ve pisti, bir hayvan maskesi gibi. Benim tanıdığım oğlan, tanıdığım adamdı, aynı zamanda bambaşka biri. Sırıtarak pis pis bakıyor ve titriyordu, inip kalkan göğsüne ve nabız gibi atan alevlere tempo tutar gibi inip kalkıyordu yüzü. Elinde balta ve meşale, arkasında da mahvolmuş kiler kapısı vardı. Ağabeyimin elindeki meşale ve etraftaki ateşlerin loş ve titrek ışığında koyu turuncu görünen barut balyalarını seçebiliyordum. Beklentili ve şaşkın bir ifadeyle sallıyordu başını.</p>

  <p>Ağır ağır başımı iki yana salladım.</p>

  <p>Gülerek elinden meşaleyi yarı düşürür, yarı kilere atar gibi oldu ve üzerime koştu.</p>

  <p>Sapanın arasından üzerime geldiğini gördüğümde neredeyse lastiği bırakacaktım; ama tam parmaklarımı gevşetecekken baltayı bıraktığını gördüm, balta tıngırdayarak merdivenlerden yuvarlanırken bir ok gibi yanımdan geçti ve ben de kendimi yana attım. Başımı kaldırdığımda Eric'in adanın güneyine doğru koştuğunu gördüm. Sapanı fırlatıp basamakları indim ve meşaleyi kaptım. Kilere bir metre mesafede duruyordu, yakınında çuval yoktu. Onu dışarı fırlatır fırlatmaz barakadaki bombalar birbiri ardına patlamaya başladı.</p>

  <p>Ses sağır ediciydi, başımın üzerinde şarapneller uçuşuyordu, evin camları kırılmış, baraka tümüyle imha olmuştu; bir iki bomba barakadan dışarı fırlayıp bahçede patladı, ama neyse ki yakınıma düşen olmadı. Kendimi başımı kaldırabilecek kadar güvende hissettiğimde barakadan eser kalmamış, bütün koyunlar ölmüş ya da kaçmış, Eric de ortadan kaybolmuştu.</p>

  <p>Babam, elinde bir kova su ve bir yontma bıçağı mutfakta duruyordu. Ben içeri girince bıçağı masaya bıraktı. Yüz yaşında gibiydi.</p>

  <p>Masanın üzerinde örnek kavanozu duruyordu. Masanın başındaki bir sandalyeye çöktüm. Ona baktım.</p>

  <p>"Kapıdaki Eric'ti Baba," dedim ve güldüm. Barakadaki patlamalar yüzünden hâlâ kulaklarım çınlıyordu.</p>

  <p>Babam yaşlı ve aptal bir ifadeyle ayakta duruyordu, gözleri kızarmış ve sulanmıştı, elleri titriyordu. Yavaş yavaş sakinleştim.</p>

  <p>"Ne..." deyip boğazını temizledi. "Ne... ne oldu?" Ayık gibiydi.</p>

  <p>"Kilere girmeye çalıştı. Galiba hepimizi havaya uçuracaktı. Kaçtı. Kapıyı elimden geldiğince toparlamaya çalıştım. Ateşlerin çoğu söndü; o elindekine gerek kalmadı." Su dolu kovayı işaret ettim. "Onun yerine, oturup bana merak ettiğim bir iki şeyi anlatsan iyi olacak." Arkama yaslandım.</p>

  <p>Bir an bana baktıktan sonra örnek kavanozunu eline aldı, ama kavanoz elinden kayıp yere düştü ve kırıldı. Sinirli sinirli gülerek eğildi ve kavanozun içindeki şeyi alarak doğruldu. Göreyim diye bana uzattı, ama ben yüzüne bakıyordum. Bir büyücü gibi elini kapayıp tekrar açtı. Avucunda pembe bir top vardı. Bir testis değildi bu; pembe bir toptu, balmumu gibi. Gözlerine baktım.</p>

  <p>"Anlat," dedim. O da anlattı.</p>
</body>
</html>
