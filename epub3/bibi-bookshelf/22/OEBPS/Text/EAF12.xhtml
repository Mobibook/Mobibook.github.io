<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>XII<br />
  Bana Ne Olmuş</h1>

  <p>Bir keresinde, kaya gölcükleri ve kumlar arasında baraj yapmak için çok güneye, yeni evden bile daha ileriye gitmiştim. Mükemmel, sakin, ışıl ışıl bir gündü. Deniz ve gökyüzü arasındaki çizgi kaybolmuştu ve dumanlar savrulmadan dümdüz yükseliyordu. Deniz çarşaf gibiydi.</p>

  <p>İleride, hafif meyilli bir tepenin üzerinde tarlalar vardı. Tarlalardan birinde birkaç inek, iki tane de büyük kahverengi at duruyordu. Ben barajı inşa ederken tarlanın yanındaki yoldan bir kamyon gelmişti. Kapının yanında durup geri geri geldiğinden arkası bana dönüktü. Ben dürbünümle izlerken yarım kilometre kadar ileri gitti. İçinden iki adam çıktı. Kamyonun arka kapağını açınca bir rampa oluştu, rampanın iki yanına tahta tırabzanlar yerleştirdi ler. iki at da olan biteni seyretmeye gelmişlerdi.</p>

  <p>Botlarımla kaya gölcüğünün içinde duruyordum, gölgem sudaydı. Adamlar tarlaya girip atlardan birinin boynuna bir ip doladılar ve onu çekmeye başladılar. At hiç sesini çıkarmadan peşlerinden gitti, ama adamlar onu tırabzanlı rampadan yukarı çıkarmaya çalıştıklarında kişneyerek ayak diredi, geri geri gitti. Eşi yanındaki çite dayanmıştı. Durgun havada, bağrışlarım bir iki saniye gecikmeyle duyuyordum. At içeri girmiyordu. Tarladaki ineklerin bazıları şöyle bir bakıp geviş getirmeye devam ettiler.</p>

  <p>Küçücük dalgalar, berrak ışık katmanları, alçak sesle şıkırdayarak yanımdaki kumları, taşları, yosunları ve deniz kabuklarını emiyordu. Sessizlikte bir kuş öttü. Adamlar kamyonu çalıştırıp atı yol boyunca arkasından yürüttüler. Tarladaki at kişniyor, anlamsız daireler çizerek koşuyordu. Kollarım ve gözlerim yorulmuştu; kuzeyin parlak ışığına doğru resmi geçit yapan tepelere ve dağlara baktım. Tekrar başımı çevirdiğimde atı kamyona bindirmişlerdi.</p>

  <p>Hafif bir patinajdan sonra kamyon kalktı. Ne yapacağını bilemeyen yalnız at bir kapıya koşuyor, bir çit boyunca kamyonu takip ediyordu. Adamlardan birisi onunla birlikte tarlada kalmıştı; kamyon tepenin ardında gözden kaybolurken hayvanı teskin etmeye uğraşıyordu.</p>

  <p>Eve dönerken, o tarlanın yanından geçtim; at sakin sakin otluyordu.</p>

  <p>Şimdi Sığınağın üzerindeki kum tepesinde oturuyorum, serin rüzgârlı pazar sabahı dün gece rüyamda o atı gördüğümü hatırlıyorum.</p>

  <p>Babam anlatacağını anlattıktan ve ben de önce inanmayıp, sonra öfkelenip, sonra da şaşkınlıkla kabullendikten ve bahçenin etrafını Eric'i çağırarak araştırıp, pisliği elimizden geldiğince temizledikten, hâlâ yanmakta olan ateşleri söndürüp kiler kapısını sağlamladıktan, eve döndükten ve babam bana yaptıklarını neden yaptığını anlattıktan sonra yattık. Yatak odamın kapısın kilitledim, eminim o da kilitlemiştir. Uyudum, rüyamda atları gördüm, erkenden uyanıp Eric'i aramaya çıktım.</p>

  <p>Ben giderken Diggs patikadan eve doğru geliyordu. Babamın epeyce dil dökmesi gerekecekti. Onları öylece bıraktım.</p>

  <p>Bulutlar gitmişti. Ne fırtına ne gökgürültüsü ne şimşek, sadece batı rüzgârı bütün bulutları ve onlarla birlikte sıcağı da önüne katıp denize sürmüştü. Mucize gibiydi, ama aslında Norveç üzerindeki bir antisiklondan başka bir şey değildi. Hava berrak, güneşli ve serindi.</p>

  <p>Eric'i bulduğumda Sığınağın üzerindeki kum tepesinde, başı savrulan otların arasında, bir çocuk gibi dertop olmuş uyuyordu. Yanıma gidip bir süre orada oturdum, sonra adını söyleyerek omzunu dürtükledim. Uyanıp bana baktı ve gülümsedi.</p>

  <p>"Selam Eric," dedim. Elini uzattı, tuttum. Gülümseyerek başını salladı. Sonra kıvırcık kafasını kucağıma koyup tekrar uykuya daldı.</p>

  <p>Ben Francis Leslie Cauldhame değilim. Frances Lesley Cauldhame'im. Mesele bundan ibaret.</p>

  <p>Tamponlar ve hormonlar benim içinmiş.</p>

  <p>Anlaşılan babamın Eric'i kız gibi giydirmesi benim için yaptığı bir provaymış. Bizim Saul bana saldırdığında babam küçük deneyi için ele geçirdiği bu fırsatı hemen değerlendirmiş, aynı zamanda benim büyümemle kendisine musallat olacak o kadın etkisini de azaltmış; hatta tümüyle yok etmiş. Bana erkek hormonları vermeye başlamış ve bu işi bu güne kadar sürdürmüş. Bu yüzden yemekleri hep kendisi yapıyormuş, bu yüzden kopan penisimin dibi sandığım şey aslında büyümüş bir klitorismiş. Bıyığımın, aybaşı olmamamın ve diğer şeylerin nedeni de bu.</p>

  <p>Ama tamponları son birkaç senedir, benim hormonlarım bana pompaladığı hormonlara galip gelirse diye hazırda bulunduruyormuş. Bromidi, androjen fazlası beni saldırganlaştırmasın diye kullanıyormuş. Merdiven altında bulup, mumlarımı yaptığım balmumu setinden yapmış sahte erkeklik organını. Gerçekten hadım olup olmadığımı araştırmaya başlarsam bana örnek kavanozunu gösterecekmiş. Daha fazla kanıt; daha fazla yalan. Osuruk konusunda söyledikleri bile düzmeceymiş; barmen Duncan eski bir arkadaşıymış ve ben Arma'dan çıktıktan sonra babama telefon edip bilgi vermesi karşılığında babam ona içki ısmarlıyormuş. Şu anda bile bana her şeyi anlattığından emin değilim, hem de dün gece büyük bir itiraf isteği ve gözlerinde yaşlarla anlatmış olmasına rağmen.</p>

  <p>Düşündükçe midemde bir öfke düğümü oluşuyor, ama onu bastırıyorum. Onu hemen oracıkta, mutfakta öldürmek istedim bana her şeyi anlatıp beni ikna ettikten sonra. Bir parçam hâlâ bunun son yalanı olduğuna inanmak istiyor, ama içten içe doğru olduğunu biliyorum. Ben bir kadınım. Yaralı baldırlar, dış dudakların birazı yenmiş, asla çekici olmamak da cabası, ama babama göre normal bir dişiyim, sevişebilir ve doğurabilirim (her ikisini de düşünmek bile tüylerimi diken diken yapıyor).</p>

  <p>Eric'in kafası kucağımda parıldayan denize bakıyor ve yine o zavallı atı düşünüyorum.</p>

  <p>Ne yapacağımı bilmiyorum. Burada kalamam, ama burası dışında her yer ödümü patlatıyor. Sanırım gitmem gerekecek. Ne boktan iş. Önümde akrabalarımın sergilediği zorlu örnekler olmasa belki intihar ederdim.</p>

  <p>Eric'in kafasına bakıyorum! Sakin, kirli, uykuda. Yüzü dingin. Hiç acı çekmiyor.</p>

  <p>Bir süre kumsala çarpan küçük dalgaları seyrettim. Denizden, dünyayı çalkantılarla çevreleyen o büyük su merceğinden benim payıma düşen hafif kırışık bir çöl, dümdüz bir tuz gölü. Oysa başka yerlerde, güçlü rüzgârlar altında kabarıyor deniz, kendi üzerine katlanıyor, sertleşen rüzgârda küçük tepeler oluşturuyor, en sonunda başı karlı dağlara dönüşüyor fırtınada.</p>

  <p>Benim şu an bulunduğum yerde, oturduğumuz, yattığımız, uyuduğumuz ve baktığımız şu ılık yaz gününden altı ay sonra kar düşecek yere. Buz ve don inecek, Sibirya'nın bağrından kopan uğultulu rüzgâr İskandinavya ve Kuzey Denizi üzerinden, dünyanın gri denizlerinden kopup gelecek ve gökyüzünün soğuk kararlı parmakları buraya el koyacak bir süre.</p>

  <p>Biricik hayatımı ve üç cinayetimi düşünerek böyle otururken hem ağlamak hem gülmek geliyor içimden. Artık dört cinayet oldu, babamın gerçekleri eski beni öldürdüğüne göre.</p>

  <p>Ama ben hâlâ benim; aynı kişiyim, anılarım aynı, yaptıklarım ortada, başarılarım (az da olsa) ve suçlarım (bütün ağırlığıyla) hâlâ benim.</p>

  <p>Neden? Nasıl yapabildim bütün bunları?</p>

  <p>Belki de dünyanın en önemli şeyinin, türümüzün devamının tek nedeninin -ve yolunun- daha ben değerini bile anlayamadan benden çalındığını düşünmüştüm. Belki de her seferinde intikam almak için öldürmüştüm; menzilime girenlerden zorla -elimdeki tek güçle- haraç kesiyordum, kıskançlıkla; büyüyüp benim asla olamayacağım bir şey olacakları için: bir yetişkin.</p>

  <p>Sahip olmadığım bir iktidarın sahtesini takındım; kendi yaramı iyileştirmek için ötekileri deştim; o sırada tam olarak anlayamadığım, ama bir şekilde -belki de diğerlerinin tavırlarından- telafi edilemez, nahoş bir kayıp olduğunu sezdiğim erkekliğimi yitirişimin acısını çıkarmıştım öfkeli bir masumiyetle. Hayat ya da üremeyle hiç alakam olmadığından, kendi kendimi onun o zalim zıddına adamıştım, böylelikle bir olumsuza ulaştım; diğerlerinin hepsinin sahip olduğu verimliliğin olumsuzlanmasına. Sanırım asla bir erkek olamayacaksam, etrafımdakilerden daha erkek olmaya karar vermiştim, böylece katil oldum; okuduğum ya da izlediğim serseri asker-kahraman imgelerinin küçük bir kopyası. Kendi silahlarımı kendim yapıyor ya da buluyordum, kurbanlarım da benim asla yerine getiremeyeceğim bir edim sonucu yakın bir zamanda dünyaya gelmiş olanlardı; yani eşitlerim, üretme potansiyelleri olsa bile o anda söz konusu edimi benim gibi onlar da gerçekleştiremiyorlardı. Penis kıskançlığı mevzusu.</p>

  <p>Şimdi hepsinin bir hiç uğruna olduğu ortaya çıktı. Alınması gereken bir intikam yokmuş meğer, sadece bir yalan varmış, açığa çıkması gereken bir düzenbazlık, içeriden de olsa anlamam gereken bir oyun, ama anlamak istememiştim. Gururluydum; hadım ama eşsiz; arazinin vahşi ve soylu efendisi, sakat bir savaşçı, tahttan indirilmiş bir prens...</p>

  <p>Şimdi anlıyorum ki kendimi kandırmışım.</p>

  <p>Yaramın büyüklüğüne, toplumun anakarasından resmen kesilip alındığıma inandığımdan hayatı çok ciddiye almış ve yine aynı nedenle diğerlerinin hayatını çok hafife almıştım. Cinayetler benim cinselliğimdi. Fabrika bir hayat inşa etme çabasıydı, istemediğim bir ilişkinin yerine yenisini koymak.</p>

  <p>Ölümde başarı kazanmak her zaman daha kolaydır.</p>

  <p>Bu büyük makinenin içindeyse hiçbir şey benim deneyimimdeki gibi kesin ve belirli değil. Hepimiz kendi Fabrikamızda bir koridora girdiğimize, kaderimizin belirlendiğine (düş veya kâbus, yavan veya ilginç, iyi veya kötü) inanabiliriz; ama bir kelime, bir bakış, bir boşluk; her şey onu tamamıyla değiştirebilir ve mermer sarayımız bir lağıma, fare deliğimiz altın bir salona dönüşüverir. Varacağımız nokta aynıdır, ama hepimizin yolculuğu -seçsek de seçmesek de- farklıdır ve biz yaşayıp büyüdükçe değişir. Ben senelerce önce bir kapının arkamdan kapandığını düşünmüştüm; meğer hâlâ kadranın üzerinde yürüyormuşum. Şimdi kapı kapanıyor ve yolculuğum başlıyor.</p>

  <p>Tekrar Eric'e bakıp gülümsedim, dalgalar kırılır, rüzgâr otları savurur ve birkaç kuş öterken başımı salladım. Ona başıma gelenleri anlatmam gerekecekti.</p>

  <p>Zavallı Eric erkek kardeşini görmeye gelmişti (Zap! Bom! Baraj yıkıldı! Bombalar patladı!&nbsp;<span style="text-indent: 1em;">Eşekarıları kavruldu: Tısssss!), karşısında kız kardeşini buldu.</span></p>
</body>
</html>
