<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>II<br />
  Yılan Parkı</h1>

  <p>Eşekarısının küllerini toplayıp kibrit kutusuna koydum ve babamla Eric'in eski bir fotoğrafına sardım. Resimde babamın elinde birinci karısının, yani Eric'in annesinin kocaman bir fotoğrafı vardı ve bir tek o gülümsüyordu. Babam abus bir suratla kameraya bakıyordu. Küçük Eric burnunu karıştırarak etrafı seyrediyordu, sıkıntılı bir hali vardı.</p>

  <p>Sabah serin ve ayıltıcıydı. Dağların aşağılarındaki ormanların üzerinde sis vardı, Kuzey Denizi'ndeyse pus. Ağzımla jet sesi çıkarıp dürbünümü ve çantamı iki yanıma bastırarak, sert ve ıslak kumun üzerinde deli gibi koştum. Sığınağın hizasına geldiğimde kumsaldan içeri saptım ve yavaşlayarak kendimi yumuşak, beyaz kumların üzerine attım. Denizin ve nehrin kıyıya attıklarına baktım ama saklamaya değer, ilginç bir şey yoktu; ölü bir denizanası sadece, dört solgun halkası olan mor bir yığın.. Bu yığının üzerinden uçmak için rotamı biraz değiştirdim, "Takatakatakataka! Tırrrtaka- takataka!" yanına yaklaşınca tekmeyi yapıştırdım, bir jöle ve kum bulutu yükseldi. "Brooom!" diye bir patlama sesi yaptım. Tekrar yola koyulup Sığınağa yöneldim.</p>

  <p>Kazıklar iyi vaziyetteydi. Baş ve gövde çantasına ihtiyacım olmayacaktı. Hepsini tek tek gezmeye verdim bütün sabahımı; kâğıttan tabutu içindeki ölü eşekarısını daha önce planladığım gibi iki önemli Kazığın arasına gömmek yerine köprünün ada tarafının yakınındaki patikanın yanına gömdüm. Oraya varınca köprüyü tutan halatlardan anakaradaki direğe tırmanıp etrafa baktım. Evin çatısı ve tavanarası pencerelerinden biri görünüyordu. Aynı zamanda Porteneil'deki İskoç Kilisesinin kulesi ve kasabadaki bacalardan yükselen duman da görülüyordu. Sol göğüs cebimden çakımı çıkarıp sol elimin başparmağına dikkatlice bir çizik attım. Çıkan kırmızı sıvıyı köprünün iplerini tutan iki büyük direğin arasında enlemesine duran kalasın üzerine sürdükten sonra çantamdan antiseptik çıkarıp küçük yaranın üzerine sürdüm. Sonra aşağıya inip bir gün önce levhayı vurmak için kullandığım saçmayı buldum.</p>

  <p>İlk Bayan Cauldhame, yani Eric'in annesi Mary onu evde doğururken ölmüş. Eric'in kafası biraz fazla büyük gelmiş; kadın kanama yüzünden 1960'ta gelin yatağında ölmüş. Eric hayatı boyunca şiddetli migren ağrıları çekti, ben de bu illetin dünyaya geliş tarzından kaynaklandığını düşündüm hep. Şu migren ve annesinin ölmesi hikâyelerinin Eric'in başına gelenlerle fazlasıyla ilgili olduğunu düşünüyorum. Zavallı talihsiz çocuk; tek hatası yanlış zamanda yanlış yerde olmasıydı ve tesadüf eseri belki de başka birini böylesi etkilemeyecek son derece nahoş bir şey gelmişti başına. Ama buradan ayrılırken insanın göze alması gereken bir risk bu.</p>

  <p>Düşünüyorum da bu, Eric'in de birini öldürmüş olduğunu gösteriyor. Ben ailedeki tek katil olduğumu düşünüyordum; ama bizim Eric, daha nefes bile almadan önce annesini öldürerek beni tuş etmiş. Kasti bir davranış olmadığını kabul ediyorum, ama kasti olup olmaması o kadar da önemli değil.</p>

  <p>Fabrika yangından söz etti.</p>

  <p>Hâlâ bunu düşünüyordum, ne anlama geldiğini. En açık yorumu Eric'in bir iki köpek yakacağıydı, ama buna kesin diyemeyecek kadar iyi biliyordum Fabrikanın girdi çıktısını; başka bir şeyler daha olduğundan şüphe ediyordum.</p>

  <p>Bir bakıma Eric'in geri dönmesini pek istemiyordum. Bir iki haftaya kadar bir Savaş yapmayı düşünüyordum, ama Eric er ya da geç ortaya çıkacağı için bundan vazgeçtim. Aylardır doğru düzgün bir Savaş yapamamıştım; sonuncusu Sıradan Askerler Aerosollere karşı savaşıydı. Senaryoda, tankları, silahları, kamyonları, teçhizatları, helikopterleri ve botlarıyla 72'ye 1 oranında küçültülmüş ordular Aerosol İstilasına karşı bileşiyorlardı. Aerosolleri durdurmak neredeyse imkânsızdı. Askerler, silahları ve teçhizatları ya yanıyor ya da eriyordu, ama bir gün cesur bir asker üssüne geri döndüğünde Aerosollerin üslerinin nehrin içerilerinde bir koyda bir kayanın altına demirlemiş ekmek tahtası olduğu haberini getirmişti! Bir komando timi tam zamanında oraya gidip üssü tuzla buz etti ve üzerindeki kayayı imha etmeyi de ihmal etmedi. Her şeyi tam olan, hatta sonu diğerlerinden daha cafcaflı olan iyi bir Savaştı (o akşam eve döndüğümde babam patlamanın ve dumanların nereden geldiğini sormadan edememişti), ama uzun zaman geçti üzerinden.</p>

  <p>Zaten Eric böyle yola koyulmuşken yeni bir Savaşa girişmek de pek iyi bir fikir değildi; çünkü tam orta yerinde bırakıp gerçek dünyaya dönmek gerekecekti. Düşmanca duyguları bir süreliğine ertelemenin iyi olacağına karar verdim. Bunun yerine önemli Kazıklara kıymetli sıvılar sürdükten sonra bir baraj inşaatına koyuldum.</p>

  <p>Küçükken bir baraj inşa ederek evi kurtarmayı hayal ederdim. Kum tepelerinin üzerindeki otlar tutuşacaktı ya da bir uçak düşecekti, bir kanal yardımıyla barajdan aldığım suyu eve naklederek bodrumdaki barutun patlamasını engelleyen de ben olacaktım. Bir zamanlar en büyük isteğim babama bir ekskavatör aldırmaktı, böylece gerçekten büyük barajlar yapabilecektim. Ama artık baraj yapmayı daha ince, hatta metafizik bir şey olarak görüyorum. Suya karşı asla zafer kazanılamayacağını fark ettim; sonunda hep o kazanıyor, sızıyor, süzülüyor, dolduruyor, çukur açıyor ve üstten aşıp gidiyor. Aslında tek yapabileceğin onun yolunu değiştirmek ya da akışını bir süreliğine durdurmak; aslında yapmak istemediği bir şeyi yapmaya onu ikna etmek. İşin keyfi onun gitmek istediği yerle (yerçekimi ve üzerinde yol aldığı maddeye uygun olarak) senin onunla yapmak istediğin şey arasında bir orta yol bulmakta.</p>

  <p>Bence baraj yapmak kadar zevkli pek az şey var hayatta. Bana üzerinde pek fazla bitki olmayan, hafif meyilli geniş bir kumsal yerin, bir de orta boy bir dere ne zaman olursa olsun gün boyu mutlu etmeye yeter bu beni.</p>

  <p>Bu sırada güneş iyice yükselmiş, ben de ceketimi çıkarıp çantamın ve dürbünümün yanına koymuştum. Hızlı kürek darbeleriyle kumu eşeleyip kazarak dev bir üçlü baraj yapmaya başladım. Kuzey Deresi'ndeki suya ket vuran ana bent seksen adım genişliğindeydi; seçtiğim konum için bu rekor sayılırdı. Suyun yönünü değiştirmek için her zaman kullandığım metal parçayı kullandım, onu en iyi baraj inşa bölgesine yakın kum tepelerinin içlerine gömüyordum; <i>piece de resitance</i> ise tabanına denizin sürüklediği şeyler arasında bulduğum siyah bir çöp torbasını döşediğim kemerli su yoluydu. Barajın yukarısında yaptığım üçlü drenaj kanalının üzerinden taşıyordu suyu bu yol. Barajın aşağısına yolları, artık iyice cılızlaşmış suyun üzerindeki köprüsü ve kilisesi ile tam tekmil küçük bir köy yaptım.</p>

  <p>Güzel, büyük bir barajı imha etmek, hatta öylece taşmaya bırakmak bile onu planlayıp inşa etmek kadar keyifliydi neredeyse. Köydeki insanları temsilen her zamanki gibi küçük deniz kabukları kullandım. Yine her zamanki gibi, baraj yıkıldığında deniz kabuklarından eser kalmadı; hepsi batıp sürüklendi ki bu herkesin öldüğü anlamına geliyordu.</p>

  <p>Artık iyice acıkmıştım, kollarım ağrımaya başlamıştı, ellerim de kürek sallayıp kumları kazmaktan kıpkırmızı kesilmişti; Denize doğru akan çamurlu ve enkazlı seli izledikten sonra eve döndüm.</p>

  <p>"Dün telefonla konuştun gibime geldi, öyle mi?" dedi babam. Başımı salladım.</p>

  <p>"Yooo."</p>

  <p>Mutfakta oturmuş yemeğimizi yiyorduk. Benim önümde yahni, babamınsa esmer pirinç ve deniz ürünleri salatası vardı. Kasaba Kıyafetlerini kuşanmıştı; kahverengi ayakkabılar, kahverengi üç parçalı tüvit takımı ve masanın üzerinde duran kahverengi kasketi. Saatime bakınca günlerden perşembe olduğunu gördüm, Perşembeleri bir yere gitmesi hiç de âdetten değildi, ister Porteneil, ister daha ötesi olsun. Nereye gideceğini sormayacaktım; çünkü yalan söylerdi. Eskiden nereye gittiğini sorduğumda bana, "Phucke'ye" derdi, Inverness'in kuzeyinde küçük bir kasaba olduğunu söylüyordu bunun. Ancak seneler sonra, insanların bana garip garip bakmasından anladım gerçeği. ,</p>

  <p>"Bugün dışarıdayım," dedi pirinç ve salata. Başımı "İyi'' gibilerden sallayınca konuşmayı sürdürdü: "Gecikebilirim."</p>

  <p>Belki de Porteneil'e gidip Rock Oteli'nde kafayı çekecekti ya da hep gizli tuttuğu birtakım işler yapmak için Inverness'e gidiyordu, ama ben bu yolculuğun Eric'le alakalı olduğundan şüpheleniyordum.</p>

  <p>"Tamam," dedim.</p>

  <p>"Ben anahtarımı yanıma alırım, sen istersen kapıları kilitle." Bıçağıyla çatalını boş tabağına bırakıp geri kazanılmış kâğıttan yapılmış kahverengi peçeteyle ağzını sildi.</p>

  <p>"Her yeri sürgüleme tamam mı?"</p>

  <p>"Tamam."</p>

  <p>"Akşam kendine yiyecek bir şeyler hazırlarsın değil mi?"</p>

  <p>Bir yandan yemeğimi yerken ona bakmadan "olur" anlamında başımı salladım.</p>

  <p>"Bulaşıkları da yıkarsın herhalde?"</p>

  <p>Yine başımı salladım.</p>

  <p>"Diggs'in yeniden geleceğini sanmıyorum; ama gelirse ona görünmemeye çalış."</p>

  <p>"Merak etme," dedim ve içimi çektim.</p>

  <p>"Mesele yok öyleyse," dedi ve ayağa kalktı.</p>

  <p>"Hı hı," dedim yahnimin son parçasını ağzıma atarken.</p>

  <p>"Ben çıkıyorum öyleyse."</p>

  <p>Kafamı kaldırdığımda, şapkasını başına takmış mutfağı gözden geçirerek ceplerini yokluyordu.</p>

  <p>Yeniden, bana bakıp başını salladı.</p>

  <p>"Güle güle," dedim.</p>

  <p>"Hadi eyvallah."</p>

  <p>"Görüşürüz."</p>

  <p>"Evet."</p>

  <p>Arkasını döndü, tekrar geri döndü, mutfağa bir daha baktı, sonra başını iki yana sallayarak kapıya yöneldi ve çıkarken çamaşır makinesinin yanından bastonunu aldı. Kapının kapandığını duydum, sonra sessizlik. İçimi çektim.</p>

  <p>Bir iki dakika bekledikten sonra iyice silip süpürdüğüm tabağımın başından kalkarak kum tepeleri arasından köprüye uzanan patikayı gören salona geçtim. Babam başını öne eğmiş, bastonunu sallarken endişeyle iki yana yalpa vurarak hızlı hızlı patikada ilerliyordu. Bastonuyla yol kenarındaki yaban çiçeklerine vurdu.</p>

  <p>Yukarıya koştum, yolda durup sahanlığın küçük penceresinden babamın köprüden önceki son kum tepesinin ardında kayboluşunu izledim, sonra üst kata koşup çalışma odasının kapı kulpuna hızla asıldım. Kapı sapasağlamdı; bir milimetre bile oynamadı. Günün birinde unutacağından emindim, ama bugün unutmamıştı.</p>

  <p>Yemeğimi yiyip bulaşığı yıkadıktan sonra odama giderek evde yaptığım birayı yokladım ve havalı tüfeğimi aldım. Ceketimin ceplerini yeterli sayıda saçmayla doldurduktan sonra evden dosdoğru nehrin büyük bir koluyla kasaba çöplüğü arasında kalan, anakaradaki Tavşan Arazisine geçtim.</p>

  <p>Tüfeği kullanmayı sevmiyorum; benim için biraz fazla hatasız. Sapan insanın içinde olan bir şey, insanın onunla tek vücut olması gerekiyor. Kendini kötü hissettin mi hedefi vuramazsın; ya da yanlış bir şey yaptığını hissedersen yine vuramazsın. Eğer bir tüfeği kalçadan ateşlemiyorsan tamamıyla dışındadır; nişan alır ateşlersin iş tamam, tabii hedef gözden kaybolmazsa ya da çok fazla rüzgâr yoksa. Silahı doğrulttun mu bütün güç elinin altındadır, parmağının bir hareketiyle salıverilmeyi bekler. Bir sapan son ana kadar seninle birlikte yaşar; gerilmiş vaziyette ellerinde durur, seninle nefes alır, atılmaya, vınlamaya ve fırlamaya hazır seninle hareket eder ve seni çok dramatik bir vaziyette bırakır; taşın hedefini bulmak için havada çizdiği karanlık eğriyi, o muhteşem tak sesini duymak için beklerken elin kolun kasılır.</p>

  <p>Ama tavşan peşindeysen, hele Arazideki o kurnaz küçük piçkurularının peşindeysen her yolu denemek zorundasın. Tek bir atışla hemen deliklerine kaçışırlar. Tüfeğin sesi onları kaçırtacak kadar yüksektir, ama ilk atışta vurmanı sağlayacak rahatlığı veren, âdeta cerrahi bir alettir aynı zamanda.</p>

  <p>Bildiğim kadarıyla talihsiz akrabalarımın hiçbiri bir silahla öldürülmedi Cauldhameler ve eşleri türlü garip biçimlerde öte tarafı boyladılar, ama bildiğim kadarıyla hiçbirinin biletini bir tüfek kesmedi.</p>

  <p>Teknik olarak kendi bölgemin sonu demek olan köprünün öte tarafına geçip düşünerek, hissederek, dinleyerek, bakarak ve koklayarak bir süre kımıldamadan durdum. Her şey yerli yerinde gibiydi.</p>

  <p>Kendi öldürdüklerim dışında (onları öldürdüğümde hepsi de hemen hemen benimle aynı yaşlardaydılar), Yaradanlarına (artık nasıl tahayyül ediyorlarsa) tuhaf şekilde kavuşan en azından üç akrabamız olduğunu biliyordum. Babamın en büyük ağabeyi Leyiticus Cauldhame, Güney Afrika'ya göç edip 1954'le orada bir çiftlik satın almış. Leviticus öyle salak öyle salakmış ki onda beyin olduğu ancak bunasaymış anlaşılırmış. Muhafazakârlar kendilerinden önceki İşçi Partisi hükümetinin yaptığı Sosyalist reformları değiştirmedi diye terk etmiş İskoçya'yı: Demiryolları hala devletin elindeymiş, refah devleti hastalıktan kaynaklanan doğal ölümlerin önünü aldığı için işçi sınıfı sinekler gibi üremekteymiş; madenler devlete aitmiş… dayanılmaz bir durum. Babama yazdığı mektupların bazılarını okumuştum. Leviticus ülkeden memnunmuş, ama etrafta fazlaca zenci olduğundan şikâyetçiymiş. İlk birkaç mektubunda ayrımcı kalkınma politikasından "apart-hate" diye söz ediyor, sonra birisi onu yanlış yazdığı konusunda uyarmış olmalı ki değiştirmiş. Eminim babam uyarmamıştır.</p>

  <p>Günün birinde Leviticus alışverişini yapmış Johannesburg'daki polis merkezinin önündeki kaldırımdan geçmekteymiş ki çılgın, katil bir zenci bilinçsizce kendini en üst kattan aşağıya atmış ve her nasılsa düşerken de bütün tırnaklarını sökmeyi ihmal etmemiş. Benim masum ve talihsiz amcama çarpıp onu ölümüne yaralamış, zavallı amcacığımın hastanedeki son sözleri, "Tanrım, pezevenkler uçmayı da öğrenmiş..." olmuş, girdiği koma bu sözlerine noktayı koymuş.</p>

  <p>Karşıdaki kasaba çöplüğünden ince bir duman yükseliyordu. Bugün o kadar uzağa gitmeyecektim, ama bazen çöpleri etrafa yaymak için kullandıkları buldozerin gürültüsünü duyabiliyordum.</p>

  <p>Bir süredir çöplüğe gitmemiştim, yani artık Porteneil'in namuslu insanlarının neler attığını görmek için gitmenin zamanı gelmişti. Geçen Savaşta kullandığım eski aerosolleri de orada bulmuştum, Kadranı dâhil Eşekarısı Fabrikasının birçok mühim parçasını da.</p>

  <p>Dayım Athelwald Trapley, İkinci Dünya Savaşı'ndan sonra Amerika'ya göç etmişti. Bir sigorta şirketinde iyi bir iş bulduktan sonra bir kadına takılınca Fort Worth'ta bir karavan parkında kırık bir kalple hayatına son verirken bulmuş kendini.</p>

  <p>Ocağın ve ısıtıcının gazını açıp her ikisini de yakmadan sonunu beklemeye başlamış. Sinirli olduğunu tahmin etmek güç değil; herhalde biraz dalgın ve üzgünmüş de, hem sevgilisinin kendisini terk etmesinden hem de kendisinin terk-i diyar edecek olmasından; bir anlık düşüncesizlikle her zamanki alışkanlığına yenik düşüp sakinleşmek için bir Marlboro yakmış.</p>

  <p>Tepeden tırnağa alevler içinde yanan karavan kalıntısından kendini dışarı atmış çığlık çığlığa. Niyeti acısızca ölmekmiş; diri diri yanmak değil. Karavanın arkasında duran yağmur suyu dolu yüz seksen litrelik yağ fıçısına balıklama dalmış. Kollarını kendini kaldırabileceği bir pozisyona getirmeye çalışırken kabarcıklar çıkararak ve ince bacaklarını acıklı acıklı havada sallayarak sıkıştığı yerde boğulmuş.</p>

  <p>Tavşan Arazisine bakan çimenlik tepeye yirmi metre kadar kala Sessiz Koşu düzenine geçtim; taşıdığım şeylerin ses çıkarmamasına özen göstererek uzun otlar ve sazlar arasında hırsız gibi sessiz adımlarla ilerlemeye başladım. O küçük musibetleri olabildiğince erken yakalamak niyetindeydim, ama gerekirse gün batana kadar bekleyebilirdim de.</p>

  <p>Sessizce emekleyerek yamaca tırmandım; otlar göğsüme ve göbeğime sürtünüyor, bacaklarım gövdemin yükü altında geriliyordu. Rüzgârı karşıma almıştım tabii ki; küçük gürültüleri örtecek kadar güçlüydü esinti. Görebildiğim kadarıyla ortalıkta hiç nöbetçi tavşan yoktu. Tepeye iki metre kala durup çelik naylon karışımı saçmayı tüfeğe sürdüm. Gözlerimi kapatıp gerilmiş olan yayı ve parlak namlunun dibinde duran küçük mermiyi düşündüm. Sonra tepenin üzerine doğru sürünerek ilerledim.</p>

  <p>Başta beklemek zorunda kalacağımı düşünüyordum. Arazi ikindi güneşinde bomboş görünüyordu, sadece rüzgârın kımıldattığı otlar hareket ediyordu. Delikleri, küçük tümsekleri, dışkı kümelerini ve deliklerin çoğunun bulunduğu karşı kıyının yamacındaki karaçalıları görebiliyordum; orada koşuşan tavşanlar otlar içinde küçücük tüneller açıyorlardı, ama kendilerinden eser yoktu. Kasabalı çocuklar karaçalılar arasındaki bu tünellere kurarlardı tuzaklarını. Ama çocukları o tuzakları kurarken gördüğümden telden yapılmış kementlerini bulup bozuyor ya da tuzakları kontrol etmek için geldikleri yollara yerleştiriyordum. Herhangi birinin kendi tuzağına yakalanıp yakalanmadığını bilmiyorum, ama yerde sürünürken burunlarını o tuzaklara kaptırmalarını görmeyi; çok isterdim. Zaten artık pek tuzak kuran kalmadı; sanırım modası geçmiş olmalı, çünkü artık duvarlara sprey boyalarla sloganlar yazmayı, tiner çekmeyi ya da birileriyle yatmaya çalışmayı tercih ediyorlar.</p>

  <p>Hayvanlar beni pek şaşırtmaz, ama bu seferki farklıydı; onu fark ettiğimde donakaldım. Deminden beri oradaydı herhalde, Arazinin çukur yerinin kenarında durmuş kıpırdamadan dik dik bana bakıyordu, ama onu daha önce fark etmemiştim! Fark ettiğimde de onun hareketsizliği beni de bir an hareketsiz bıraktı. Görünür bir hareket yapmaksızın içten içe başımı salladım; bu büyük erkeğin tam da Kazıklara geçirmeye layık bir kafası vardı. Hayvanın doldurulmuş bir tavşandan hiç farkı yoktu ve gözünü bile kırpmadan, küçücük burnunu oynatmadan, kulaklarını kıpırdatmadan gözümün içine bakıyordu. Gözlerimi ondan bir an olsun ayırmadan, tüfeği rüzgârda sallanan bir ot gibi bir o yana bir bu yana yatırarak önüme aldım. Tüfeği omzuma, yanağımı da tüfeğe dayamam en azından bir dakika sürdü, hayvan hâlâ milim kıpırdamamıştı.</p>

  <p>Tüfeğin dört bölmeli dürbününde dört kat büyümüş olan kafası daha da etkileyici görünüyordu, bir o kadar da hareketsiz. Birden bire onun doldurulmuş bir tavşan olabileceğini düşünerek, kaşlarımı çatıp kafamı kaldırdım; belki de birisi benimle dalga geçiyordu. Kasabanın çocukları belki. Ya da babam. Herhalde henüz Eric gelmiş olamazdı. Çok salakça bir şeydi bu; kafamı hayvana doğal görünemeyecek kadar hızlı çevirince işkillenip pır diye gözden kayboldu. Düşünmeden kafamı indirip silahı doğrulttum. Doğru pozisyonu alacak, nefesimi tutacak ve tetiğe yavaşça basacak vaktim yoktu; fırlayıp ateş eder etmez dengemi sağlayamayıp iki elim de tüfeğin özerinde, onu kumdan korumaya çalışarak aşağı doğru yuvarlanmaya başladım.</p>

  <p>Tüfeği havada tutmaya çalışarak nefes nefese, sırtım kuma gömülü, kafamı kaldırdığımda tavşanı göremedim. Tüfeği dizinime vurup, ''Kahretsin!" dedim kendi kendime.</p>

  <p>Hayvan bir deliğe de kaçmamıştı ama. Deliklerin yakınında bile değildi. Uzun sıçrayışlarla ve her havalanışında âdeta titreyerek dosdoğru üzerime geliyordu. Bir mermi gibi bana yönelmişti, başını sallıyordu, dudakları geri kıvrılmıştı, ölü ya da diri hiçbir tavşanda görmediğim denli uzun ve sarı dişleri vardı. Gözleri sümüklü böcek gibi helezonluydu. Her zıplayışında sırtından kırmızı damlalar dökülüyordu; neredeyse üzerime atlayacaktı, ama ben hâlâ kımıldamadan ona bakıyordum.</p>

  <p>Tüfeği tekrar dolduracak zamanım yoktu. Harekete geçtiğimde içgüdülerimden başka silahım yoktu elimde. Ellerim tüfeği bir kenara bırakıp her zamanki gibi kemerimle karnım arasına sıkıştırdığım sapana gitti hemen. Ama acil durum saçmalarım bile ulaşamayacağım bir yerdeydi artık; göz açıp kapayana kadar tavşan üzerime atlayıp dosdoğru gırtlağıma saldırdı.</p>

  <p>Onu sapanın lastiğiyle yakalayıp ellerimi havada çaprazladım ve hayvanı başımın üzerinden geri savurarak kendimi arkaya attım, sonra bacaklarımı kullanarak yüzüstü döndüm, onunla yan yanaydık, bir kutup porsuğu gibi olanca kuvvetiyle debelenip duruyordu; kumlu yamaçta gırtlağını siyah lastiğe kaptırmış, yere yapışmıştı. Keskin dişlerini parmaklarıma geçirme çabası içinde kafasını bir o yana bir bu yana sallıyordu. Tıslayarak lastiği iyice, iyice sıktım. Hayvan debelenip tükürerek bir tavşandan çıkacağını ummadığım keskin bir çığlık attı ve debelenmeyi sürdürdü. O kadar afallamıştım ki şu Doberman kılıklı tavşanın dostlarından oluşmuş bir ordunun arkamdan gelip beni paramparça edeceği hissiyle dönüp geriye baktım.</p>

  <p>Kahrolası yaratık ölmüyordu! Lastik gerildikçe geriliyor; ama hayvanın boğazını yeterince sıkamıyordu, ben de tavşan parmağımdan et koparır ya da burnumu ısırır korkusuyla ellerimi kımıldatamıyordum. Kafa atma fikrinden de beni bu kaygı vazgeçirmişti; o dişlerin yakınına kafamı yanaştırmaya hiç mi hiç niyetim yoktu. Belini kırmak için dizimi de kaldıramıyordum; çünkü zaten yamaçtan kaymak üzereydim, hele tek bacakla hiç tutunma şansım yoktu. Çılgınca bir şeydi! Burası Afrika mı? Alt tarafı bir tavşan, aslan değil ya bu! Neler oluyordu böyle?</p>

  <p>Sonunda beni ısırdı; başını beklediğimden daha çok çevirerek sağ işaret parmağımı tam eklem yerinden yakalamıştı.</p>

  <p>Sabrım taştı: Bağırarak bütün gücümle lastiğe asıldım ve ellerimle kafamı sallayarak kendimi geri attım. Yuvarlanırken ayağım kuma gömülmüş tüfeğe çarptı.</p>

  <p>Kendimi yamacın dibindeki cılız otların anısında yatarken buldum, tavşanın gırtlağını sıkarken parmak eklemlerim bembeyaz kesilmişti, siyah bir ipe atılmış düğüm gibi siyah lastiğin ortasında duran kafasını yüzümün biraz üzerinde iki yana savuruyordum. Hâlâ titrediğim için bu salınımın onun gövdesinden mi yoksa benim gövdemden mi geldiğini çıkaramıyordum. Sonra lastik koptu. Hayvan sol elime yapıştı, lastikse sağ bileğimi kırbaçladı; kollarım aksi yönlere açılıp yere çarptı:</p>

  <p>Kafam kumların üzerinde sırtüstü yatıyor, sapana dolanmış siyah lastik kıvrımının ucunda yatan hayvana bakıyordum. Kıpırdamıyordu.</p>

  <p>Bakışlarımı gökyüzüne kaldırıp zaferimi kutlarcasına yumruğumu yere indirdim. Tavşana şöyle bir baktıktan sonra ayağa kalkıp başına çöktüm. Ölmüştü; havaya kaldırdığımda kafasının yuvarlanmasından boynunun kırıldığını anladım. Sırtının sol tarafında saçmanın girdiği yer kızıla boyanmıştı. Büyüktü; bir baba kedi kadar; gördüğüm en büyük tavşan. Anlaşılan epeydir, tavşanların yanına uğramıyormuşum yoksa bu vahşi yaratıktan haberim olurdu mutlaka.</p>

  <p>Parmağımdan sızan kanı emdim. Sapanım, gururum ve neşem, Kara Zalimim, bir tavşanın gazabına uğramıştı! Bütün bunları unutup ona yeni bir lastik alabilir ya da demirci yaşlı Cameron'dan benim için yeni bir şeyler ayarlamasını rica edebilirdim, ama asla eskisi gibi olmazdı. Ne zaman onu bir hedefe yöneltsem -canlı cansız- bu anı hatırlayacaktım. Kara Zalimin işi bitmişti.</p>

  <p>Kuma oturup hızla etrafı kolaçan ettim. Hâlâ tavşan görünmüyordu. Bu pek şaşırtıcı değildi.</p>

  <p>Kaybedecek zaman yoktu. Böyle bir şeyden sonra yapacak tek şey vardı.</p>

  <p><span style="text-indent: 1em;">Ayağa kalkıp yamaca gömülü duran tüfeği aldım, yamacın üzerine çıkıp etrafa baktıktan sonra her şeyi olduğu gibi bırakmayı göze aldım. Tüfeği iki elimle tutup Tehlike Süratine geçtim, yanlış bir adım atıp da uyluk kemiğimde iki üç kırıkla otların arasına uzanmamak için talihe ve adrenaline güvenerek son hızla adaya giden patikaya vurdum kendimi. Sert dönüşlerde dengemi sağlayabilmek için tüfeği kullanıyordum; hem yer hem de otlar kuru olduğundan pek o kadar da riskli değildi bu hız. Ana patikadan çıkıp bir kum tepesine saptım; öte tarafında eve elektrik ve su taşıyan boru kumdan Çıkıp dereyi geçiyordu. Demir çitin üzerinden aşağı betona indikten sonra dar borunun üzerinden koşup adaya atladım.</span></p>

  <p>Eve dönünce doğrudan doğruya kulübeme gittim. Tüfeği bıraktım ve Savaş Çantasının içine şöyle bir göz attıktan sonra kafamdan geçirip ipini de hemen belime bağladım. Kulübeyi kilitleyip nefesim düzene girsin diye köprüye kadar hızlı hızlı yürüdüm. Köprünün ortasındaki dar kapıdan geçtikten sonra atağa kalktım.</p>

  <p>Tavşan Arazisinde her şey bıraktığım gibiydi; hayvan sapanın kopmuş lastiğine sarılı yatıyordu, benim debelendiğim yerlerde kumun üzerinde çukurlar açılmıştı. Rüzgâr hâlâ otları ve çiçekleri ağır ağır sallıyordu ve ortalıkta hiç hayvan yoktu; martılar bile henüz leşin yerini bulamamışlardı. Hemen işe koyuldum.</p>

  <p>Savaş Çantasından ilk Önce yirmi santimlik alarmlı bombayı çıkardım. Hayvanın anüsünü yardım. Bombayı, özellikle de patlayıcı karışımın beyaz kristallerinin kuru olup olmadığını kontrol ettikten sonra naylon bir fitil ve biraz daha patlayıcı ilavesiyle siyah borunun ağzını kapatıp bantladım. Onu hâlâ sıcak olan tavşanın içine sokup hayvanın yüzünü tavşan deliklerine doğru çekerek oturttum. Sonra daha küçük bombalar çıkarıp onları deliklerin ağzına yerleştirdim; üstlerine basarak tünellerin ağzını kapadığımdan sadece fitiller dışarıda kalmıştı. Plastik deterjan şişesini doldurarak ateşleyiciyi hazırladım. Onu tavşan deliklerinin çoğunun bulunduğu yamacın üzerine bıraktıktan sonra bomba koyduğum ilk deliğe gidip çakmağımla fitili yaktım. Burnumda yanan naylon kokusu, gözlerimde ateşiyle ikinci deliğe koştum, bir yandan da saatime bakıyordum. Yerleştirdiğim altı küçük bombayı kırk saniyede ateşlemiştim.</p>

  <p>Yamacın tepesinde, deliklerin üzerinde oturuyordum. Alev püskürtücü güneş ışığında ölgün ölgün yanıyordu, işte tam o sırada birinci tünel patladı. Titreşimi pantolonumun kıçında hissederek sırıttım. Diğerleri de birbiri ardına eklendi, önce borunun ağzındaki toz bir duman bulutu çıkararak pofluyor sonra da esas patlayıcı gümbürdüyordu. Tavşan Arazisini havaya yükselen kum zerreleri kaplamıştı ve havada, dağılan bum bum sesleri. Gülümsedim. Gerçekten de çok az ses çıkıyordu. Evden duyulmazdı mesela. Bombaların neredeyse bütün enerjisi toprakları havalandırmaya ve içerideki havayı sıkıştırmaya harcanıyordu.</p>

  <p>İlk tavşanlar sersemlemiş bir halde dışarı çıktılar; burunları kanayan iki tavşan dışında hiçbiri zarar görmemişti; ama sendeliyorlardı, neredeyse düşecek gibiydiler. Alüminyum bir çadır çivisiyle tuttuğum çakmağın iki üç santim ürerinde plastik şişeyi sıkıp dışarı bir parça benzin püskürttüm. Benzin, küçük çelik çakmağın alevinin üzerinden geçerken alev alarak havada gürledi ve ışıldayarak iki tavşanın üzerine indi. Alev alıp düşe kalka koşmaya başladılar. Ben etrafta başka tavşanlar ararken diğer ikisi arazinin ortasına kadar koşmuş, oradaki çimenlerin üzerine yığılmış, hareketsiz ama hafif bir seğirmeyle rüzgârda çıtırdıyorlardı. Püskürtücünün üzerinde ince bir alev titreşiyordu, hemen söndürdüm. Başka, daha küçük bir tavşan daha belirdi. Alev ona değer değmez hemen sıçrayıp menzilden çıktı ve vahşi tavşanın bana saldırdığı yere, su kenarına yöneldi. Hemen Savaş Çantasının içine elimi daldırıp hava tabancasını çıkardım; nişan alıp anında ateş ettim. Iskaladım; tavşan ardında hafif bir duman bırakarak yamacın öte tarafına kaydı.</p>

  <p>Üç tavşanı daha hakladıktan sonra püskürtücüyü çantaya geri koydum. Son olarak da Arazinin ön saflarını kanıyla sulayan, ölü; ama hâlâ oturan hayvanı yakmıştım. Ateş her tarafını sarınca turuncu ve kara kıvrımlar arasında gözden kayboldu. Bir iki saniye içinde fitil ateş aldı, on saniye sonra alev yumağı dağılarak siyah, dumanı tüten bir şeyi ikindi göğünde yirmi metre öteye fırlattı; parçalar dört bir yana dağıldı. Deliklerdeki patlamalardan çok daha büyük olan ve neredeyse hiçbir şeyle sesi boğulmayan patlama bir kırbaç gibi kum tepeleri üzerinde şaklayarak kulaklarımı çınlattı, hatta yerimde sıçramama bile neden oldu.</p>

  <p>Hayvandan geriye kalanlar arkada bir yerlere düşmüştü. Yanık kokusunu takip ederek yerini buldum. Kafası, kaburga ve omurga kemiklerinin bir kısmı, postunun da yarısı filan kalmıştı. Dişlerimi gıcırdatarak ılık kalıntıyı alıp Araziye geri döndüm ve onu yamacın tepesinden aşağıya fırlattım.</p>

  <p>İyice zayıflamış olan, ılık ve sarı güneş ışığında, rüzgârın taşıdığı yanık et ve ot kokuları arasında, yuvalardan ve kadavralardan yükselen gri ve siyah dumanı ve Ateş-püskürtücüden yayılan tatlı, yanmamış benzin kokusunu duyarak derin bir soluk aldım.</p>

  <p>Geri kalan son benzini sapanın ye püskürtücünün boşalmış şişesinin üzerine döküp ateşe verdim. Rüzgârı arkama alıp ateşin yanında bağdaş kurdum ve ateş sönüp de Kara Zalimin sadece metal parçası kalana kadar bekledim, sonra kurumlu iskeleti alıp başına bu felaketin geldiği yer olan yamacın dibine gömdüm. Artık oranın da bir adı olacaktı: Kara Zalim Tepesi.</p>

  <p>Bütün ateşler sönmüştü; otlar ateş alamayacak kadar taze ve yaştı. Her taraf yansa umrumda bile olmazdı zaten. Karaçalıları ateşe versem mi diye düşündüm; ama çiçeğe durduğunda çok güzel oluyordu, hem yanınca kokuları bu kadar güzel olmazdı, ben de vazgeçtim. Günlük telefat haddimi doldurmuş olduğuma karar verdim. Sapanımın öcü alınmıştı, hayvan -ya da ruhu- kirletilmiş ve küçültülmüştü, ona iyi bir ders verilmişti, ben de kendimi iyi hissediyordum. Eğer tüfek iyi durumdaysa, temizlemesi mümkün olmayan bir yerlerine kum kaçmamışsa bütün bu kayıplara değerdi. Savunma fonu yarın yeni bir sapan almak için yeterliydi; mancınık bir iki hafta bekleyecekti. İçimde o tatlı huzur duygusu, Savaş Çantasını toplayıp ağır ağır eve dönerken olup bitenleri tekrar tekrar düşünüyor; nedenlerini, niçinlerini sıralıyor, bundan alınması gereken dersleri ve işaret ettiği şeyi bulmaya çalışıyordum.</p>

  <p>Yolda kaçtığını düşündüğüm tavşana rastladım, derenin parıltılı berrak suyunun hemen yanında yatıyordu; kararmış, kıvrılmış, tuhaf bir biçimde bükülmüştü, ölü, kuru gözleri suçlarcasına bana bakıyordu.</p>

  <p>Bir tekmeyle onu suya attım.</p>

  <p>Ölmüş olan dayılarımdan bir diğerinin adı Harmsworth Stove'du, Eric'in annesinin akrabası olan bir üvey dayı. Belfastlı bir işadamıydı. O ve karısı ağabeyim küçükken ona neredeyse beş yıl kadar bakmışlardı. Harmsworth elektrikli bir matkapla kendini öldürmeye çalışmıştı. Matkabı şakağından içeri sokmuş, bir de ne görsün; hâlâ hayatta, hem bu sefer acı da çekiyor. Hemen yakınlarındaki bir hastaneye gitmiş, sonra da orada ölmüş. Aslında ölümünde biraz benim de payım olabilir; çünkü bu hadise Stovelar tek çocukları olan Esmerelda'yı kaybettikten hemen hemen bir yıl sonra cereyan etti. Onlar -ve aslında hiç kimse- bilmese de Esmerelda benim kurbanlarımdan biriydi.</p>

  <p>O gece yatağımda yatıp bir yandan babamın dönmesini ve telefonunun çalmasını beklerken bir yandan da olan biteni düşündüm. Belki de o büyük tavşan Araziye dışarıdan gelmişti, belki de vahşi yaratık oradakileri ürkütüp patronluğunu ilan etmek için uzaklardan gelmiş; ama asla kavrayamayacağı kendinden çok daha üstün bir varlıkla yaptığı mücadelede öldürülmüştü.</p>

  <p>Ne olursa olsun bu bir işaretti. Bundan emindim. Bütün o çılgın dakikaların bir anlamı olmalıydı. Hiç düşünmeden verdiğim tepki Fabrikanın savurduğu ateş kehanetine bağlanıyordu belki; ama içten içe bunun bu kadarla kalmayacağını, devamının geleceğini biliyordum. İşaret sadece öldürdüğüm hayvanın beklenmedik vahşiliği değil, aynı zamanda benim neredeyse düşünmeden verdiğim vahşi tepki ve gazabıma uğrayan masum tavşanların kaderiydi de.</p>

  <p>Gelecek kadar geçmişi de düşündüğümde başka bir anlama da geliyordu. İlk cinayetimi tavşanların yanarak ölmesi üzerine işlemiştim, hem de benim intikam almak için kullandığım Ateş-püskürtücünün benzeri bir aletten fışkıran alevler yüzünden ölmüşlerdi. Artık bu kadarı da fazlaydı, bu kadar da benzerlik olmazdı. Olaylar beklediğimden daha hızlı ve daha kötü gelişiyordu. Vaziyet üzerindeki kontrolümü yitirme tehlikesiyle karşı karşıyaydım. Tavşan Arazisi -o sözde huzurlu av sahası- bu tehlikeyi kanıtlıyordu.</p>

  <p>İster küçük olsun ister büyük tekrar eden kehanetler hep doğru çıkardı; Fabrika onlara karşı kendimi kollamayı ve onları saymayı öğretmişti bana.</p>

  <p>İlk cinayetimi kuzenim Blyth Cauldhame'in bizim; Eric'in ve benim tavşanlarımıza yaptıkları yüzünden işlemiştim. Ateş-püskürtücüyü ilk Eric icat etmişti ve alet, o zamanlar bisiklet kulübesi olan (artık benim kulübem) o barakada duruyordu ki ailesiyle birlikle hafta sonu bize gelmiş olan kuzenimiz, Eric'in bisikletini adanın kuzeyindeki çamurlu bölgeye sürmenin büyük bir keyif vereceğine karar verdi. Eric ve ben uçurtma uçururken bu planını tatbik etti. Sonra geri dönüp Ateş-püskürtücüyü benzinle doldurdu, Rüzgârda kuruyan çamaşırların (ailesi ve babamın oturduğu) salonun pencerelerini perdelemesi sayesinde onlara görünmeden arka bahçeye geçti; püskürtücüyü ateşleyip iki kümesimizi de yaktı, bütün o şeker şeyler kömür oldu.</p>

  <p>Özellikle Eric çok kötü oldu. Kız gibi ağladı. Blyth'ı hemen oracıkta öldürmek geçti içimden; babamın ağabeyi olan James’ten yediği sopa, benim ağabeyim olan Eric'e yaptıklarını tazmin etmiyordu bence. Eric'i teskin etmek mümkün değildi, acıdan deliye dönmüştü; çünkü Blyth'ın en sevdiğimiz hayvanlarımızı öldürmek için kullandığı aleti kendisi yapmıştı. Hep duygusaldı zaten, duyarlı, zeki; o berbat deneyimi yaşayana kadar herkes onun büyük adam olacağını düşünüyordu. Neyse, bu Kurukafa Arazisinin başlangıcı oldu, yani ölen bütün hayvanlarımızın gömüldüğü evin arkasındaki büyük, eski, yarı yarıya toprak kaplı tepenin. Yanan tavşanlarla başladı bu iş ilk. Bizim Saul daha önce gömülmüştü oraya, ama o başkaydı.</p>

  <p>Hiç kimseye, Eric'e bile Blyth'a ne yapmak istediğimi söylemedim. O zamanlar, yani beş yaşındayken bile, bütün çocukluğuma rağmen kafam çalışırdı; halbuki o yaştaki bütün çocuklar ailelerine ve arkadaşlarına durmadan onlardan nefret ettiklerini ve ölmelerini istediklerini söyleyip dururlar. Ben çenemi kapadım.</p>

  <p>Ertesi yıl yine gelen Blyth geçirdiği trafik kazası yüzünden sol bacağı dizinin üzerinden kesildiği için eskisinden de gıcık olmuştu (birlikte oyun oynadığı çocuk ölmüştü). Blyth bu sakatlığa çok bozuluyordu; o sırada on yaşında ve çok da hareketliydi. Takmak zorunda olduğu o berbat pembe şey yokmuş, kendisiyle hiç ilgili değilmiş gibi davranıyordu. Bisiklete binebiliyor, güreşebiliyor, kalede olmak şartıyla futbol oynayabiliyordu. Ben o sıralarda altı yaşındaydım. Blyth her ne kadar küçükken bir kaza geçirdiğimi bilse de ona kendisinden daha normal görünüyordum. Beni sağa sola savurmak, benimle güreşmek, oramı buramı çimdikleyip, tekmelemek ona pek eğlenceli geliyordu. Bir hafta boyunca onun bu eşek şakalarına katılıyormuş, hatta çok zevk alıyormuş gibi rol keserken bir yandan da kuzenimizi nasıl haklayacağımı düşünüyordum.</p>

  <p>Diğer kardeşini; öz kardeşim Paul, o sıralarda hâlâ hayattaydı. O, Eric ve ben Blyth'ı neşelendirmekle görevlendirilmiştik. Blyth'ı en sevdiğimiz yerlere götürerek, ona oyuncaklarımızı vererek ve onunla oyunlar oynayarak elimizden geleni yapıyorduk. Bakalım yüzecek mi diye küçük Paul’u suya atmaya kalktığında ya da Porteneil'e giden demiryolunun üzerine bir ağaç kütüğü koymaya niyetlendiğinde Eric ve ben onu dizginlemek zorunda kalıyorduk; ama genelde şaşılacak kadar iyi geçiniyorduk, her ne kadar Blyth'la aynı yaşta olan Eric'in ondan açık açık korktuğunu görmek içimi burksa bile.</p>

  <p>Sadece denizden hafif bir rüzgârın geldiği, çok sıcak ve sinekli bir gün evin hemen güneyindeki düz çimenlikte yatıyorduk. Paul ve Blyth uykuya dalmışlardı, Eric de ellerini ensesinin altına almış uykulu uykulu gökyüzünün parlak mavisine bakarak yatıyordu. Blyth içi boş plastik bacağını çıkarıp uzun otların arasına bırakmıştı. Eric'in ağır ağır uykuya dalışını izledim; başı yana kaydı, gözleri kapandı. Ayağa kalkıp yürümeye başladım ve kendimi Sığınakta buldum. Hayatımdaki o önemli yerini almamıştı henüz; ama daha o zamanlarda bile orayı seviyor, serin karanlığında kendimi rahat hissediyordum. Son savaştan kısa bir süre önce, körfezi koruyan bir silah için yapılmış eski, beton bir ilaç kutusu gibiydi ve kocaman gri bir diş gibi kuma gömülmüştü. İçeri girince yılanı buldum. Engerek yılanıydı. Onu ilk başta görmedim; çünkü eski bir çit parçasını dar pencereden çıkarmış, sanki silahmış gibi hayali gemilere ateş etmekle meşguldüm. Ancak oyunum bittikten sonra köşeye işemeye gidip de bir yığın paslı konserve kutusu ve eski şişenin durduğu öteki köşeye bakınca uyuyan yılanın zikzaklı desenini gördüm.</p>

  <p>Ne yapacağıma anında karar verdim. Sessizce dışarı çıkıp uygun şekilli, uzun bir tahta parçası buldum ve Sığınağa dönüp tahta parçasıyla yılanı ensesinden yakalayarak bulduğum ilk paslı konserve kutusuna tıktım.</p>

  <p>Sanırım onu yakaladığımda yılan tam olarak uyanmamıştı, ben de kardeşlerim ve Blyth'ın yattıkları yere geri koşarken onu pek sarsmamaya dikkat ettim. Eric dönmüş, bir elini başının altına sokmuş, diğeriniyse gözlerinin üzerine kapamıştı. Ağzı biraz açıktı ve göğsü ağır ağır inip kalkıyordu. Paul bir top olmuş, güneşte kıpırdamadan yatıyordu; Blyth elleri yanağının altında yüzükoyun uzanmıştı, sol ayağının kemiği, otlar ve çiçeklerin arasında korkunç bir ereksiyon gibi görünüyordu. Paslı kutuyu gölgede tutarak yaklaştım. Evin yan tarafından elli metre uzaktaydık, pencere yoktu. Arka bahçede beyaz çarşaflar ölgün ölgün salınıyordu. Kalbim yerinden çıkacak gibiydi, dudaklarımı yaladım.</p>

  <p>Gölgemin yüzüne düşmemesine özen göstererek Blyth'ın yanına oturdum. Kulağımı kutuya dayayıp hiç kıpırdamadan durdum. Yılanın hareket ettiğini ne duyabiliyor ne de hissediyordum. Blyth'ın gölgesinde, hemen ensesinin dibinde pembe pembe duran takma bacağına uzandım. Bacağı kutuya dayayıp kapağı açar açmaz bacağı kutunun üzerine geçirdim. Sonra kutuyu ve bacağı ters çevirdim ki kutu üste çıksın. Kutuyu salladım, yılan bacağın içine düşmüştü. İlk başta bu işten hiç hoşlanmadı ve kendini plastik duvarlara ve kutunun ağzına vurmaya başladı; bu sırada ben otların üzerinde uçuşan sineklerin vızıltısını dinleyip siyah saçları ara sıra rüzgârda savrulan Blyth'ın kımıldamadan yatışını seyrederek ter döküyordum. Ellerim titriyor, ter gözlerime kaçıyordu.</p>

  <p>Yılan hareketsiz kaldı. Evden tarafa bakarak biraz daha bekledim. Sonra bacağı ve kutuyu ağır ağır yatırarak Blyth'ın arkasına, çimlerin üzerine aynı açıda koydum. Son anda özenle kutuyu çektim. Hiçbir şey olmadı. Yılan hâlâ bacağın içindeydi ve onu göremiyordum bile. Kalkıp en yakın kum tepesine giderek kutuyu uzaklara attıktan sonra geri dönüp eski yerime yattım ve gözlerimi kapadım.</p>

  <p>Önce Eric uyandı, sonra ben uykulu gözlerimi açtım ve küçük Paul'le kuzenimizi uyandırdık. Blyth kendisi futbol oynamayı teklif ederek beni bu zahmetten kurtardı. Eric, Paul ve ben kaleleri hazırlarken Blyth aceleyle bacağını takmaya koyuldu.</p>

  <p>Kimse şüphelenmedi. Ben ve kardeşlerimin durup şaşkın gözlerle bağıran, sıçrayan ve bacağına vuran Blyth'ı izlediğimiz o ilk andan Blyth'ın ailesinin ağlamaklı vedalarına, Diggs'in gelip, ifadelerimizi almasına kadar kimsenin aklına bunun acıklı ve biraz da tuhaf bir kazadan başka bir şey olabileceği gelmedi (hatta ilginç olduğu için olaydan Inverness Courier'de bile söz edildi). Tek ben biliyordum.</p>

  <p>Eric'e söylemedim. Olanlar onu şaşkına çevirmişti, hem Blyth ve ailesi için de gerçekten üzülüyordu. Blyth'ın önce bacağını kaybetmesinin, sonra da onun yerine koyduğu şeyin felaketine sebep olmasının takdiri ilahi olduğunu söyledim sadece. Hem tavşanların öcü alınıyordu. O sıralarda dinle ilgilenen ve galiba benim de biraz taklit ettiğim Eric bunu söylememin çok korkunç olduğunu söyledi; Tanrı öyle olamazdı. Benim inandığım Tanrı'nın öyle olduğunu söyledim.</p>

  <p>Neyse, o arazi parçası da adını böyle aldı: Yılan Parkı.</p>

  <p>Bütün bunları düşünerek yatıyordum. Babam hâlâ dönmemişti. Belki de bütün gece gelmeyecekti. Bu pek alışılmadık, hatta endişe verici bir şeydi. Belki de onu haklamışlardı ya da kalp krizinden ölmüştü.</p>

  <p>Babama bir şeyler olması fikri karşısında hep çelişkili duygular beslemişimdir, hâlâ da öyle. Ölüm hep heyecan vermiştir bana, insana ne kadar canlı olduğunu hatırlatır, ne kadar kırılgan ama şimdilik şanslı olduğunu; fakat kendisine yakın birinin ölmesi, insana bir süreliğine de olsa delirme fırsatı verir, başka zamanlarda bağışlanamayacak bazı şeyleri yapabilme fırsatı. Çok kötü davranıp yine de anlayışla karşılanmak ne hoş olurdu!</p>

  <p>Ama onu özlerdim, hem yasal olarak burada tek başıma oturup oturamayacağımı da bilmiyorum. Bütün parası bana mı kalırdı? Bak bu iyi olurdu; beklemeden hemen bir motosiklet alırdım. Tanrım, yapacak öyle çok şey var ki, nereden düşünmeye başlayacağımı bile bilemiyorum. Ama çok büyük bir değişiklik olurdu ki buna hazır olduğumdan emin değilim.</p>

  <p>Yavaş yavaş uykuya teslim olduğumu hissediyordum; gözümün önüne tuhaf şeyler getirmeye çalıştım: Labirent gibi şekiller, bilinmeyen renklerden oluşmuş geniş alanlar, sonra muhteşem binalar, uzay gemileri, silahlar ve manzaralar. Keşke rüyalarımı hatırlayabilseydim...</p>

  <p>Blyth'ı öldürdükten iki yıl sonra kardeşim Paul’u daha farklı ve Blyth'ınkinden daha derin sebeplerden öldürdüm, ondan bir yıl sonra da sırf kapristen küçük kuzenim Esmerelda'yı.</p>

  <p>Skor bu. Üç. Yıllardır kimseyi öldürmedim, niyetim de yok. Bir devreydi geldi geçti.</p>
</body>
</html>
