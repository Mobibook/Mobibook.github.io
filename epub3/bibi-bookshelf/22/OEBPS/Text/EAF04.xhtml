<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>IV<br />
  Bomba Çemberi</h1>

  <p>Sık sık bir devlet olduğumu düşünürdüm; bir ülke yada en azından bir şehir. Düşünceler, eylemler hakkında değişen hislerim ülkelerin uyguladığı değişik politikalara benziyormuş gibi gelirdi. İnsanların yeni bir hükümete politikasını beğendikleri için değil, sadece değişiklik istedikleri için oy verdiklerini düşünmüşümdür hep. Nedense yeni gelenlerin her şeyi düzelteceğini düşünürler. Tamam, insanlar aptal; ama bu durum ruh halinden, kaprislerden ve içinde bulundukları havadan kaynaklanıyor, düşünülüp taşınılmış fikirlerden değil. Benim zihnimde de aynı şeylerin etkili olduğunu düşünürdüm. Bazen düşüncelerim ve duygularım birbiriyle uyuşmazdı, ben de beynimin içinde birçok insan olduğuna karar verdim.</p>

  <p>Mesela bir parçam, Blyth, Paul ve Esmerelda'yı öldürmekten suçluluk duymuştur hep. Yine o aynı parçam, tek bir vahşi tavşan yüzünden bütün o masum tavşanlardan intikam aldığım için suçluluk duyuyor. Ama ben bunu meclisteki muhalefet partisine benzetiyorum ya da muhalif bir gazeteye; vicdan ve frenleme görevlerini üstlenmiş vaziyette, ama iktidarda değil, iktidara geçeceği de yok. Bir diğer parçam var ki o da ırkçı, belki de hayatımda hiç deri rengi farklı olan birini görmediğim için ya da onlar hakkında bütün bildiklerimi sadece sayılarından söz eden ve onları suçsuzlukları kanıtlanana kadar suçlu kabul eden gazeteler ve televizyonlardan öğrendiğim için. Irkçılığın mantıksal hiçbir nedeni olmadığını bilmeme rağmen bu tarafım hâlâ bayağı güçlü. Porteneil'de ne zaman turistik eşyalar alan ya da yemek yiyen zenciler görsem bana bir soru sorsunlar diye dua ediyorum, böylece onlara ne kadar kibar olduğumu ve mantığımın içgüdülerimden ve eğitimimden daha güçlü olduğunu kanıtlayabileceğim.</p>

  <p>Ama böyle düşünüldüğünde tavşanlardan intikam almama da hiç gerek yoktu. Aslında dünyaya bakıldığında da hiç gerek olmuyor. Sanırım kötülük yapanlarla sadece uzaktan ya da dolaylı olarak ilişkili kişilere misilleme yapılması öç alan kişilerin kendilerini iyi hissetmelerini sağlıyor. Ölüm cezası gibi, insan ölüm cezasını da kendini rahatlattığı için istiyor, yoksa caydırıcı olduğundan filan değil.</p>

  <p>Tavşanlar kendilerine bütün bunları yapanın Frank Cauldhame olduğunu bilmeyecekler, oysa, insanlar kötü adamların kendilerine ne yaptığını bilirler, yani intikam beklenen sonucun tam aksini doğurur, direnişi kırmak yerine kışkırtır. En azından bütün bunları egomu tatmin etmek, kırılmış gururumu onarmak ve zevk almak için yaptığımı kabul ediyorum, ülkeyi kurtarmak, adaleti sağlamak ya da ölmüşleri onurlandırmak gibi bir bahanem yok.</p>

  <p>Yani bazı parçalarım, yeni sapanın isim törenini alayla hatta küçümseyerek izliyorlardı. Kafamın içindeki ülkenin, dinle alay eden; ama onun kitleler üzerindeki etkisini göz ardı edemeyen entelektüelleriydi bu parçalarım. Törende yeni aletin madeni, plastik ve lastikli bölümlerini kulak kiri, sümük, kan, sidik, göbek deliği havı ve ayak tırnağı peynirine bulayıp Fabrikanın üzerinde yürüyen, kanatları koparılmış bir eşekarısının üzerinde şaklatarak kutsadım, aynı zamanda çıplak ayağıma da vurdum onunla, kızardı.</p>

  <p>Bazı parçalarım bütün bunların saçmalık olduğunu düşünüyordu; ama küçük bir azınlıktı onlar. Geri kalanlar bu tür şeylerin gayet münasip olduğunu düşünüyordu. Bana güç veriyor, beni sahip olduğum şeyin ve bulunduğum yerin bir parçası yapıyordu. Kendimi iyi hissetmemi sağlıyordu.</p>

  <p>Tavan arasında duran albümlerden birinde Paul’un bir bebeklik fotoğrafını buldum ve törenden sonra yeni sapanın adını resmin arkasına yazıp onu demir bir bilyenin üzerine sardıktan sonra bir bantla yapıştırıp dışarı çıktım, yeni bir günün çiseleyen, serin yağmuruna.</p>

  <p>Adanın kuzeyindeki eski gemi kızağının ucuna kadar gittim. Lastiği olabildiğince gerip resmi içindeki bilyeyle birlikte denize fırlattım. Nereye düştüğünü göremedim.</p>

  <p>Adı öğrenilmediği sürece sapan güvende olacaktı. Adını kimsenin bilmemesi Kara Zalimi kurtaramamıştı aslında, ama o benim yaptığım bir hata yüzünden ölmüştü; gücüm o kadar fazlaydı ki pek ender de olsa yanlış kullanıldığında, büyük bir koruyucu güçle bezediğim nesneler zarar görebiliyordu. Yine o beyin-devletin içinde böylesi bir hata yaptığım için kızgınlık duyuyor ve bir daha yapmayacağıma dair kararlı olduğumu belirtiyordum. Bir savaşı ya da önemli bir mevzii kaybetmiş bir generalin cezalandırılması ya da kurşuna dizilmesine benziyordu bu durum.</p>

  <p>Yeni sapanı korumak için elimden geleni yapmıştım ve Tavşan Arazisinde olanların bana nice savaşların şanını taşıyan, güvenilir bir alete (Savunma fonundan harcanan yüklüce para da cabası) mal olmasına üzülmekle birlikte bunda iyi bir yan olabileceğini de düşünüyordum. Bir an için beni ele geçirip tavşan karşısında bocalamama neden olan parçam, bu sınavdan geçmeseydi belki de hâlâ keşfedilmemiş olacaktı. Başarısız, daha doğrusu şaşkın general ortadan kaldırılmıştı. Eric geldiğinde bütün güçlerim ve tepkilerimin doruk noktasında olması gerekebilirdi.</p>

  <p>Hâlâ çok erkendi; sisin ve yağmurun verdiği mayışıklığa rağmen isim töreni kendime güvenimi ve neşemi ayakta tutuyordu.</p>

  <p>Şöyle bir Koşu yapmak geldi içimden, Diggs'in geldiği gün uğraşmakta olduğum Kazığın yanına ceketimi bırakıp sapanı kemerime sıkıştırdım. Çoraplarımın düzgün olup olmadığını kontrol ettikten sonra ayakkabılarımın iplerini koşu için iyice sıktım, sonra gelgitin ıslatıp sertleştirdiği kumun üzerinden hafif hafif koşmaya başladım. Yağmur kâh çiseliyor kâh kesiliyordu, güneş de bulutlar ve sisin arasından bulanık kızıl bir disk gibi başını gösteriyordu zaman zaman. Kuzeyden gelen hafif esintiye döndüm yüzümü. Gitgide hızlanarak ciğerlerimi çalıştıran ve bacaklarımı hazırlayan rahat bir koşuya geçtim. Yumruklarım, omuzlarımla birlikte bir öne bir geriye yumuşak bir tempoyla gidip geliyordu. Kumun üzerinde hızla ilerlerken ciğerlerimi havayla dolduruyordum. Nehrin kumun üzerinde küçük dereciklere ayrıldığı yere geldiğimde adımlarımı ayarlayıp bütün kanalları birer sıçrayışta, kolayca geçtim. Onları aştıktan sonra başımı iyice eğip hızımı arttırdım. Başım ve yumruklarım havayı deliyor, bacaklarım kasılıyor, savruluyor, kenetleniyor ve itiyordu.</p>

  <p>Hava beni kırbaçlıyor, küçük yağmur damlaları onlara çarptığımda beni hafif hafif sokuyordu. Ciğerlerim patlıyor doluyor, patlıyor doluyordu; topuklarımdan fırlayan ıslak kum taneleri havada küçük eğriler çiziyor ve ben uzaklarda yiterken ardımda yere çakılıyordu. Yüzümü göğe kaldırıp başımı arkaya attım, rüzgâra açtım boynumu bir Sevgili gibi, bir kurban gibi yağmura. Nefesim gırtlağımda hırıldıyordu, aşırı oksijen aldığım için ortaya çıkan hafif baş dönmesi kaslarımın kanımdaki fazladan gücü emmesiyle silinip gitmişti. Roketleri ateşledim, hızım arttıkça yosunlar, tahta parçaları, tenekeler ve şişeler yanımdan kayıp gidiyordu; ipe geçirilmiş, havada çekilen bir boncuk gibi hissediyordum kendimi, gırtlağım, ciğerlerim, bacaklarım emiliyordu, enerjiden bir pençe gibiydim. Dayanabildiğim kadar son hızda ilerledim; sonra yavaş yavaş çözüldüm, rahatladım ve bir süre sadece hızlı koştum.</p>

  <p>Kumluğa saptım, sağımdaki kum tepeleri bir stadyumdaki izleyici sıraları gibi geçip gidiyordu yanımdan. Karşımda Bomba Çemberini görüyordum, orada ya duracak ya da oradan geri dönecektim. Yine son hıza geçtim, başımı eğmiş içten içe bağırıyordum, zihinsel bir çığlık, sesim bir mengene gibi bacaklarımda kalan son gücü de çıkarmaya çalışıyordu bastırarak. Kumların üzerinden uçtum, gövdem çılgınca öne atılıyor, ciğerlerim geriliyor, bacaklarım yeri dövüyordu.</p>

  <p>Bir an sonra hızımı kesip koşuyu yavaşlattım. Bomba Çemberine neredeyse ayaklarımı sürüyerek girdim, sonra kendimi kumun üzerine atıp nefes nefese, soluksuz, kayaların ortasında kolum bacağım bir yana saçılmış, gri gökyüzünü ve görünmez yağmuru seyrederek sırtüstü yattım. Göğsüm inip kalkıyor, kalbim kafesinin içinde çırpınıyordu. Alçak perdeden bir uğultu doldu kulaklarıma; bütün gövdem karıncalanmış yanıyordu. Gergin bacaklarım seğiriyordu, Başımı bıraktım yana düştü, yanağım serin kumlara değdi, ölmenin nasıl bir şey olduğunu merak ettim.</p>

  <p>Bomba Çemberi, babamın bacağı ve bastonu, hatta belki bana motosiklet almak istemeyişi, kafatasındaki mumlar, ölü fare ve hamster alayları; hepsi de babamın ikinci karısı ve benim annem olan Agnes'in suçuydu.</p>

  <p>Annemi hatırlayamıyorum; çünkü hatırlasam ondan nefret ederdim. Ben de adından, fikrinden nefret ediyorum. Stovelar'ın Eric'i Belfast'a, adadan uzaklara, kendi bildiği yerlerin ötesine götürmelerine izin veren oydu. Babam Eric'e kız giysileri giydirdiği ve başıboş bıraktığı için onun kötü bir baba olduğunu düşünmüşlerdi, annem de onların Eric'i almalarına izin vermişti; çünkü çocukları, özellikle de Eric'i sevmiyordu; Eric'in kendi karma'sını kötü etkileyeceğine inanıyordu nedense. Belki de beni doğurduktan hemen sonra terk etmesinin nedeni de çocuk sevmeyişiydi, hatta o önemli hadise için geri gelip, dolaylı olarak benim başıma gelen kazaya neden olmasının da. Düşünüyorum da ondan nefret etmekte haklıyım. Diğer oğlunu öldürdüğüm yer olan Bomba Çemberinde yatarken onun da ölmüş olmasını diledim.</p>

  <p>Ağır bir koşuyla geri döndüm, Koşunun başlangıcından daha enerjik ve iyi hissediyordum kendimi. Akşam dışarı çıkacağım için şimdiden sabırsızlanıyordum; birkaç kadeh içki, dostum Jamie'yle biraz gevezelik, Arma'da insanın kulağını tırmalayan o müzik. Sırf kafamı sallayıp saçlarımın arasına giren kumları dökmek için biraz hızlandıktan sonra yine yavaşladım.</p>

  <p>Bomba Çemberindeki kayalar hep düşündürür beni, bu sefer de öyle oldu, kendini göğe sunmuş bir İsa gibi ölümü düşünerek yatışıma bakıyorum da Paul çok hızlı ayrılmıştı aramızdan; ona çok insancıl davranmıştım doğrusu. Yılan Parkında çılgın ve öfkeli yılan kesik bacağını tekrar tekrar ısırırken zıplayarak dört dönen Blyth'ın olan bitenin farkına varabilecek yeterince zamanı olmuştu ve ağır ağır gökyüzünde süzülürken küçük Esmerelda da başına gelecekleri tahmin etmiş olmalıydı.</p>

  <p>Onu öldürdüğümde kardeşim Paul beş yaşındaydı. Bense sekiz. Engerek yılanıyla Blyth'ı saf dışı ettikten sonra Paul'den kurtulmanın bir yolunu bulabilmek için iki yıl beklemem gerekmişti. Ona özel bir garezim filan yoktu aslında; sadece onun kalıcı olmadığını biliyordum. Ondan kurtulamazsam köpekten de kurtulamayacaktım (Eric, zavallı, iyi kalpli, zeki, ama saf Eric benim hâlâ ondan kurtulamadığımı düşünüyor, ben de ona kurtulduğumu nereden bildiğimi anlatamıyorum bir türlü.)</p>

  <p>Bir gece önceki, çatının kiremitlerini uçuran, eski gemi kızağının yanındaki ağaçları söken, hatta asma köprünün halatlarından birini koparan korkunç fırtınadan sonra sakin, güneşli bir sonbahar günü kuzeye doğru kumsalda yürüyüşe çıkmıştık Paul'le ben. Babam tamirat için Eric'i yardıma çağırmıştı, ben de Paul'ü ve kendimi ayakaltından çekmiştim.</p>

  <p>Paul'le hep iyi geçinirdik. Belki de çok küçük yaşlarda bile onun bu dünyada uzun süre kalmayacağını hissettiğimden ona mümkün olduğunca hoşça vakit geçirtmeye çalışırdım ve zamanla ona birçok ağabeyin kardeşine davrandığından daha iyi davranmaya başladım.</p>

  <p>Adanın sonunu belirleyen nehrin yanına gelir gelmez fırtınanın pek çok şeyi değiştirmiş olduğunu fark ettik; nehir taşmış, kumun üzerine derin kanallar oymuştu, taşkın kahverengi sular nehir kıyısından sürekli toprak parçaları koparıp onları önüne katarak akıp gidiyordu. Nehri geçebilmek için denizle birleştiği yere kadar yürümek zorunda kaldık. Yürümeye devam ettik, ben içimde hiçbir kötülük olmaksızın Paul'ün elinden tutmuştum. Paul kendi kendine şarkılar söylüyor, çocukça sorular soruyordu, yok efendim fırtınada kuşlar neden uzaklara savrulmamış, nehir bu kadar kabardığına göre deniz neden su dolmamış?</p>

  <p>Ara sıra nehrin bıraktığı ilginç şeylere bakmak için durarak sakin sakin yürürken kumsal gözden kayboldu. Eskiden ufka kadar uzanan altın rengi kumların bulunduğu yerde şimdi kayalar vardı, biraz ileride ise kum tepelerinin önü sadece taştan ibaretti. Nehirden başlayıp benim isim vermediğim, hatta henüz görmediğim yerlere kadar kumları süpürüp götürmüştü geceleyin fırtına. Çok etkileyici ve ilk bakışta beni biraz ürküten bir manzaraydı; çünkü öyle büyük bir değişimdi ki bu, bir gün adanın başına da gelebilirdi. Ama babamın bu tür şeylerin eskiden de olduğunu ve kumların bir iki hafta içinde eski yerlerine döndüğünü söylediğini hatırladım.</p>

  <p>Kayadan kayaya atlamak ve kayalar arasında oluşan havuzcuklara taş atmak Paul'ü çok neşelendirmişti. Kaya havuzları onun, için büyük yenilikti. Denizin attığı ilginç şeyleri toplayarak sahilde epeyce ilerledik ve sonunda uzaktan bir su deposu ya da yarı yarıya gömülü bir kano zannettiğim kalıntıya ulaştık. Bir metre kadarı dik bir açıyla kumların ortasından çıkmıştı. Ben nesneyi incelerken Paul bir havuzda balık yakalamaya çalışıyordu.</p>

  <p>Merakla, uca doğru sivrilen silindire dokundum, çok sakin ve güçlü olduğunu hissettim, ama nedenini anlayamadım. Sonra geriye bir adım atıp tekrar baktım. Şekli belirginleşti, artık ne kadarının kumun altında gömülü olabileceğini biliyordum. Kuyruğu üzerinde duran bir bombaydı bu.</p>

  <p>Dikkatle yanına gittim, bir yandan okşuyor bir yandan da yatıştırıcı sesler çıkarıyordum. Pas kırmızısıyla siyah karışımıydı rengi, toparlak kısmı çürümeye başlamıştı, rutubetli bir kokusu vardı gölgesi kuma düşüyordu. Kumun üzerindeki gölgenin işaret ettiği yöne doğru yürüyünce karşımda neredeyse kendi boyunda bir tahta parçasıyla, havuzdaki suları sıçratarak neşeyle oynayan küçük Paul'ü buldum. Gülümseyerek onu çağırdım.</p>

  <p>"Şunu görüyor musun?" dedim. Laf olsun diye sorulmuş bir soruydu. Paul kocaman gözlerini açarak başını evet dercesine salladı. "Bu," dedim, "bir çan. Kasabadaki kilisenin çanı gibi. Hani pazar günleri duyduğumuz ses var ya, işte o sesi çıkaran."</p>

  <p>"Evet. Kahvaltı ettikten hemen sonra, di mi Frank?"</p>

  <p>"Ne?"</p>

  <p>"Pazar kahvaltısından sonraki ses, Frank."</p>

  <p><span style="text-indent: 1em;">Paul tombul eliyle hafifçe dizime dokundu.</span><br /></p>

  <p>Başımı salladım. "Evet, öyle. O sesi çanlar çıkarır. İçlerindeki boşluğa ses doldurulmuş büyük madeni şeylerdir onlar. Pazar sabahları kahvaltıdan sonra içlerindeki sesleri dışarı boşaltırlar, İşte bu da o."</p>

  <p>"Kahvaltı mı yani?"</p>

  <p>Paul çatık kaşlarla bana bakıyordu. Sabırla başımı iki yana salladım.&nbsp;</p>

  <p>"Hayır. Bu bir çan."</p>

  <p>"Çanın Ç'si" dedi Paul alçak sesle başını sallayıp paslanmakta olan alete bakarak. Herhalde eski bir anaokulu kitabı gelmişti aklına. Zeki bir çocuktu; zamanı geldiğinde onu okula göndermeyi düşünüyordu babam, hatta ona alfabeyi öğretmeye başlamıştı bile.</p>

  <p>"Evet. Bu eski çan bir gemiden düşmüş olmalı, belki de onu sel sürüklemiştir. Bak şimdi n'apıcaz; ben kum tepelerinin üzerine çıkacağım, sen de elindeki sopayla ona vuracaksın, bakalım ben duyabilecek miyim? Tamam mı? ister misin? Sesi çok yüksek çıkacak, belki de korkarsın."</p>

  <p>Eğilip yüzüne baktım. Başını şiddetle iki yana sallayıp burnunu burnuma yapıştırdı.</p>

  <p>"Hayır!&nbsp;<span style="text-indent: 1em;">Korkmam ben!" diye bağırdı. "Yapcam..."</span></p>

  <p>Neredeyse yanımdan geçip bombaya vuracaktı -sopayı havaya kaldırmıştı bile- hemen uzanıp onu belinden yakaladım.</p>

  <p>"Daha değil,'' dedim. "Ben uzaklaşana kadar bekle. Bu eski bir çan, belki de içinde bir tek ses kalmıştır. Onu boşa harcamak istemezsin değil mi?"</p>

  <p>Paul kollarımın arasında kımıldanıyordu, bakışlarından anlaşıldığı kadarıyla yeter ki çana vursun başka bir şey umrunda değildi. "Oldu," dedi ve benimle boğuşmayı bıraktı. Onu bıraktım. "Çok hızlı vurabilir miyim çok hızlı?"</p>

  <p>"Sana şu karşıdaki kum tepesinin üzerinden el salladığımda bütün gücünle vur. Tamam mı?"</p>

  <p>"Deniyim mi?"</p>

  <p>"Kumun üzerinde dene."</p>

  <p>"Havuzlarda deniyebilir miyim?"</p>

  <p>"Evet, sulara vurabilirsin. İyi fikir."</p>

  <p>"Şurdaki havuza vurabilir miyim?" Bombanın etrafındaki su birikintisini işaret etti. Başımı olmaz gibilerden salladım.</p>

  <p>"Hayır, çanı kızdırabilir bu." Kaşlarını çattı.</p>

  <p>"Çanlar kızar mı ki?"</p>

  <p>"Evet. Ben şimdi gidiyorum. Sen bütün gücünle çana vuracaksın, ben de dinleyeceğim, tamam mı?"</p>

  <p>"Tamam, Frank."</p>

  <p>"Ben el sallayana kadar çana vurma oldu mu?" Başını salladı.</p>

  <p>"Söz."</p>

  <p>"Aferin. Hemen giderim."</p>

  <p>Dönüp hafiften koşarak kum tepesine yöneldim. Sırtım kaşınıyor gibiydi. Etrafta kimse var mı diye sağa sola bakmıyordum giderken. Parçalı bulutlu gökyüzünde daireler çizen birkaç martıdan başka kimse yoktu. Omzumun üzerinden baktığımda Paul'ü gördüm. Hâlâ bombanın yanında sopasıyla kumları dövüyordu onu iki eliyle tutmuş bütün gücüyle yere vuruyor; aynı zamanda da bağırarak sıçrıyordu. Kayaların üzerindeki ıslak kumu hızla geçip altın sarısı kuru kumlarda yavaşladım, sonra en yakındaki kum tepesinin üzerine çıktım. Tepeye vardığımda kumların ve kayaların ötesinde duran Paul'e baktım, havuzcukların ve ıslak kumların parıltısında, yanındaki madeni koninin gölgelediği küçücük bir gövde. Ayağa kalkıp beni görene kadar bekledim, son bir kez daha etrafa baktıktan sonra ellerimi başımın üzerinde sallayıp kendimi yere attım.</p>

  <p>Orada yatar vaziyette beklerken Paul'e bombanın neresine vurulacağını söylemediğimi hatırladım. Hiçbir şey olmuyordu. Karnımın ağır ağır kum tepesinin üzerindeki kuma gömüldüğünü hissederek orada yatıyordum. İç geçirerek başımı kaldırdım.</p>

  <p>Paul sıçrayarak kollarını savuran ve sürekli bombanın yanına vuran uzak bir kukla gibiydi. Rüzgârın taşıdığı otların hışırtısına rağmen heyecanlı bağrışlarını duyabiliyordum. "Kahretsin," dedim kendi kendime ve elimi çenemin altına koydum, tam o sırada Paul benden tarafa şöyle bir bakıp bombanın ucuna vurmaya başladı. Birinci vuruşunda siper almak için elimi çenemin altından çekmiştim ki Paul, bomba, etrafındaki küçük havuzcuk ve on metrelik bir çap içindeki her şey aniden yükselen bir kum, buhar ve taş sütunu içinde kayboldu, güçlü patlayıcının ateş almasıyla bir an göz kamaştırıcı bir yanma oldu sütunun içinde.</p>

  <p>Yükselen tortu kulesi bir çiçek gibi açarak biran havada asılı kaldı, sonra şok dalgasının kum tepesini aşıp bana ulaşmasıyla her şey yere dökülmeye başladı. Yakın kum tepelerinin üzerinden kumların kaydığının hayal meyal farkındaydım. Ses tam o sırada patladı işte, kuru bir çatırtı, dehşetli bir gök gürültüsü. Havaya yükselenler yere düşerken patlamanın merkezinden başlayarak dışarıya doğru sular yukarı sıçramaya başladı. Gaz ve kum bulutunu rüzgâr dağıtmaya başladı, altındaki kumlar kararmış, bazen uzaklarda yağmur bırakan bulutların altından sarkan perdeye benzer bir sis perdesi olmuştu altında. Artık krateri görebiliyordum.</p>

  <p>Koştum. Hâlâ dumanı tüten kraterin elli metre kadar uzağında durdum. Etrafta saçılmış olan parçaların hiçbirine dikkatlice bakmadım, şöyle bir göz ucuyla, kanlı bir et ya da giysi parçaları görmeyi hem istiyor hem de istemiyordum. Ses kasabanın ardındaki tepelere çarpıp yavaşlayarak geri döndü. Kraterin kenarları, kumların altındaki kayadan kopmuş parçalarla çevrilmişti; kırık dişler gibi kimi gökyüzünü işaret ediyordu kimiyse tepesi üstü düşmüştü. Patlamanın yarattığı bulutun körfezin üzerinde dağılışını izledikten sonra var gücümle eve koştum.</p>

  <p>Artık onun beş yüz kiloluk bir Alman bombası olduğunu ve körfezin aşağılarındaki uçak üssüne yaptığı başarısız bir saldırıdan sonra Norveç'teki üssüne dönmeye çalışan yara almış bir He.111 tarafından bırakıldığını biliyorum. Onu Sığınağımdaki silahın vurduğunu ve pilotu bozguna uğratıp bombalarını bırakmasını sağladığını düşünmek hoşuma gidiyor.</p>

  <p>O büyük kaya parçalarının bazılarının uçları, çoktan geri dönmüş olan kumun yüzeyinden baş gösteriyor hâlâ ve zavallı merhum Paul'e uygun anıt olan Bomba Çemberini oluşturuyorlar: içinde gölgelerin oynaştığı günahkâr bir taş çemberi,</p>

  <p>Yine şanslıydım. Kimse bir şey görmemişti ve kimse benim yaptığımı düşünemezdi. Bu sefer üzüntüden deliye dönmüş, suçluluk duygusuna kapılmıştım ve bu rolü öyle mükemmel oynadım ki Eric bana bakmak zorunda kaldı. Eric'i kandırmak hiç hoşuma gitmiyordu, ama buna mecburdum; bunu, onun bunu neden yaptığımı anlayamaması için yaptığımı söyleyemezdim. Dehşete kapılır ve büyük olasılıkla bir daha benimle arkadaşlık etmezdi. Ben de acı çeken, kendini suçlayan çocuk rolünü oynamak zorunda kaldım ve babam kara kara düşünürken Eric'e de beni teselli etmek kaldı.</p>

  <p>Diggs'in olan bitenler hakkında beni sorgulaması hiç hoşuma gitmedi, hatta başlangıçta benden şüphelendiğini zannettim; ama verdiğim cevaplar onu tatmin etmişe benziyordu. Babamdan "amca", Eric ve Paul’den de "kuzenlerim" diye söz etmek zorunda kaldım; Diggs bir araştırma yapıp benim resmen var olmadığımı öğrenmesin diye polisi yanıltmak için babamın tembihlediği bir şeydi bu. Hikâyem şuydu; babamın yıllar önce ölen küçük kardeşinin oğluydum ve sırayla akrabaların yanında kalıyordum, geleceğim hakkında bir karar verilmesini beklerken adada uzun tatiller; yapıyordum.</p>

  <p>Bu zor devreyi de kazasız belasız atlattım, hatta bu sefer deniz bile benimle işbirliği yaptı; patlamadan hemen sonra yükselip Diggs kasabadan gelmeden bir saat önce bırakmış olabileceğim izleri sildi.</p>

  <p>Geri döndüğümde Bayan Clamp mutfakta, masaya dayadığı bisikletinin önündeki büyük sepetten erzakları çıkarıyordu. Dolaplarımızı, buzdolabını ve derin dondurucuyu kasabadan getirdiği yiyecek ve erzakla doldurmakla meşguldü.</p>

  <p>"Günaydın Bayan Clamp," dedim kibarca, mutfağa girdiğimde, Dönüp bana baktı. Bayan Clamp çok yaşlı ve son derece ufak tefektir. Beni tepeden tırnağa süzüp "Sen miydin?" dedi ve tekrar sepetine dönüp iki elini de içine daldırdı ve gazeteyle sarılmış paketler çıkardı. Sallana sallana dondurucuya gidip yanındaki küçük bir tabureye çıktı ve benim için aldığı dondurulmuş bifteklerin paketlerini açıp neredeyse tümüyle dondurucunun içinde kaybolarak yerlerine yerleştirdi. Ne kadar kolaydı onu oraya... Bu aptalca düşünceyi kafamdan atmak için başımı iki yana salladım. Mutfak masasının başına oturup Bayan Clamp’ı izlemeye koyuldum.</p>

  <p>"Son zamanlarda nasılsınız Bayan Clamp?" diye sordum.</p>

  <p>"İyiyim, iyiyim," dedi, başını sallayarak tabureden indi ve biraz daha dondurulmuş biftek alıp dondurucuya yerleştirdi. Belki de parmakları donardı bir gün; dudağının üstündeki tüylere yapışmış buz tanelerini görebiliyordum.</p>

  <p>"Bugün bayağı fazla şey getirmişsiniz. İyi ki yollarda düşüp kalmadınız."</p>

  <p>"Ben asla düşmem, asla." Bayan Clamp tekrar başını iki yanal salladı ve lavaboya gidip parmaklarının üzerine yükselerek sıcak suyu açtı ve ellerini yıkayıp mavi iş önlüğüne kuruladı, sonra da bisikletin sepetinden peyniri çıkardı.</p>

  <p>"Bir şey içer miydiniz Bayan Clamp?"</p>

  <p>"Hayır istemem," dedi Bayan Clamp dolabın içinde başını sallayarak, buzluğun hemen altındaydı. "İyi öyleyse." Yine ellerini yıkadı. O marullarla ıspanağı ayırırken ben de kalkıp odama gittim.</p>

  <p>Her zamanki cumartesi yemeğimizi yedik: balık ve bahçe patatesi. Bayan Clamp adet olduğu üzere benim değil, babamın karşısına oturmuştu. Ben sırtım lavaboya dönük masanın ortasında oturuyordum ve babamla Bayan Clamp birbirlerine gayet resmi, neredeyse törenleşmiş sözler sarf ederken tabağımdaki balık kılçıklarına anlamlı şekiller veriyordum, ölü balığın kılçıklarıyla küçük bir insan iskeleti yaptım ve daha gerçekçi görünmesi için üzerine biraz ketçap döktüm.</p>

  <p>"Biraz daha çay alır mıydınız Bay Cauldhame?" dedi Bayan Clamp. "Hayır, teşekkür ederim Bayan Clamp," diye cevap verdi babam. "Francis?" diyerek bana baktı,&nbsp;<span style="text-indent: 1em;">Bayan Clamp.</span></p>

  <p><span style="text-indent: 1em;">"Hayır, teşekkür ederim," dedim. Biraz fazla yeşil olsa da bir bezelye tanesi kafatası işlevini görebilirdi. Onu yerine yerleştirdim. Babamla Bayan Clamp havadan sudan konuşuyorlardı.</span></p>

  <p>"Belki bana düşmez ama, duyduğuma göre polis memuru dün buraya gelmiş," dedi Bayan Clamp ve nezaketle öksürdü.</p>

  <p>"Doğru," dedi babam ve ağzına o kadar çok yemek tıkaladı ki bir süre konuşamadı. Bayan Clamp fazlaca tuzlu balığına bakıp başını öne doğru sallayarak çayını yudumladı. Ben mırıldanmaya başladım, babam da güreşçiler gibi sıktığı dişleriyle bana gülümsedi.</p>

  <p>Konu kapandı.</p>

  <p><br /></p>

  <p>Cauldhame Arması'nda bir cumartesi gecesi, ben de her zamanki gibi otelin arkasındaki dumanlı, tıkış tıkış salonun arka taraflarında duruyordum, elimde bira dolu plastik bir kupa, bacaklarımı birbirinin üzerine atmıştım, sırtım duvar kâğıdı kaplı sütuna dayalıydı ve cüce Jamie kâh kupasını başıma koyup kâh kaldırarak, bir yandan da sohbet ederek omzumda oturuyordu.</p>

  <p>"Neler yaptın bakalım Frankie?"</p>

  <p>"Hiç n'olsun. Geçen gün birkaç tavşan öldürdüm, Eric'ten de tuhaf telefonlar geliyor, hepsi bu. Ya sen?"</p>

  <p>"Her zamanki gibi. Eric seni nasıl arayabiliyor?"</p>

  <p>"Bilmiyor muydun?" dedim başımı kaldırarak. Eğilip bana baktı. Yüzler tersten komik görünüyor.</p>

  <p>"Kaçmış."</p>

  <p>“Kaçmış mı?”</p>

  <p>"Şşşş. Kimse bilmiyorsa bırak uyanmasınlar. Evet, kaçmış. İki kere evi arayıp yolda olduğunu söyledi. Kaçtığı gün Diggs gelip bize haber verdi."</p>

  <p>"Tanrım. Onu arıyorlar mı?"</p>

  <p>"Angus öyle diyor. Haberlerde bir şey çıkmadı mı? Ben bir şeyler duymuşsundur diye düşünüyordum."</p>

  <p>"Yoo. Şu işe bak. Onu yakalayamazlarsa herkese haber verirler mi sence?"</p>

  <p>"Bilmem." Normalde olsa omuz silkerdim.</p>

  <p>"Ya hâlâ köpekleri yakıyorsa? Kahretsin. Ya çocuklara yedirdiği solucanlar. Kasabalılar kafayı yiyecek."</p>

  <p>Başını sallayıp durduğunu hissedebiliyordum.</p>

  <p>"Sanırım kimse bilmesin istiyorlar. Herhalde onu yakalayabileceklerini düşünüyorlar."</p>

  <p>"Sence yakalayabilirler mi?"</p>

  <p>"Bilmem. Deli olabilir, ama zekidir. Zeki olmasa kaçamazdı zaten, hem konuşmaları da çok zekice. Zeki, ama uçuk."</p>

  <p>"Pek endişeli görünmüyorsun?.."</p>

  <p>"Gelmesini istiyorum. Onu tekrar görmek istiyorum. Onun o kadar yolu aşıp gelmesini isterdim; çünkü... Bilmem."</p>

  <p>İçkimden bi yudum çektim.</p>

  <p>"Kahretsin. İnşallah ortalığı karıştırmaz."</p>

  <p>"Karıştırabilir. Ben de bundan korkuyorum. Köpekleri hâlâ pek sevmiyormuş gibi bir hali var.&nbsp;<span style="text-indent: 1em;">Ama sanırım çocuklar için tehlikesi yok."</span></p>

  <p>"Nasıl yolculuk yapıyor? Buraya nasıl geleceğini söyledi mi? Parası var mıymış?"</p>

  <p>"Telefon ettiğine göre var, ama hırsızlık yapıyormuş."</p>

  <p>“Tanrım. Ama tımarhaneden kaçtığına göre ona ceza veremezler en azından."</p>

  <p>"Hı," dedim. Sonra grup sahneye çıktı, Inverness'ten gelen Kusmuk diye dört kişilik bir punk grubu. Solistin Mohikanlı gibi saçları, bir sürü de fermuar ve zinciri vardı. Diğer üçü aletlerini gıcırdatmaya başlayınca o da mikrofona yapışıp böğürmeye koyuldu:</p>

  <p>"Sevgilim çekti gitti bok gibi oluyom İşimden atılalı beri kuşumu kaldıramıyom..."</p>

  <p>Omuzlarımı sütuna daha iyi oturtup bardağımdan bir yudum daha çektim. Jamie'nin ayağı ter kokan odayı kaplayan canhıraş müziğe tempo tutarken göğsümü dövüyordu. Eğlenceli olacak gibiydi.</p>

  <p>Arada, barmenlerden biri elinde kovayla paspas herkesin tükürüp durduğu sahneyi temizlemeye gittiğinde ben de biraz daha içki almak için bara gittim.</p>

  <p>"Her zamankinden mi?" dedi barın arkasındaki Duncan, Jamie "öyle" gibisinden başını salladı. "Frank sen ne âlemdesin?" diye sordu Duncan içkilerimizi tezgâhtan çıkarırken.</p>

  <p>"İyiyim. Senden ne haber?" dedim.</p>

  <p>"İdare ediyoruz işte. Hâlâ şişeye ihtiyacın var mı?"</p>

  <p>"Hayır, teşekkürler. Ev birası yapmak için bu kadar yeter."</p>

  <p>"Buradan ayağını kesme ama, olmaz mı?"</p>

  <p>"Tabii," dedim. Duncan Jamie'nin kupasını ona uzattı, ben kendiminkini alıp parayı da bıraktım. "Yarasın beyler," dedi Duncan arkamızdan, biz sütunumuza dönerken.</p>

  <p>Birkaç içkiden sonra, Kusmuk ilk parçasını tekrarlarken Jamie'yle ben ayakta zıplayarak dans ediyorduk, Jamie bağırıp ellerini çırpıyor, omzumda dans ediyordu. Jamie istediğinde kızlarla dans etmeye katlanabiliyordum, ama bir keresinde uzun boylu bir kızı öpmek için birlikte dışarı çıkmamızı istemişti. Kızın memelerinin yüzüme değmesi fikri midemi bulandırdı ve Jamie'yi reddetmek zorunda kaldım. Zaten punkçu kızlar hiç de öyle parfüm filan kokmuyor, pek azı etek giyiyor, etekleri de deri oluyor. Jamie'yle ben biraz tartaklandık, bir iki kere düşecek gibi olduk, ama yara bere almadan gecenin sonuna kadar dayandık. Ne yazık ki Jamie bir kadınla muhabbet kurdu, ama ben derin derin nefes almakla ve karşı duvarın tepetaklak olmamasına çalışmakla meşguldüm.</p>

  <p>"Yakında bir motosiklet alıcam. Yirmi beşliklerden," diyordu Jamie. Duymakla duymamak arasındaydım. Motosiklet filan alacağı yoktu; çünkü pedallarına ulaşamazdı, ama söyleyebilecek halde olsam bile bunu söylemezdim ona; çünkü kadınlara doğruyu söylemek gerekmez, hem ne derler iyi dost böyle zamanda belli olur. Görebildiğim kadarıyla kız olsa olsa yirmi yaşlarında, boyacı küpüne düşmüş gibi bir şeydi. Berbat bir Fransız sigarası içiyordu.</p>

  <p>"Benimkinin motosikleti var, Sue. Suzuki 185GT, abisininmiş; ama Altın Kanat almak için para biriktiriyor."</p>

  <p>Sandalyeleri masaların üzerine koyuyor, pisliği, kırık camları ve boş cips paketlerini temizliyorlardı, ben de kendimi hâlâ pek iyi hissetmiyordum. Kızı ne kadar dinlesem o kadar sıkılıyordum. Aksanı berbattı: Batıda bir yerlerden; Glasgow'sa hiç şaşmam.</p>

  <p>"Öylesi bana yaramaz. Çok ağır. Beşyüzlükler tam benlik. Aslında Moto Guzzi'lerden istiyorum, ama şaftına güvenim yok...."</p>

  <p>Tanrım, neredeyse kızın ceketinin üzerine midemi bırakacaktım, fermuarları paslanacak, cepleri dolacaktı ve Jamie'yi de salonun öte tarafına hoparlörlerin altındaki bira fıçılarına fırlatacaktım, o iki salak da hâlâ saçma sapan motosiklet hayallerinden söz ediyorlardı.</p>

  <p>"Sigara ister misin?" dedi kız burnumun dibinden geçirdiği paketi Jamie'ye doğru uzatarak. Paketi aşağı indirdikten sonra bile havada kalan mavi izini görebiliyordum. Sigara içmediği halde sigarayı almış olmalıydı Jamie; çünkü gözlerimin önünde bir havai fişek gösterisi gibi kıvılcımlanarak çakmak da yukarı çıkmıştı. Kafamın arkasının alev aldığım hisseder gibiydim. Sigaranın büyümeyi engellediği yollu zekice bir espri yapayım dedim Jamie'ye, ama beynime giren ve çıkan bütün hatlar midemden gelen acil mesajlarla kilitlenmiş gibiydi. Midem aşağıda yayık faaliyetinde bulunuyordu, sonunda ne olacağı belliydi; ama ben kımıldayamıyordum bile. Yerle sütun arasına bir payanda gibi çakılıp kalmıştım ve kızla Jamie hâlâ Triumph'ın çıkardığı ses ve kızın Loch Lomond'da geceleyin yaptığı yarışlar gibi konularda bayıyorlardı.</p>

  <p>"Tatilde misin?"</p>

  <p>"Hıı, bizimkilerle birlikte. Erkek arkadaşım var, ama denizde."</p>

  <p>"Yaa."</p>

  <p>Beynimi oksijenle temizleyebilmek için hâlâ derin derin nefes alıyordum. Jamie'yi hiç anlamıyordum; boyu ve kilosu benim yarım kadardı, ama birlikte ne kadar içersek içelim ona hiçbir şey olmuyordu. İçkisini gizlice yere boşaltmadığı da kesindi; yoksa ben de ıslanırdım. Sonunda kız beni fark etti. Omzumu dürtükledi, anlaşılan ilk kez yapmıyordu bunu.</p>

  <p>"Hey," dedi.</p>

  <p>"Ne?" Büyük çaba gösteriyordum.</p>

  <p>"İyi misin sen?"</p>

  <p>"Evet," ağır ağır başımı sallarken bu kadarının ona yeteceğini umuyordum, sonra sanki tavanda çok ilginç ve önemli bir şey varmış gibi kafamı yana çevirip yukarı baktım. Jamie beni ayağıyla dürtükledi.</p>

  <p>"Ne?" dedim, tekrar, ona bakmamaya çalışarak.</p>

  <p>"Bütün gece burada mı kalacaksın?"</p>

  <p>"Ne?" dedim. "Hayır. Hazır mısın? Tamam." Ellerimi arkaya götürüp sütunu bulmaya çalıştım, ayaklarımın biradan ıslanmış yerde kaymaması için dua ederek kendimi yukarı ittim.</p>

  <p>"Belki de beni indirsen daha iyi olur Frank." dedi Jamie beni dürtükleyerek. Ona bakma niyetiyle yukarı ve yana baktım yine ve olur gibilerden başımı salladım. Sırtımı sütundan ayırmadan aşağı kayarak yere oturdum. Kız Jamie'nin aşağı atlamasına yardım etti. Onun kızıl saçlarıyla kızın sarı saçları bütün ışıkları yanan salonda çok çiğ göründü gözüme. Duncan elinde bir kova bir de fırçayla bize yaklaşırken bir yandan da kül tablalarını boşaltıyor, etrafın tozunu alıyordu. Ayağa kalkmaya çabaladım, sonra kızla Jamie'nin kollarıma girip beni yukarı çektiğini hissettim. Her şeyi üçlü görmeye başlamıştım ve sadece iki gözle bunu nasıl becerebildiğimi merak ediyordum. Benimle konuşup konuşmadıklarından emin değildim.</p>

  <p>Belki bana bir şey söylüyorlardır diye "Evet," dedim, sonra yangın çıkışından beni temiz havaya çıkarmalarına boyun eğdim. Tuvalete gitmem gerekiyordu, her adımda midem biraz daha kasılıyordu. Sanki gövdem birbirine eşit iki parçaya bölünmüş gibi korkunç bir görüntü belirdi gözlerimin önünde, bir parçanın içi ağzına kadar sidik doluydu, diğerindeyse hazmedilmemiş bira, viski, cips, fıstık, tükürük, sümük, safra ve az bir şey balıkla patates vardı. Beynimin hastalıklı bir bölümü birdenbire etrafı kıvrım kıvrım, içi yağ dolu salamlarla çevrilmiş ve bol yağda pişmiş, kenarlarında yağlar donmuş bir tabakta duran yumurtalar getirdi gözümün önüne. Midemden gelen korkunç ayaklanmayla başa çıkmaya çalıştım. Güzel şeyler düşünmeye uğraştım; sonra düşünecek güzel şey kalmayınca etrafımda olup bitenler üzerinde dikkatimi yoğunlaştırmaya karar verdim. Arma'dan çıkmıştık, bankanın önündeki kaldırımdaydık, Jamie bir yanımda kız öteki yanımdaydı. Serin ve bulutlu bir geceydi ve sokak lambaları donuk donuktu. Barın kokusunu geride bırakmıştık, ben de temiz havayı içime çekmeye çalıştım. Hafiften yalpa vurduğumun, kâh Jamie'ye kâh kıza yaslandığımın farkındaydım, ama yapabileceğim pek bir şey yoktu; çok büyük oldukları için arka bacaklarını kontrol edecek ayrı bir beyin sahibi olan dinozorları düşündüm. Her uzvum için ayrı bir beynim vardı sanki ama aralarındaki bütün diplomatik ilişkiler kopmuştu. Şansa ve yanımdaki iki kişiye güvenerek güçlükle ilerliyordum. Açıkçası ikisine de pek fazla inancım yoktu, gerçekten düşmeye kalksam beni tutamayacak kadar küçüktü Jamie, kız da adı üstünde kızdı işte. Herhalde çok güçsüz olmalıydı; öyle olmasa bile eminim kafamın kaldırımda kırılmasını seyretmek pek hoşuna giderdi; çünkü kadınlar erkeklerin çaresiz hale düştüğünü görmekten zevk alırlar.</p>

  <p>"Siz ikiniz hep böyle misiniz?" dedi kız.</p>

  <p>"Nasıl?" dedi Jamie, ses tonu yeterince aşağılayıcı değildi bence.</p>

  <p>"Hep onun omzunda mı gezersin?"</p>

  <p>"Yo, sadece çalanları daha iyi görebilmek için çıkarım."</p>

  <p>"Neyse, iyi bari. Helaya da böyle mi gidiyorsunuz diye merak etmiştim."</p>

  <p>"Evet; Frank klozete işiyor ben de sifona."</p>

  <p>"Hadi canım!"</p>

  <p>"Hı," dedi Jamie sesinden sırıttığı anlaşılıyordu. Bütün bu abuk sabuk konuşmaları dinleyerek elimden geldiğince düzgün yürümeye çalışıyordum. Jamie'nin şaka bile olsa, benim nasıl tuvaletimi yaptığım konusunda bir şeyler söylemesine kızmıştım; bu konuda ne kadar hassas olduğumu bilir. Cauldhame Arması'nın tuvaletine (sanırım başka tuvaletlerde de olur) gidip duvardaki uzunlamasına çişlikte duran sigara izmaritlerini işeyerek ileri ittirme sporundan söz ederek birkaç kere bana sataşmıştı.</p>

  <p>İtiraf etmeliyim ki Jamie'yi bu işi yaparken izledim ve çok etkilendim. Cauldhame Arması'nın bu spor için harika bir tesisi var doğrusu, upuzun bir oluğa benzeyen çişliği bütün bir duvarı, bir diğer duvarın da yansını kaplıyor ve sadece tek bir gideri var. Jamie'ye göre oyunun amacı sigara izmaritini bulunduğu yerden alıp, yol boyunca mümkün olduğunca parçalayarak, üzeri açık duran deliğe kadar götürüp içeri sokmak. İzmariti ne kadar ek yerinin üzerinden geçirirsen o kadar sayı alıyorsun (delikten içeri sokmak ve deliğe en uzak yerden başlamak da fazladan puan kazandırıyor), verdiğin hasar da önemli -anlaşılan yanık uçtaki küçük siyah koniyi dağıtmak çok zor- gece boyunca kaç tane izmariti deliğe atarsan o kadar çok sayı kazanıyorsun.</p>

  <p>Oyun, şimdilerde daha moda olan çanak şeklindeki çişliklerde de sınırlı bir biçimde oynanabilir; ama Jamie bunu hiç denememiş, boyu çok kısa olduğundan nesneyi kullanabilmesi için bir metre uzakta durup oradan su dökmesi gerekiyor.</p>

  <p>Bana öyle geliyor ki bu hikâye uzun süreli işemeleri daha da ilginçleştirecek, ama kör talih sağolsun bana göre bir iş değil bu.</p>

  <p>"Kardeşin filan mı?"</p>

  <p>"Yo, arkadaşım."</p>

  <p>"Hep böyle kafayı bulur mu?"</p>

  <p>"Hı, cumartesi geceleri,"</p>

  <p>Kuyruklu yalan, tabii. Pek ender konuşamayacak hatta yürüyemeyecek kadar sarhoş olurum. Eğer konuşabilecek halde olsaydım ve bir ayağımı diğerinin önüne koymakla bu kadar meşgul olmasaydım Jamie'nin de ağzının payını verirdim. Sanki mide bulantım geçmiş gibiydi; ama beynimin o sorumsuz, yıkıcı bölümü -alt tarafı bir iki nörondu herhalde, ama her beyinde böyle serseri bir bölüm geri kalanların da adını kötüye çıkarıyor - o soğumuş salamlı yumurtayı düşünmeye devam ediyordu ve her seferinde içim kabarıyordu. Kendimi zorlayarak tepelerde esen serin rüzgârları, dalgaların oyduğu kumsalda oluşan su izlerini düşünmeye çalıştım; temizliği ve tazeliği temsil ediyordu bunlar benim için ve midemin içindekileri düşünmemi engelliyordu.</p>

  <p>Ama işeme konusunda eskisinden de daha perişan bir haldeydim. Kızla Jamie santimlerce ötemde beni iki kolumdan tutmuş ara ara çarparak taşıyorlardı, ama sarhoşluğum öyle bir seviyeye gelmişti ki hızlı hızlı içtiğim son iki bira ve üstüne de viski katılmasıyla hemen yanlarında değil de başka bir gezegendeydim sanki, onlara ne istediğimi anlatabilme umudum o kadar azdı ki yanımda yürürken abuk sabuk şeyler konuşuyorlardı sanki çok önemliymiş gibi ve her ikisinin de toplamından daha fazla beyni olan ve içi de en önemli bilgilerle dolu olan ben iki kelime edemiyordum.</p>

  <p>Bir yolu olmalıydı. Başımı sallayıp biraz daha derin nefes almaya çalıştım. Adımlarımı düzelttim. Kelimeleri ve nasıl söylendiklerini düşündüm büyük bir dikkatle. Dilimi ve gırtlağımı kontrol ettim. Kendimi toparlamak zorundaydım. İletişim kurmalıydım. Karşıdan karşıya geçerken başımı kaldırıp baktım; alçak bir duvara iliştirilmiş olan Birlik Sokağı tabelasını gördüm. Önce Jamie'ye, sonra da kıza bakarak büyük bir netlikle şunları söyledim: "Bir keresinde şuradaki tabelanın üzerinde yer alan kelimenin sebep olduğu bir yanılsamaya kapılmıştım, böyle bir hisse siz ikiniz hiç kapıldınız mı bilmem -ya da belki şu anda hâlihazırda bu hissi, benimle olmasa bile en azından birbirinizle paylaşmaktasınızdır - ama söz konusu tabelada geçen "Birlik" kelimesinin sendika anlamına geldiğini düşünmüştüm ve kasaba büyüklerinin, bir caddeye böylesi sosyalist bir isim takması beni şaşırtmıştı; sendikaların öneminin, gayet muhterem ve pek ehemmiyetli bu işlek caddenin tabelasına yazılma mertebesine yükseltilerek kabul görmesi sınıf savaşında olası bir barış ya da en azından bir ateşkes umudunun hâlâ suya düşmemiş olduğunun bir işareti gibi geldi bana, fakat itiraf etmeliyim ki babam -Tanrı mizah duygusunu affetsin- söz konusu ismin, kasaba büyüklerinin İngiliz ve İskoçya parlamentolarının birliğini gayet ciddi ve münasip bir biçimde, kuşkusuz bu bir nevi erken devir teslimin ileride kendilerine kazandıracağı fırsatları da gözardı etmeksizin kutlamalarından ileri geldiğini söylediğinde bu yazık ki fazlasıyla iyimser bakış açım tuzla buz oldu."</p>

  <p>Kız, Jamie'ye baktı.</p>

  <p>"Bir şey mi dedi?"</p>

  <p>"Sanırım sadece boğazını temizliyor," dedi Jamie.</p>

  <p>"Muzlarla ilgili bi şeyler söyledi gibi geldi bana."</p>

  <p>"Muz mu?" dedi Jamie şaşkınlıkla kıza bakarak.</p>

  <p>"Hı," dedi kız bana bakıp kafasını sallayarak.</p>

  <p>"Öyle."</p>

  <p>İletişim dediğin böyle olur işte diye düşündüm. O kadar sarhoştular ki doğru düzgün söylenmiş lafları bile anlamıyorlardı, önce birine sonra diğerine bakarak iç geçirdim, bu sırada ağır ağır ana caddede yürüyorduk. Karşıya bakarak ne halt edeceğimi düşünmeye başladım. Sonraki caddeyi geçmeme de yardım ettiler, karşı kaldırımı çıkarken neredeyse boylu boyunca uzanıyordum. Birdenbire burnumun ve ön dişlerimin, saniyede bir metreden daha fazla bir hızla Porteneil'in granit kaldırımlarına çarpmaya karşı ne kadar dayanıksız olduklarını düşündüm.</p>

  <p>"Bi arkadaşla birlikte Ormancıların tepelerde açtığı yollarda doksanla filan gidiyoz bazen, deli gibi."</p>

  <p>"Za'afac'larla mı?"</p>

  <p>Tanrım, hâlâ motosikletlerden konuşuyorlardı.</p>

  <p>"Onu nereye götürecez yahu?"</p>

  <p>"Anneme. Hâlâ ayaktaysa bize birer çay yapar."</p>

  <p>"Anana mı?"</p>

  <p>"Hı."</p>

  <p>"Ya."</p>

  <p>Birdenbire beynimde bir şimşek çaktı. O kadar barizdi ki daha önceden nasıl düşünemediğime şaştım. Kaybedecek zaman yoktu, beklemenin bir anlamı kalmamıştı -birazdan patlayacaktım- kafamı eğip kendimi Jamie ve kızdan kurtararak koşmaya başladım. Kaçacaktım; Eric yapmıştı, ben de rahat rahat işeyebileceğim sakin bir köşe bulabilirdim.</p>

  <p>"Frank!"</p>

  <p>"Ha siktir, herif kaçıyor, şimdi napçan?"</p>

  <p>Hâlâ az çok kendilerinden beklendiği şekilde hareket eden ayaklarımın altındaydı kaldırım. Jamie ve kızın bağırarak arkamdan koştuklarını işitebiliyordum, ama eski patatesçiyi ve savaş anıtını çoktan geçmiş, hız kazanmaya başlamıştım, iyice şişmiş olan sidik torbam işimi zorlaştırıyordu, ama beni korktuğum kadar da alıkoymuyordu.</p>

  <p>"Frank! Geri gel! Frank dur! N'oldu? Frank, deli pezevenk, boynunu kıracaksın!"</p>

  <p>"Bırak şunu ne bok yerse yesin."</p>

  <p>"Hayır!, O benim arkadaşım! Frank!"</p>

  <p>Banka Caddesi'nin köşesinden dönüp iki elektrik direğini az farkla ıskaladıktan sonra sola, Adam Smith Caddesi'ne keskin bir dönüş yapıp McGarvie'nin tamirhanesine geldim. Arka tarafa koşup bir pompanın arkasına geçtim, nefes nefeseydim, geğiriyordum, beynim zonkluyordu. Pantolonumu indirip lambanın arkasına çömeldim, derin derin soluyarak betonun üzerinde göllenen dumanı tüten çişi izledim.</p>

  <p>Ayak sesleri duyuldu ve sağımda bir gölge gördüm. Başımı kaldırdığımda Jamie'yi gördüm.</p>

  <p>"Huh ... huh ... huh" diye nefes alıp veriyordu, doğrulmak için elini başka bir pompaya dayadı, diğer elini de bacağına, göğsü inip kalkıyordu.</p>

  <p>"Burda... huh ... burda... huh... burdasın işte. Uffff..."</p>

  <p>Pompaların altındaki basamağa oturup bir süre büronun karanlık camlarına baktı. Ben de son damlaların düşmesini bekleyerek sırtım pompaya dayalı oturuyordum. Sonra kalkıp pantolonumu toparladım.</p>

  <p>"Bunu neden yaptın?" dedi Jamie, hâlâ nefes nefeseydi.</p>

  <p>Kemerimi iliklemeye çalışırken ona elimle bir işaret yaptım, Yine midem bulanmaya başlamıştı; çünkü giysilerime sinen sigara dumanı kokusu gelmişti burnuma.</p>

  <p>"Ben..." diyerek ağzımı açtım, "Özür dilerim" diyecektim ki kelime bir kabarmaya dönüştü. Beynimin o anti-sosyal parçası birdenbire salamlı, yağlı yumurtaları düşünmeye başladı yine ve midem fışkırdı. İki kat oldum, midem içimde bir yumruk gibi sıkılmıştı; herhalde karnındaki bebek tekmelediğinde bir kadın da -böyle hissediyordur. Basıncın şiddetiyle gırtlağımdan bir hırıltı çıktı. Tam düşecekken Jamie yakaladı beni. Yarı açılmış bir çakı gibi eğilmiş, gürültüyle yerleri kirletiyordum. Jamie yüzüstü düşmeyeyim diye bir elini pantolonumun askılarına geçirdi, diğeriyle de alnımı tuttu, bir şeyler mırıldanıyordu. Hâlâ kusuyordum, artık midem çok kötü acı vermeye başlamıştı; gözlerime yaş dolmuştu, burnum akıyordu ve kafam patlamaya hazır olgun bir domates gibiydi. Bulantılar arasında nefes almaya çalışıyor, gırtlağıma kaçan kusmuklar yüzünden öksürüyor, bir yandan da kusmaya devam ediyordum. Eric'in telefonda çılgına dönüp çıkardığı sesler gibi sesler çıkarıyor ve kimsenin yakınlardan geçip beni bu kadar aşağılık ve çaresiz bir durumda görmemesi için dua ediyordum. Durdum, kendimi daha iyi hissettim, tekrar başladım, on kat daha be terdim. Jamie'nin de yardımıyla biraz daha yan tarafa, yağ lekelerinin daha kuru göründüğü bir yere gidip ellerimin ve dizlerimin üzerine bıraktım kendimi. Bir iki kere daha öksürüp ağzımdakileri tükürdükten sonra Jamie'nin kollarına yığıldım, ağrıyan mide kaslarımı rahatlatmak için bacaklarımı çeneme çektim.</p>

  <p>"Şimdi iyi misin?" dedi Jamie. Başımı salladım. Biraz doğrularak kıçımın üzerine oturdum ve başımı dizlerimin arasına soktum. Jamie sırtımı sıvazlıyordu. "Şimdi gelirim, Frankie." Bir iki saniyeliğine ortadan kayboldu, İleride duran ecza dolabından aldığı kâğıt havlunun bir parçasıyla ağzımı, geri kalanıyla da yüzümü sildi. Onları çöp tenekesine atmayı da ihmal etmedi.</p>

  <p>Hâlâ sarhoş olmama, midemin sancımasına ve gırtlağımın içinde iki kirpi güreşmiş gibi gelmesine rağmen kendimi çok daha iyi hissediyordum. "Teşekkürler," demeyi başarabildim ve ayağa kalkmaya çalıştım. Jamie bana yardım etti.</p>

  <p>"Tanrım, insan kendini bu hale düşürür mü Frank."</p>

  <p>"Hayır," dedim gözlerimi gömleğimin koluna silerken ve kimse var mı diye etrafa baktım. Bir iki kere Jamie'nin omzuna vurdum, sonra birlikte caddeye çıktık.</p>

  <p>Bomboş caddede yürürken ben derin derin nefes alıyordum, Jamie de beni kolumdan tutuyordu.</p>

  <p>Kızın gittiği aşikârdı, ama hiç üzülmemiştim.</p>

  <p>"Neden öyle koşup gittin?"</p>

  <p>Başımı salladım. "Gerekliydi."</p>

  <p>"Ne?" diyerek bir kahkaha attı Jamie.</p>

  <p>"Neden söylemedin?"</p>

  <p>"Söyleyemedim."</p>

  <p>"Kız var diye mi?"</p>

  <p>"Yo," dedim ve öksürdüm. "Konuşamıyordum. Çok sarhoştum."</p>

  <p>"Ne?" diyerek tekrar güldü Jamie.</p>

  <p>Başımı salladım, "öyle," dedim. Tekrar gülerek başını iki yana salladı. Yürümeye devam ettik.</p>

  <p>Jamie'nin annesi hâlâ ayaktaydı ve bize çay yaptı. Onu her gördüğümde, yani akşamları oğluyla bardan çıkıp kendimizi genellikle evinde bulduğumuza, üzerinde yeşil bir sabahlık olan iri yarı bir kadındı. Benden hoşlanmadığı halde hoşlanıyormuş gibi davranmasına rağmen fena kadın değildi.</p>

  <p>"Aman oğlum bu halin de ne böyle. Gel otur da sana bir çay vereyim. Seni küçük haylaz." Salondaki bir koltuğa oturtuldum, bu sırada Jamie ceketlerimizi asıyordu. Holde zıpladığını duyuyordum.</p>

  <p>"Teşekkürler," dedim karga gibi bir sesle, boğazım kupkuruydu.</p>

  <p>"Al bakalım tatlım. Isıtıcıyı açayım mı? Üşüdün mü?"</p>

  <p>Başımı iki yana salladım. Gülümseyerek omzumu sıvazladı ve mutfağa gitti. Jamie gelip yanımdaki divana oturdu. Bana bakıp sırıtarak başını salladı.</p>

  <p>"Şu hale bak. Şu hale bak!"</p>

  <p>Ellerini çırparak öne eğildi, bacakları aşağı sarkmıyordu. Gözlerimi başka tarafa çevirdim.</p>

  <p>"Takma kafana Frankie. Bir iki bardak çay içtin mi kendine gelirsin."</p>

  <p>"Hı hı," dedim zoraki ve titredim.</p>

  <p>Saat birde evden ayrıldığımda kendimi daha ayık ve çayla yıkanmış gibi hissediyordum. Midem ve gırtlağım normale dönmüş gibiydi, ama sesim hâlâ hırıltılıydı. Jamie ve annesine iyi geceler dileyip adaya giden yola şaptım, karanlıkta zaman zaman fenerimi de kullanarak köprüye, oradan da eve ulaştım.</p>

  <p>Çamurluk ve kumluk arazide sessiz bir yürüyüş olmuştu. Patikada ayaklarınım çıkardığı ses dışında kasabadaki yoldan geçen tek tük kamyonların sesini duyuyordum sadece. Gökyüzü neredeyse tamamen bulutlarla kaplandığından ay ışığı yoktu, başka ışık da.</p>

  <p><br /></p>

  <p>İki yıl kadar önce yaz ortasında bir gün, tepelerde yaptığım uzun yürüyüşten dönüşte alacakaranlıkta patikada yürüyordum ki adanın üzerinde ötelerde yüzen tuhaf ışıklar görmüştüm, Dalgalanmaları, ve hareketleri hiç de tekin görünmüyordu, parıldıyor, kayıyor, ağır, katı bir madde gibi havada yanıyorlardı. Dürbünümü ayarlayıp bir süre onları izledim, ikide bir değişen ışık imgeleri arasında bir şekil sezer gibi oluyordum. Sonra bir titreme geldi üzerime ve gördüğüm şeyin ne olduğunu tahlil etmeye başladı zihnim. Alacakaranlıkta hızla etrafımı kolaçan ettim, sonra tekrar uzak, son derece sessiz titreşen alev kulelerine döndüm. Tepeden adaya bakan ateşten yüzler gibi, bekleyen bir şey gibi havada asılı duruyorlardı.</p>

  <p>Sonra ayıldım ve ne olduğunu anladım.</p>

  <p>Bir serap, hava katmanlarının denizdeki yansıması. Kuzey Denizi'nde yüzlerce kilometre ötedeki petrol kulelerinin alevleriydi gördüğüm. Alevin etrafındaki şekle daha dikkatlice bakınca o gaz parıltısında hayal meyal beliren petrol kulelerini seçer gibi oldum. Sonra neşeyle yola koyuldum -<span style="text-indent: 1em;">tuhaf görüntüleri gördükten sonra iyice artmıştı neşem- ve mantığıyla hayal gücünü benden daha az kullanan birinin benim yerimde olsa gördüğünü UFO zannedeceğini düşündüm.</span></p>

  <p>Sonunda adaya vardım. Ev karanlıktı. Karanlıkta durup ona baktım. Yarımayın güçsüz ışığında ancak belli olan silueti onu olduğundan daha da büyük gösteriyordu, taştan bir canavar başı gibi arkadaki kum ve kayaların altına gömülmüş; bilinmez bir emir ya da işaret üzerine silkinip mezarından çıkmaya hazır uçsuz bucaksız güçlü bir gövdeye bağlı, denize bakan, üzerine ay vurmuş, şekiller ve anılar dolu dev bir kafatası.</p>

  <p><br /></p>

  <p>Ev denize bakıyordu, geceye bakıyordu, ben de içine girdim</p>
</body>
</html>
