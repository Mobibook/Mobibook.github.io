<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>V<br />
  Bir Buket Çiçek</h1>

  <p>Küçük Esmerelda'yı öldürdüm; çünkü kendime ve dünyaya borçluydum bunu. İki erkek çocuğu öldürmekle kadınları istatistiki açıdan kayırmıştım. İnançlarım doğrultusunda hareket ettiğimi kanıtlamak istiyorsam, diye düşündüm kendi kendime, az da olsa dengeyi sağlamak zorundayım. Kuzenim en kolay ve en rahat ulaşabileceğim hedefti.</p>

  <p>Yine, ona karşı hiçbir garezim yoktu. Çocuklar gerçekten insan sayılmazlar; çünkü küçük kadınlar ve erkekler olmaktan ziyade zamanla bunlardan biri haline gelecek apayrı bir türdürler. Özellikle toplumun ve ailelerinin sinsi ve şeytani etkisi altına henüz girmemiş olan küçük çocuklar cinsiyetsizce açık ve bu yüzden de çok sevilesi yaratıklardır. Esmerelda'yı severdim (adının onca tumturaklı olmasına rağmen hem de) ve kalmaya geldiğinde onunla durmadan oyun oynardım. Harmsworth ve Morag Stove'un, yani babamın ilk evliliği vasıtasıyla üvey dayım ve yengemin kızlarıydı; üç yaşından beş yaşına kadar Eric'e onlar bakmışlardı. Bazen yazı geçirmek için Belfast'tan kalkıp gelirlerdi; babam Harmsworth'le iyi anlaşırdı, ben de Esmerelda'ya baktığımdan burada güzel ve rahat bir tatil geçirirlerdi. Küçük Paul'u hayatının baharında haklamamın üzerinden topu topu bir yıl geçmiş olduğu için Bayan Stove o yaz kızını bana emanet etmekten pek hoşnut değildi; ama dokuz yaşında, gayet mutlu ve uyumlu, sorumluluklarımın bilincinde ve düzgün konuşan bir çocuktum ve lafı geçtiğinde kardeşimin başına gelen felaketten son derece üzgünmüş gibi görünüyordum. Sanırım vicdanımın kesinlikle rahat oluşu büyükleri benim tamamıyla suçsuz olduğuma inandırmıştı. Hatta yanlış sebeplerden kendimi suçlu hissediyormuşum gibi davranarak ikili blöf yapıyordum; büyüklerde Paul'u zamanında uyaramadığım için kendimi suçlamamam gerektiğini söylüyorlardı. Zekâma diyecek yoktu.</p>

  <p>Esmerelda'yla ailesi tatile gelmeden çok önce onu öldürmeye karar vermiştim bile. Eric bir okul gezisine gitmişti, yani Esmerelda ve ben yalnız olacaktık. Paul'ün ölümünden bu kadar kısa bir süre sonra bu çok riskli olacaktı, ama dengeyi sağlamak için bir şeyler yapmam lazımdı. Bunu çok derinlerde, iliklerimde hissediyordum; mecburdum. Kaşıntı gibi bir şeydi, karşı koymam mümkün değildi, Porteneil'de kaldırımda yürürken ayaklarımdan birinin kaldırıma sürtmesi gibi bir şeydi. Kendimi iyi hissedebilmek için diğer ayağımı da aynı güçle kaldırıma sürtmem gerekir. Kollarımdan biri duvara ya da elektrik direğine değse yine öyle hissederim; hemen ötekini de değdirmem gerekir ya da en azından elimle dokunmam. İşte bu tür şeyler yaparak dengeyi korumaya çalışırım, ama nedendir bilmem. Sadece yapılması gereken bir şeydi; aynı şekilde bir kadını haklamam gerekiyordu, öteki kefeye de ağırlık koymalıydım.</p>

  <p>O yıl uçurtma yapmakla bozmuştum. 1973 yılıydı sanırım. Uçurtma yapmak için envai çeşit malzeme kullanıyordum; kamıştan, tahtadan, madeni askılar, alüminyum çadır direkleri, kâğıt ve naylon kap kâğıtları, çöp torbalan, çarşaflar, ip, naylon sicim, kayış parçaları, kopçalar, halat parçalan, elastik bantlar, teller, raptiyeler, vidalar, çiviler ve model yatlardan ve türlü oyuncaklardan, araklanmış çeşitti parçalar. İki kollu ve kilitli bir vinç yapmıştım makarasına yarım kilometrelik ip sarılabiliyordu; uçurtmalar için çeşit çeşit kuyruklar yapmıştım, düzinelerce büyüklü küçüklü uçurtma, birkaç tane de akrobat. Onları barakaya koymuştum, koleksiyon fazlaca büyüyünce bisikletleri dışarı, saçağın altına çıkarmam gerekti.</p>

  <p>O yaz küçük Esmerelda'yı habire uçurtma uçurmaya götürüyordum. Onun eline tek ipli basit bir uçurtma tutuşturup ben akrobatımla oynamaya girişiyordum. Benimkini onun uçurtmasının etrafında döndürüyor ya da kendim bir kum tepesine çıkıp kumlara; doğru dalış yaptırıyordum, uçurtmayı önceden yapmış olduğum yüksek kum kulelerinin üzerine indiriyor sonra birden ipini çekip yıkılan kum kulesinin havaya saçılan kumlarını izliyordum. Ama bu denemeler uzun sürmüştü, bir iki kere de yere çakılmıştı, hatta bir keresinde bir barajı yıkmayı bile başarmıştım. Uçurtmayı dalışa geçirirken öyle bir açı veriyordum ki her seferinde baraj duvarının üzerine bir köşesiyle çarpıyordu, böylece ağır ağır duvarın üzerinde bir çentik oluşturdu ve su kumun üzerinden akmaya başladı, sonra da kısa zamanda barajı aşıp aşağıdaki kum-evli köyü yerle bir etti. Sonra günün birinde kum tepesinin üzerinde durmuş uçurtmayı çeken rüzgâra karşı direniyordum, ipi sıkı sıkı kavrıyor, çekiyor, tartıyor, ayarlamalar yapıyor ve sarıyordum ki o sardığım ip birden bire Esmerelda'nın boynuna dolanmış gibi hissettim, fikir ortaya çıkmıştı işte. Uçurtmaları kullan.</p>

  <p>Sanki aklımda uçurtmayı yönlendiren sürekli çekimden başka hiçbir şey yokmuşçasına sükûnetle bu fikri düşündüm ve oldukça mantıklı buldum. Düşündükçe fikir kendiliğinden şekil aldı, âdeta tomurcuklar verip kuzenimin sonunu belirleyecek noktaya kadar tırmandı. Hatırlıyorum da bir sırıtma yayıldı yüzüme o zaman ve akrobatı hızla otların ve suyun üzerine doğru indirmeye başladım, kumun ve dalgaların üzerine, rüzgâra karşı şöyle bir çektim ipini ki elindeki gökyüzüne bağlı ipi durmadan çekiştirip durarak kum tepesinin üzerinde oturan kıza çarpmadan önce iyice hız kazansın. Dönüp güldü, sonra bir kahkaha attı, gözleri yaz güneşinde şaşı olmuştu. Ben de kahkaha attım, hem yukarılardaki hem de beynimin derinliklerindeki o şeyleri eşit ölçüde kontrolüm altında tutuyordum.</p>

  <p>Kocaman bir uçurtma yaptım.</p>

  <p>O kadar büyüktü ki barakaya bile sığmadı. Bir kısmını uzun zaman Önce tavan arasında bir kısmını da kasaba çöplüğünde bulduğum alüminyum çadır direklerinden yaptım onu. İlk başta siyah naylon torbalarla kapladım, sonra değiştirip yine, tavan arasından bulduğum çadır bezini kullandım.</p>

  <p>Kalın, portakal rengi bir misina kullandım uçurtma ipi olarak, onu da bir pantolon askısıyla iyice sağlamladığım vinç makarasına sardım. Uçurtmanın kuyruğu, bükülmüş dergi sayfalarından oluşuyordu; Silah ve Mühimmat dergisi, o zamanlar düzenli olarak alırdım. Kırmızı boyayla tentenin üzerine bir köpek kafası resmetmiştim, o zamanlar Köpek burcundan olmadığımı bilmiyordum daha. Babam yıllar önce o sırada gökyüzünde Sirius olduğu için Köpek burcundan olduğumu söylemişti. Her neyse, sadece bir simgeydi işte.</p>

  <p>Bir sabah erkenden, güneş bile doğmadan, herkes uykudayken dışarı çıktım. Barakaya gidip uçurtmayı aldım, kum tepelerinin üzerinden bir süre yürüyüp onu kurdum, yere bir çadır çivisi çaktım, misinayı ona bağladım, sonra ipini kısa tutarak uçurtmayı bir süre uçurdum. Hafif bir rüzgar olduğu halde beni epeyce zorlayıp terletmişti, ellerim de giydiğim iş eldivenlerine rağmen yanmaya başlamıştı. Uçurtmanın bu işi halledeceğine karar vererek aşağı çektim.</p>

  <p>İkindi vakti biraz daha hızlanmış olan rüzgâr adadan Kuzey Denizi'ne doğru esmekteyken Esmerelda'yla ben her zamanki gibi dışarı çıktık ve uçurtmayı almak için barakaya uğradık. Onu taşımama yardım etti; misinayı ve vinci küçük düz göğsüne bastırmış aletin kilidini şıklatıyordu, sonunda evden epeyce uzakta bir yere vardık. Norveç ya da Danimarka'ya yüzünü dönmüş yüksek bir kum tepesiydi, otlar kaşlara dökülmüş saçlar gibi kuzeyi işaret ediyordu.</p>

  <p>Ben duruma uygun gayet ciddi bir tavırla ağır ağır uçurtmayı bir araya getirirken Esmerelda çiçek topluyordu. Yanlış hatırlamıyorsam, kendilerini göstersinler, koparılıp demet yapılmaya razı olsunlar diye çiçekleri kandırmak için onlarla konuşuyordu. O yürürken, çömelir, emekler ve konuşurken rüzgâr sarı saçlarını uçuruyor ben de uçurtmayı kuruyordum.</p>

  <p>Sonunda uçurtma bitmiş, bütün parçaları birbirine takılmış bir halde çökmüş bir çadır gibi otların üzerine serilmişti, yeşil üstüne yeşil. Rüzgâr içine doluyor, onu kımıldatıyordu; otların dalgalanırken çıkardığı sesler ona canlıymış gibi bir hava veriyordu, köpeğin suratı asıktı. Portakal rengi misinayı alıp gerekli düğümleri attım.</p>

  <p>Esmerelda'yı çağırdım. Elinde bir tomar küçük çiçek vardı, adlarını unuttuğu ya da hiç öğrenmemiş olduğu için yeni isimler uydurarak hepsini bana tek tek tanıtırken sabırla bekledim. Bana verdiği papatyayı nezaketle alıp ceketimin sol cebinin iliğine taktım Ona yeni uçurtmayı bitirdiğimi, onu rüzgârda denemek için yardımcı olabileceğini söyledim. Heyecanlanmıştı, ipi tutmak istiyordu. Ona belki ipi tutturabileceğimi söyledim, ama tabii kontrol bende olacaktı. Çiçekleri de elinden bırakmak istemiyordu, ben bunun mümkün olduğunu söyledim.</p>

  <p>Esmerelda uçurtmanın büyüklüğünü ve üzerindeki vahşi köpek resmini görünce küçük çığlıklar atmaya başladı. Uçurtma, rüzgarın kırıştırdığı otların üzerinde sabırsız bir manta balığı gibi yatıyordu kanatlarını ağır ağır kımıldatacak. Ana kontrol iplerini Esmerelda'ya verip onları nasıl ve nereden tutacağını gösterdim. Bileklerine geçirmesi için birkaç ilmek attığımı söyledim ona, böylece elinden kaçırmayacaktı. Ellerini düğümlenmiş misinanın arasına soktu, bir eliyle sımsıkı ipi, ötekiyle ise rengârenk çiçekleri tutuyordu. Ben kendi payıma düşen ipleri toparlayıp uçurtmanın öte tarafına geçtim. Esmerelda yerinde zıplıyor, bana uçurtmayı bir an önce uçurtmamı söylüyordu. Etrafa son kez baktıktan sonra içine rüzgâr dolsun diye uçurtmanın başını hafifçe kaldırdım. Hemen kuzenimin arkasına koştum, bu sırada uçurtmayla arasında gevşek duran ip de gerilmişti.</p>

  <p>Uçurtma vahşi bir şey gibi, kuyruğunu yırtılan mukavvaya benzer bir sesle sallayarak göğe yükseldi. Silkinip havada bir çatırtı çıkardı. Kuyruğunu kesip attı ve içi boş kemiklerini esnetti. Esmerelda'nın arkasına geçip küçük çilli bileklerinin hemen altından ipi tuttum, uçurtmanın asılmasını bekliyordum, ipler gerildi ve uçurtma asıldı. Dengemi kaybetmemek için topuklarımı toprağa gömmem gerekti. Esmerelda'ya çarptım, bağırdı. İlk vahşi savrulmada misinanın gerilmesiyle ipleri bırakmıştı, ben üzerimizdeki göklerin gücünü denetim altına almaya çabalarken o da durmuş bana gökyüzüne bakıyordu. Çiçekleri hâlâ bırakmamıştı, iplere attığım ilmekler kollarını bir kukla gibi indirip kaldırıyordu. Vinç göğsüme dayalıydı, ellerimle arasında gevşek bir bölüm vardı. Esmerelda son kez kıkırdayarak bana baktı, ben de güldüm. Sonra ipleri bıraktım.</p>

  <p>Vinç ensesine çarpınca bir çığlık attı. Sonra ipin çekmesi ve ilmeklerin bileklerini iyice kavramasıyla ayakları yerden kesildi. Sırtüstü yuvarlandım, hem bir gören varsa manzaranın daha inandırıcı olması için hem de vinci bıraktığımda dengemi kaybettiğimden. Esmerelda'nın sonsuza kadar bir daha ayak basmayacağı toprağa yuvarlandım. Uçurtma dalgalanıyor, savruluyordu, kızı vinçle birlikte yerden kaldırıp havaya çekti. Sırtüstü, yattığım yerden bir an olanları izledim, sonra kalktım ve sırf onu yakalayamayacağımı bildiğimden olabildiğince hızlı peşinden koştum. Bütün gücüyle haykırıyor, bacaklarını sallıyordu; ama bileklerine dolanmış acımasız misina ilmekleri onu bırakmıyordu, uçurtma rüzgârın dişleri arasındaydı, zaten onu yakalamayı gerçekten istemiş olsam bile çoktan yetişemeyeceğim kadar uzaklaşmıştı.</p>

  <p>Koştum koştum, kendimi bir kum tepesinin üzerinden atıp denize doğru yuvarlandım, uçurtmanın çektiği, çırpınan küçük gövde gitgide daha uzaklara sürükleniyordu. Rüzgârın sürüklediği çığlıklarını hayal meyal duyabiliyordum. Kumların, kayaların üzerinden denize açıldı, ben tepinen ayaklarının altında sallanan vinci seyrederek soluk soluğa altında koşuyordum. Elbisesini rüzgâr şişiriyordu.</p>

  <p>O habire yükselirken ben de koşmayı sürdürüyordum, rüzgâr ve uçurtma beni çoktan geride bırakmıştı. Denizin kenarındaki su birikintilerinin içinden geçtim, sonra dizlerime kadar denize girdim. Tam o sırada, ilk başta tek bir şey gibi görünen, ama sonra dağılan bir şey düştü ondan aşağı, ilk başta korkudan altına işediğini düşündüm, sonra tuhaf bir yağmur gibi gökyüzünden yuvarlanıp biraz ötemde suya çarpan çiçekleri gördüm. Sığ sularda onlara ulaşana kadar kulaç atıp, bulabildiklerimi topladım, başımı hasadımdan kaldırdığımda Esmerelda ve uçurtma Kuzey Denizi'ne yönelmişlerdi. Rüzgâr dinmezse şu kahrolası denizi aşıp karaya ayak basabileceği geçti aklımdan, ama öyle bile olsa elimden geleni yaptığımdan şerefimi kurtarmış sayılırdım.</p>

  <p>İyice küçülene kadar seyrettim onu, sonra dönüp karaya çıktım.</p>

  <p>Dört yıl içinde benim hemen yanıbaşımda meydana gelen üç ölümün şüphe uyandıracağını bildiğimden tepkimi dikkatle planlamıştım bile: Hemen eve koşmak yerine kum tepelerine dönüp elimde çiçeklerle oturdum. Kendi kendime şarkılar söyledim, hikâyeler anlattım, acıktım, biraz kumlarda yuvarlandım, biraz kumu gözlerime sürdüm ve kendimi küçük bir çocuğun asla içinde bulunamayacağı korkunç bir ruh haline sokmaya çalıştım. Akşamüzeri genç bir orman işçisi beni bulduğunda hâlâ orada oturmuş denize bakıyordum.</p>

  <p>Babam ve akrabalarımız bizi merak edip bulamayınca polise haber vermişler, Diggs de bir arama ekibi kurmuştu, adam da onlardan biriydi.Adam kum tepelerinin üzerinde ıslık çalarak ve otların arasını bir sopayla karıştırarak dolanıyordu.</p>

  <p>Onu görmezlikten geldim. Denize bakarak titremeyi ve çiçekleri elimde sımsıkı tutmayı sürdürdüm. Babam ve Diggs, adam kum tepelerini arayan insanlarla haber gönderdikten çok sonra geldiler, ama o ikisine de hiç aldırmadım. Bir süre sonra etrafımda düzinelerce insan birikmişti, bana bakıyor, sorular soruyor, saatlerine göz atıp etrafı kolaçan ediyorlardı. Yeniden yan yana sıralanıp Esmerelda'yı aramaya koyuldular, bu arada ben eve taşındım, Bana çorba içirmeye çalıştılar; açlıktan ölüyordum; ama hiç aldırmadım, bana sordukları sorulara donuk bir bakış ve sessizlikle karşılık veriyordum. Dayım ve yengem yüzleri kıpkırmızı, gözleri ıslak beni sarsıyorlardı; ama hiç aldırmıyordum. Sonunda babam beni yukarı odama çıkarıp üzerimdekileri çıkardı ve yatağa yatırdı.</p>

  <p>Bütün gece beni hiç yalnız bırakmadılar, yanımda babam, Diggs ya da her kim varsa, bir süre sessizce yatıp uyuma taklidi yaparak sonra da bütün gücümle bağırıp kendimi yataktan atarak ve yerde tepinerek, hem onu hem kendimi uyutmadım. Her seferinde tekrar uyumuş gibi yapıyor, sonra yine çıldırıyordum. Birisi benimle konuşmaya kalksa titreyerek yatakta yatıyor, sağır ve dilsiz onlara bakıyordum.</p>

  <p>Şafak vakti arama ekibi Esmereldasız dönene kadar uyanık durdum, sonra kendimi bıraktım.</p>

  <p>Kendimi toparlamam bir hafta sürdü, hayatımın en güzel haftalarından biriydi. Eric okul gezisinden geri döndü, ben de o döndükten kısa bir süre sonra konuşmaya başladım; ilk başta saçma sapan şeyler, sonra olup bitenlerle ilgili kopuk kopuk ipuçları, bunları hep çığlıklar ve donma takip ediyordu.</p>

  <p>Hafta ortasında filan Diggs'in babamın beni kendinden başka kimsenin muayene etmesine izin vermemekte gösterdiği ısrarı kırmasıyla Dr. MacLennan'ın beni görmesine izin verildi. Yine de babam şüpheyle odada kaldı, muayenenin belli sınırları aşmamasına özen gösteriyordu; doktorun bütün vücudumu kontrol etmesine izin vermemesi hoşuma gitmişti, ben de biraz daha açıldım.</p>

  <p>Hafta sonunda hâlâ ara sıra sahte bir kâbus görüyor, ikide bir sessizleşip titremeye başlıyordum; ama az da olsa yemek yemeye ve birçok soruya memnuniyetle cevap vermeye başlamıştım. Esmerelda ve başına gelenler hakkında konuşmak hâlâ küçük nöbetlere, çığlıklara ve kısa süreli kapanmalara neden oluyordu; ama babamın ve Diggs'in sabırlı, uzun sorgulaması sonunda düşünmelerini istediğim şekilde anlattım olayı: Büyük bir uçurtma, Esmerelda iplere dolanıyor, ben yardım etmeye çalışırken vinç elimden kayıyor, umutsuzca koşuyorum; sonrası boşluk.</p>

  <p>Lanetlenmiş olduğumdan korktuğumu, yakınımdakilere ölüm ve felaket getirdiğimi, aynı zamanda insanların Esmerelda'yı benim öldürdüğümü düşüneceklerini sandığımdan hapse atılmaktan korktuğumu anlattım onlara. Ağlayarak babama hatta Diggs'e bile sarıldım, üniformasının sert, mayi kuşamının kokusu doldu burnuma, âdeta içten içe eriyip bana inandığını hissettim. Ondan barakaya gidip oradaki bütün uçurtmalarımı yakmasını rica ettim, o da şimdi Uçurtma Yangını Oyuğu adını taşıyan bir oyukta onları yaktı. Uçurtmalara üzülmüştüm ve rolümün gerçekçiliği uğruna artık bir daha elime hiç uçurtma almamam gerektiğinin farkındaydım, ama değmişti. Esmerelda hiç ortaya çıkmadı; Diggs'in balıkçılar ve petrol platformlarından aldığı bilgiler onu en son benim gördüğümü gösteriyordu.</p>

  <p>Böylece hem sayıyı dengelemiş hem de güç olmasına rağmen muhteşem bir rol kesme haftası yaşamıştım. Beni eve getirdiklerinde hâlâ elimde tuttuğum çiçekler parmaklarımın arasından zorla çıkarılıp bir torba içinde buzdolabının özerine konmuştu. Onları iki hafta sonra orada bulduğumda kurumuş ve unutulmuşlardı. Bir gece onları tavan arasındaki tapınağa çıkardım ve küçük bir cam şişeye atılmış selobant parçalarına benzeyen küçük, kahverengi, kurumuş bitkileri bugüne kadar sakladım. Bazen kuzenimin sonunun nerede geldiğini merak ediyorum; denizin dibinde belki ya da kayalık ve ıssız bir kumsalda ya da yüksek bir dağın tepesinde, martılara ve kartallara yem....</p>

  <p>Onun havada, dev uçurtma tarafından sürüklenirken öldüğünü düşünmek daha çok hoşuma giderdi, gitgide yükselerek dünyanın çevresinde dönerken açlıktan ve oksijensizlikten ölüyordu ve iyice hafifleyip gezegenin jet rüzgârlarında dolaşan incecik bir iskelete dönüşüyordu; bir tür Uçan Hollandalı. Ama gerçeğin böyle romantik bir görüntüyle alakası olduğunu sanmıyorum.</p>

  <p>Pazar gününün büyük bölümünü yatakta geçirdim. Dün geceki cümbüşten sonra, dinlenmeye, bol bol su içmeye, biraz yemek yemeye ve sarhoşluğumdan kurtulmaya ihtiyacım vardı. İçimden hemen oracıkta bir daha hiç içki içmemeye yemin etmek geliyordu, ama çok genç olduğumdan bunun gerçekçi olmayacağına karar verdim ve bir daha o kadar sarhoş olmamaya niyetlendim.</p>

  <p>Ben kahvaltıya inmeyince babam gelip kapımı vurdu.</p>

  <p>"Biliyorum gerçi ama yine de sorayım, neyin var senin?"</p>

  <p>"Hiç," diye seslendim çatlak bir sesle.</p>

  <p>"İyi öyleyse," dedi babam alaylı bir sesle.</p>

  <p>"Dün gece ne kadar içmek zorunda kaldın acaba?"</p>

  <p>"Çok değil."</p>

  <p>"Yaaaa," dedi.</p>

  <p>"Birazdan inerim," dedim ve ayağa kalktığımı zannetsin diye yatakta sağa sola yuvarlandım.</p>

  <p>"Dün gece arayan sen miydin?"</p>

  <p>"Ne?" diye sordum kapıya, sallanmayı bırakarak.</p>

  <p>"Sendin değil mi? Sen olduğunu düşündüm; sesini değiştirmeye çalışıyordun. Gecenin o saatinde ne halt etmeye aradın?"</p>

  <p>"Şey... Aradığımı hatırlamıyorum. Ciddiyim Baba," dedim dikkatle.</p>

  <p>"Hıh. Salaksın sen oğlum," dedi ve topallaya topallaya salona indi. Yattığım yerde düşünmeye başladım. Dün gece evi aramadığımdan, emindim. Bardayken yanımda Jamie vardı, dışarıdayken Jamie ve kız, koşarken yalnızdım, sonra yine Jamie'yle sonra da o ve annesiyle, sonra ayılmış vasiyette eve yürümüştüm. Hiç karanlık nokta yoktu. Eric'in aradığını düşündüm. Anlaşılan babam pek uzun süre konuşamamıştı, yoksa oğlunun sesini tanırdı. Eric'in hâlâ dışarıda olmasını ve eve gelmesini istiyordum, aynı zamanda başımın ve midemin ne kadar rahatsızlık verebileceklerini bana hatırlatıp durmamalarını istiyordum.</p>

  <p>"Şu haline bak," dedi babam ikindi vakti televizyondaki eski bir filmi izlemek için üzerimde sabahlığımla aşağı indiğimde. "Kendinle gurur duyuyorsundur herhalde. Böyle şeyler yapmanın seni erkek yapacağını düşünüyorsundur." Babam ağzını şaklatıp kafasını iki yana salladı, sonra yine Scientific American'ını okumaya koyuldu. Salondaki büyük koltuklardan birine dikkatle oturdum.</p>

  <p>"Dün gece biraz sarhoş olduğumu kabul ediyorum baba. Bu canını sıkıyorsa kusura bakma, ama emin ol ben de acısını çekiyorum."</p>

  <p>"İyi bari, belki biraz ders alırsın. Dün gece kaç beyin hücreni katlettiğinin farkında mısın acaba?"</p>

  <p>"Birkaç bin vardır herhalde," dedim biraz durup düşündükten sonra. Babam şevkle başını salladı:</p>

  <p>"En azından."</p>

  <p>"Tekrarlamamaya gayret ederim."</p>

  <p>"Hı?"</p>

  <p>"Zarrt!" dedi anüsüm büyük bir gürültüyle, hem beni hem de babamı şaşırtarak. Dergisini indirip gülümseyerek başımın üzerinden bir yerlere bakarken ben de boğazımı temizleyerek göze batmayacak bir biçimde sabahlığımın eteğini düzeltmeye koyuldum. Burun deliklerinin açılıp kapandığını görebiliyordum.</p>

  <p>"Lager marka bira ve viski, di mi?" dedi başını sallayarak ve dergisini tekrar kaldırdı. Parlak sayfaların arkasında kaybolmasına sevinerek kızardığımı hissettim ve dişlerimi sıktım. Bunu nasıl yapabiliyordu? Hiçbir şey olmamış gibi davrandım.</p>

  <p>"Bir şey daha var," dedim, "umarım kızmazsın, Jamie'ye Eric'in kaçtığını söyledim."</p>

  <p>Babam derginin üzerinden ateş saçan gözleriyle bana bakarak başını iki yana salladı ve okumayı sürdürdü. "Budala," dedi. Akşamleyin hafif bir şeyler atıştırdıktan sonra tavan arasına çıkıp ben evde dinlenirken bir şeyler olmuş mu diye teleskopla adaya baktım. Her şey sakin görünüyordu. Alçalmış bulutların altında, serinde kısa bir yürüyüş yaptım, kumsaldan adanın güney ucuna kadar yürüyüp döndüm, sonra içeriye girdim ve televizyon seyrederken alçaktan esen bir rüzgâra takılmış olan yağmur gelip pencerenin önünde mırıldanmaya başladı.</p>

  <p>Telefon çaldığı sırada yatıyordum. Henüz dalmamış olduğumdan hemen kalktım ve babamdan önce açmak için aşağı koştum. Hâlâ ayakta olup olmadığını bilmiyordum.</p>

  <p>"Evet?" dedim soluk soluğa, pijamanın üstünü pantolonun içine sokarken. Düdük sesi duyuldu. Sonra öte taraftan bir iç çekiş geldi.</p>

  <p>"Hayır."</p>

  <p>"Ne?" dedim kaşlarımı çatarak.</p>

  <p>"Hayır," dedi telefondaki ses.</p>

  <p>"Hı?" dedim. Eric olup olmadığından bile emin değildim.</p>

  <p>"Sen 'Evet' dedin. Ben de 'Hayır'."</p>

  <p>"Ne dememi istiyorsun?"</p>

  <p>" 'Porteneil 531.' "</p>

  <p>"Tamam! Porteneil 531, Alo?"</p>

  <p>"Tamam. Hoşçakal." Bir kıkırtıdan sonra telefon kapandı. Suçlarcasına telefona bakarak kapattım.</p>

  <p>Durakladım. Telefon yine çaldı, ilk zilin yarısında hemen kaptım.</p>

  <p>"Ev..." diyecektim ki bip bip sesi duyuldu. Ses kesilene kadar bekledikten sonra "Porteneil 531," dedim.</p>

  <p>"Porteneil 531," dedi Eric. En azından Eric olduğunu düşünüyorsum. "Evet," dedim.</p>

  <p>"Ne eveti?"</p>

  <p>"Evet, burası Porteneil 531."</p>

  <p>"Ama ben oranın Porteneil 531 olduğunu sanmıştım."</p>

  <p>"Evet öyle. Kimsiniz? Sen misin ...”?</p>

  <p>"Benim. Orası Porteneil 531 mi?"</p>

  <p>"Evet!" diye bağırdım.</p>

  <p>"Siz kimsiniz?"</p>

  <p>"Frank Cauldhame," dedim sakin olmaya çalışarak.</p>

  <p>"Siz kimsiniz?"</p>

  <p>"Frank Cauldhame," dedi Eric. Yukarıya merdivenlere baktım, ama babamdan eser yoktu.</p>

  <p>"Selam Eric," dedim gülümseyerek. Bu gece ne olursa olsun onu kızdırmamaya kararlıydım. Yanlış bir şey söyleyip ağabeyime bir başka Postane malını daha parçalatmaktansa telefonu kapardım daha iyi.</p>

  <p>"Frank olduğunu söylemiştim. Bana neden 'Eric' diyorsunuz?"</p>

  <p>"Hadi Eric, sesini tanıdım."</p>

  <p>"Ben Frank’im. Bana Eric deyip durma."</p>

  <p>"Tamam tamam. Sana Frank derim."</p>

  <p>"Peki sen kimsin?"</p>

  <p>Bir an düşündüm. "Eric mi?" dedim çekine çekine.</p>

  <p>"Daha demin adının Frank olduğunu söyledin."</p>

  <p>''Şey," içimi çektim, tek elimle duvardan destek almış ne söyleyeceğimi düşünüyordum. "Bu... bu bir şakaydı. Tanrım, ne desem." Kaşlarımı çatıp Eric'in bir şeyler söylemesini bekledim.</p>

  <p>"Neyse Eric," dedi Eric, "yeni havadis var mı?"</p>

  <p>"Pek bir şey yok. Dün gece dışarıdaydım, bara gittim. Dün gece sen mi aradın?"</p>

  <p>"Ben mi? Yo."</p>

  <p>"Ya. Babam birinin aradığını söyledi. Belki de sen aramışsındır diye düşünmüştüm."</p>

  <p>"Neden arayayım ki?"</p>

  <p>"Bilmem." Omzumu silktim.</p>

  <p>"Bu gece neden aradıysan ondan. Her neyse."</p>

  <p>"Sence bu gece neden aradım?"</p>

  <p>"Bilmem."</p>

  <p>"Tanrım; neden aradığımı bilmiyorsun, adının ne olduğundan emin değilsin, benimkini yanlış biliyorsun. Ne işe yararsın sen?"</p>

  <p>"Pes yani," dedim Eric'ten çok kendime. Bu konuşmanın hiç de iyi sonuçlanmayacağını seziyordum.</p>

  <p>"Bana nasıl olduğumu sormayacak mısın?"</p>

  <p>"Evet, evet," dedim.</p>

  <p>"Nasılsın?"</p>

  <p>"Çok kötü. Ya sen?"</p>

  <p>"Fena değil. Neden kötüsün?"</p>

  <p>"Çok umrunda sanki."</p>

  <p>"Tabii umrumda. Ne oldu?"</p>

  <p>"Seni ilgilendirmez. Bana başka bir şey sor, hava nasıl ya da neredesin türünden şeyler. Hislerimin umrunda olmadığını biliyorum."</p>

  <p>"Tabii ki umrumda. Sen benim ağabeyimsin. Seni merak ediyorum," diyerek karşı çıktım. Tam o sırada mutfak kapısının açıldığını duydum, bir iki saniye sonra babam merdivenlerin dibinde belirdi, tırabzanın ucundaki tahta topuzu tutarak bana bakmaya başladı. Başını kaldırıp daha iyi duyabilmek için hafifçe yan yatırdı. Eric’in bana verdiği cevabın başını kaçırıp son bölümünü yakaladım:</p>

  <p>"... benim ne hissettiğimden. Ne zaman arasam hep aynı. 'Nerdesin?' Tek merak ettiğin bu; zihnimin nerede olduğunu merak etmiyorsun, sadece gövdem seni ilgilendiriyor. Neden dert ediyorum bilmiyorum. Neden arıyorum ki sanki?"</p>

  <p>"Hı hı. Demek öyle," dedim babama gülümseyerek. Kımıldamadan ve sesini çıkarmadan öylece duruyordu.</p>

  <p>"Ne demek istediğimi anlıyor musun? Sadece bunu söyleyebilirsin sen. 'Hı hı. Demek öyle.' Zahmet oldu. Bu beni ne kadar umursadığını gösteriyor işte."</p>

  <p>"Hiç de değil. Tam aksine," dedim ona, sonra telefonu ağzımdan biraz uzaklaştırıp babama bağırdım: "Yine Jamie arıyor, Baba!"</p>

  <p>"...neden bu kadar zahmete giriyorum bilmem....," diye konuşmasını sürdürüyordu Eric, dediğimi duymamıştı anlaşılan. Babam da duymamış gibiydi, aynı şekilde kafasını dikmiş aşağıda duruyordu.</p>

  <p>Dudaklarımı yalayarak "Evet, Jamie..." dedim.</p>

  <p>"Ne? Gördün mü? Adını yine unuttun. Ne anlamı var? İşte bunu bilmek istiyorum. Hı? Ne anlamı var? O beni sevmiyor. Sen beni seviyorsun ama, değil mi?" Sesi biraz daha kısık ve yankılı geliyordu; ağzını telefondan uzaklaştırmış olmalıydı. Sanki kulübede onunla birlikte olan biriyle konuşuyor gibiydi.</p>

  <p>"Evet, Jamie, tabii öyle." Babama gülümseyip mümkün olduğunca rahat görünmek için elimi koltuğumun altına sıkıştırdım.</p>

  <p>"Sen beni seviyorsun değil mi tatlım? Küçük kalbin benim için yanıyor..." diye mırıldanıyordu Eric çok uzaklarda. Yutkunarak yeniden babama gülümsedim.</p>

  <p>"Eee, hayat böyle Jamie. Bu sabah burada babama da aynı şeyi söyledim." Babama el salladım. "Bana olan aşkından yanıyorsun, değil mi küçük sevgilim?"</p>

  <p>Eric'in mırıltıları arkasından hızlı hızlı bir soluk sesi duyunca hem yüreğim hem de midem ağzıma geldi. Hafif bir inilti ve köpek sesleri duyunca her yanımı isilik bastı. Titredim. Bir bardak viskiyi kafama dikmişim gibi geri gitti başım. Köpeğin soluk sesleri ve iniltileri geliyordu kulağıma. Eric onu yatıştırmak için bir şeyler söylüyordu. Aman Tanrım, yanında bir köpek vardı. Hayır, olamaz.</p>

  <p>"Bak! Dinle şimdi, Jamie! Ne düşünüyorsun?" dedim yüksek sesle ve umutsuzca, babam isilikleri gördü mü diye merak ediyordum. Gözlerimin dışarı uğradığını hissediyordum, ama yapacak bir şey yoktu; Eric'in dikkatini dağıtacak bir şeyler söylemeye çabalıyordum.</p>

  <p>"Ben... şey... Willy'yi bizi bir daha gezdirmesi için ikna etsek iyi olacak; hani şu kumda kullandığı Mini'yle diyorum. Çok eğlenmiştik değil mi?" Ağzım kurumuş, sesim çatallaşmıştı.</p>

  <p>"Ne? Sen ne diyorsun?" dedi Eric'in sesi birdenbire yine telefona yaklaşarak. Yutkunarak gözlerini hafifçe kısmış olan babama gülümsedim.</p>

  <p>"Hatırlasana Jamie. Willy'nin Mini'si. Burada duran babamı" - bu üç kelimeyi tıslar gibi söyledim- "kumda kullanabileceğim bir araba almaya ikna etmeliyim."</p>

  <p>"Saçma sapan konuşuyorsun. Ben hiç kumda arabaya binmedim. Kim olduğumu yine unuttun," dedi Eric, hâlâ dediklerimi dinlemiyordu. Babama arkamı dönüp köşeye baktım, derin derin iç geçirerek kendi kendime, "Aman Tanrım," dedim.</p>

  <p>"Evet, evet öyle Jamie," diye sürdürdüm konuşmamı umutsuzca.</p>

  <p>"Ağabeyim yakınlaşmıştır herhalde. Ben ve buradaki Babam onun iyi olduğunu umuyoruz."</p>

  <p>"Piç kurusu seni! Sanki ben burada değilmişim gibi konuşuyorsun! Tanrım insanların bunu yapmalarından nefret ediyorum! Sen bana bunu yapmazdın değil mi, değil mi ateş parçam benim?" Sesi tekrar uzaklaştı, köpeğin seslerini duydum; düşünüyorum da yavruydu galiba. Terlemeye başlamıştım,</p>

  <p>Aşağıda ayak sesleri duydum, sonra mutfağın lambası kapandı. Ayak sesleri geri gelip merdivenleri çıkmaya başladı. Hemen dönüp yaklaşan babama gülümsedim.</p>

  <p>"Evet, haklısın Jamie," dedim acınası bir halde, resmen kanım kurumuştu. ,</p>

  <p>"O kadar uzun konuşma," dedi babam yanımdan geçip giderken. Merdivenleri çıkmaya başlamıştı. "Tamam, baba!" diye bağırdım neşeyle, işler sarpa sarıp da bir çıkar yol bulamadığım zamanlarda olduğu gibi sidik torbamın yakınlarında bir sızı duymaya başladım. "Aauuuuf"</p>

  <p>Telefonu kulağımdan çekip bir an öylece bakakaldım. Sesi Eric'in mi yoksa köpeğin mi çıkardığını anlayamamıştım.</p>

  <p>"Alo? Alo?" diye fısıldadım deli gibi, babamın gölgesi üst katın duvarını boydan boya geçmişti. "Haaüuuuuuuvv!" Çığlık hatta çınlıyordu. Olduğum yerde sıçradım. Tanrım, hayvana ne yapıyordu öyle? Sonra telefonun ahizesi bir yere çarptı, küfür gibi bir şeyler duydum, telefon tekrar bir yere çarptı. "Seni piç kurusu... Aaah! Siktir! Gel buraya, seni küçük..."</p>

  <p>"Alo! Eric! Yani Frank! Yani... Alo! Ne oluyor?" diye tıslayarak üst katta gölge var mı diye baktım, ağzımı elimle kapamıştım. "Alo?"</p>

  <p>Bir takırtı oldu, sonra "Senin hatan!" diye bir bağrış duyuldu, sonra bir başka çatırtı. Bir süre ne idüğü belirsiz, sesler duydum, ama he kadar uğraşırsam uğraşayım ne olduklarını çıkaramıyordum, hattan kaynaklanan seslere de benzemiyorlardı. Telefonu kapatsam mı diye düşünüyordum, hatta tam kapatacaktım ki Eric'in sesi tekrar duyuldu, anlayamadığım bir şeyler mırıldanıyordu.</p>

  <p>"Alo? Ne?" dedim.</p>

  <p>"Hâlâ orada mısın? Piç kurusunu kaybettim. Senin yüzünden. Tanrım, sen ne işe yararsın ha?"</p>

  <p>"Özür dilerim," dedim samimiyetle.</p>

  <p>"Artık çok geç. Isırdı beni, it bozuntusu. Ama yine yakalarım nasılsa. Piç kurusu." Bip bipler duyuldu. Biraz daha para attığını duydum.</p>

  <p>"Memnunsundur değil mi?"</p>

  <p>"Neden memnun olacakmışım?"</p>

  <p>"Kahrolası köpek kaçtığı için, götlek."</p>

  <p>"Ne? Bana mı?" diye kekeledim.</p>

  <p>"Sakın kaçtığı için üzüldüğünü söylemeye kalkma bana."</p>

  <p>"Ah..."</p>

  <p>"Bile bile yaptın!" diye bağırdı Eric. "Bile bile yaptın! Kaçmasını istiyordun! Oyunumu bozdun! <span style="text-indent: 1em;">Beni değil köpeği tutuyorsun! Seni hıyar! Seni pis piç kurusu!"</span></p>

  <p>"Ha, ha," diye güldüm inandırıcı olmayan bir sesle. "Aradığın için teşekkürler... Şey... Frank. Hoşçakal." Telefonu dank diye kapadım, bütün şartlar göz önüne alındığında ne kadar iyi idare ettiğimi düşünerek kendimi kutladım. Epeyce terlemiş olan alnımı sildim ve yukarıdaki gölgesiz duvara son bir kez daha baktım.</p>

  <p>Başımı sallayarak merdivenleri çıkmaya başladım. Tam en üst basamağa gelmiştim ki telefon yine çaldı. Donup kaldım. Eğer ben açarsam... Ama açmasam babam bakardı....</p>

  <p>Geri koşup açtığımda atılan paraların sesini duydum; sonra "Piçkurusu!", ardından da sağır edici metal ve cam sesleri. Gözlerimi kapatıp sesleri dinledim, en sonunda telefonlardan genellikle çıkmayan alçak bir uğultu baş gösterdi; sonra telefonu tekrar kapatıp yukarı baktım ve bitkinlikle yukarı çıkmaya başladım.</p>

  <p>Yatağa yattım. En kısa zamanda bu soruna uzun vadeli bir çözüm bulmam gerekecekti. Tek yol buydu. Sorunun kökenine inerek olaylar üzerinde bir etki yaratmam gerekiyordu; yani Bizim Saul'un ta kendisine. Eric'in bütün İskoçça telefon ağını harabeye çevirmemesi ve ülkedeki köpek neslini tüketmemesi için güçlü bir ilaca ihtiyaç vardı. Ama önce Fabrikaya danışmalıydım.</p>

  <p>Tam anlamıyla benim suçum sayılmazdı, ama benimle ilgisi vardı ve tarihi köpek kafatası, Fabrikanın yardımı ve biraz da şans sayesinde bu konuda bir şeyler yapabilirdim. Ağabeyimin benim yollayacağım beyin dalgalarına ne denli açık olacağını düşünmek istemiyordum, akıl durumu belliydi, ama bir şeyler yapmak zorundaydım.</p>

  <p>Küçük köpek yavrusunun ondan kurtulduğunu umuyordum. Kahretsin olanlar yüzünden bütün köpekleri suçlamıyordum ben. Suçlu Bizim Saul'du, Bizim Saul'un tarihimizde ve benim özel mitolojimdeki rolü Kastratörlüktü, ama mezarlığı dolduran küçük yaratıklar sayesinde artık tümüyle benim kontrolümde.</p>

  <p>Ağabeyim olsa bile Eric'in deli olduğu doğruydu. Onu hâlâ seven aklı başında birisi olduğu için şanslıydı.</p>
</body>
</html>
