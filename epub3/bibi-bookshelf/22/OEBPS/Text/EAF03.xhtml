<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>III<br />
  Sığınakta</h1>

  <p>En büyük düşmanlarım Kadınlar ve Deniz. Bunlardan nefret ediyorum. Zayıf ve aptal oldukları ve erkeklerin gölgesinde yaşadıkları ve onların yanında solda sıfır kaldıkları için kadınlardan; inşa ettiklerimi yerle bir ettiği, bıraktıklarımı alıp götürdüğü, yaptığım izleri sildiği, beni hep hayal kırıklığına uğrattığı için de Denizden. Rüzgâr da sütten çıkmış ak kaşık sayılmaz gerçi.</p>

  <p>Deniz mitolojik bir düşman, ben de içten içe bazı fedakârlıklar yapıyorum onun için, biraz korkuyorum, gerektiği gibi saygı duyuyorum; ama çoğunlukla ona eşitim gibi davranıyorum. O da benim gibi dünya üzerinde bazı işler çeviriyor; ikimizden de korksunlar. Kadınlar... bana göre kadınlar rahatımı kaçıracak kadar yakınımdalar. Onların adaya çıkmasını bile istemiyorum, her cumartesi evi temizlemek ve erzak getirmek için gelen Bayan Clamp'ın bile. Nuh nebiden kalma bir kadın ve ancak çok genç ve çok yaşlı insanlarda görülen bir cinsiyetsizlik var onda, ama yine de eskiden kadınmış ve bu da canımı sıkmaya yetiyor.</p>

  <p>Ertesi sabah uyandığımda babamın dönüp dönmediğini merak ettim. Giyinme zahmetine katlanmadan odasına gittim. Kapıyı açacaktım, ama elimi tokmağa uzatmıştım ki horlamasını duydum ve dönüp banyoya girdim.</p>

  <p>Banyoda, işedikten sonra, günlük yıkanma ayinime başladım. Önce duş aldım. Sadece duş aldığım zamanlarda donumu tümüyle çıkarırım. Kirli donu dolaptaki kirli torbasına koydum. Saçlarımdan başlayıp el ve ayak tırnaklarımın ucuna kadar özenle yıkandım. Bazen, ayak tırnağı peyniri ya da göbek deliği havı gibi kıymetli bazı maddeler üretmem gerektiğinde günlerce banyo yapmam; bundan nefret ediyorum, çünkü çok geçmeden kendimi kirli hissetmeye başlıyorum, her yerim kaşınıyor ve bu ısrarın sonunda elime geçen en güzel şey nihayet banyo yapmanın zevki.</p>

  <p>Duş alıp önce elbeziyle, sonra da havluyla iyice kurulandıktan sonra tırnaklarımı kestim. Daha sonra elektrikli diş fırçamla dişlerimi bir güzel fırçaladım. Daha sonra da tıraş oldum. Hep tıraş köpüğü ve yeni çıkan tıraş bıçaklarını kullanırım (şu anda çift bıçaklı ve oynar başlıklı modeller revaçta) ve bir günlük seyrek kahverengi sakalları titizlikle keserim. Bütün yıkanma işlemleri gibi tıraş da belli bir kalıbı takip eder; her sabah aynı yerde, aynı sayıda ve aynı uzunlukta darbelerle tıraş olurum. Her zamanki gibi, yüzümün özenle kırkılmış yüzeylerine bakarken içimde hoş bir heyecan hissettim.</p>

  <p>Sümkürerek burnumu temizledim, ellerimi yıkadım, tıraş bıçağını, tırnak makasını, küveti ve lavaboyu yıkadım, sabunluğu çalkaladım ve saçlarımı taradım. Neyse ki hiç siyah nokta yoktu yüzümde, yani ellerimi son bir kez daha yıkayıp temiz bir don giymekten başka yapacak bir şey kalmamıştı. Bütün temizlik malzemelerini, havluları, tıraş bıçağını falan yerlerine koydum, aynanın üzerindeki buharı sildim ve odama döndüm.</p>

  <p>Çoraplarımı giydim; yeşil olanları. Sonra cepli haki bir gömlek. Kışın içime fanila giyerdim, üzerime de yeşil ordu süveterimi; ama yazın değil. Bunu yeşil çizgili pantolonum ve postallarım takip etti; giydiğim her şeyin üzerindeki markalan çıkarmıştım; çünkü ayaklı bir reklam panosu gibi dolaşmaya hiç niyetim yoktu. Savaş ceketimi, bıçağımı, çantalarımı, sapanımı ve diğer teçhizatı yanıma alıp mutfağa indim.</p>

  <p>Hâlâ erkendi ve bir gece önce hava durumunda geleceğini söyledikleri yağmur yağmak üzereydi.</p>

  <p>Sade kahvaltımı da ettikten sonra hazırdım.</p>

  <p>Serin, nemli sabah havasına çıkıp ısınmak ve yağmur başlamadan adanın öte tarafına dolanabilmek için hızlı hızlı yürüdüm. Kasabanın ardındaki tepeler bir buluta gizlenmişti ve rüzgâr sertleştikçe deniz dalgalanıyordu. Otlar çiyden eğilmişlerdi; sis açılmamış çiçeklerin boynunu bükmüş ve benim Kurban Kazıklarıma, büzülmüş kafalar ve küçük kuru gövdeler üzerindeki kan gibi yapışmıştı.</p>

  <p>İki jet adanın üzerinden çığlıklar atarak geçtiler; yüz metre kadar yukarıda hızla ilerleyerek adayı göz açıp kapayana kadar geçip denize açılan kanat kanada iki Jaguar. Onları uzun uzun izledikten sonra yoluma devam ettim. Bir keresinde, yaklaşık bir iki yıl önce yine böyle bir çifti beni yerimden sıçratmıştı. Körfezin hemen açığında yapılan tatbikatta bombalarını bıraktıktan sonra kanunları çiğneyerek alçaktan uçup adanın üzerinde öyle bir gümlemişlerdi ki adanın kuzeyindeki harap gemi kızağının yakınlarında duran bir ağaç kütüğündeki eşekarısını kavanoza sokmak gibi gayet ince bir işin ortasında bir karış havaya sıçratmışlardı beni Eşekarısı beni sokmuştu.</p>

  <p>O gün kasabaya gidip plastik bir Jaguar modeli almış, öğleden sonra uçağı yapmış ve Sığınağın tepesinde küçük bir bombayla onu törenle paramparça etmiştim. İki hafta sonra bir Jaguar, Nairn civarında denize düştü; ama pilot zamanında atlamayı başarmıştı. Güç bende artık diye düşünmek işime gelirdi aslında, ama bir rastlantı olduğunu düşündüm; gelişmiş jetler o kadar sık düşüyordu ki benim temsili ve onların gerçek patlamasının birbirini on beş gün arayla takip edişine şaşırmamak gerekirdi.</p>

  <p>Çamurlu dereye bakan tümseğe oturup bir elma yedim. Küçücük bir fidanken adı Katile çıkan küçük ağaca yaslandım. Artık büyümüş benim boyumu bile geçmişti; ama ben küçükken ve o da benim boylarımdayken onu adaya güneyden gelecek tehlikelere karşı sabit bir sapan olarak kullanıyordum. Şimdiki gibi o zamanlarda da geniş dereye ve içinden eski bir balıkçı teknesinin kalıntısı görünen çinko rengi çamura bakardı.</p>

  <p>Bizim Saul Hikâyesinden sonra sapanın işlevini değiştirdim ve onu Katil yaptım; hamster, fare ve gerbil kırbacı.</p>

  <p>Hatırladığıma göre yumruk büyüklüğünde bir taşı rahat rahat derenin öte yakasına ve anakaranın yirmi metre kadar içine atabiliyordu, hem bir kere doğal ritmine ayak uydurdum mu iki saniyede bir atış yapabiliyordum. Fidanı eğdiğim doğrultuyu değiştirerek altmış derecelik bir açıda istediğim noktayı vurabiliyordum. Tabii iki dakikada bir hayvan kullanmıyordum; haftada sadece bir iki tane. Altı ay boyunca Porteneil Evcil Hayvan Dükkânının en iyi müşterisi oldum, her cumartesi gidip oradan bir iki hayvan, ayda bir de oyuncak dükkânından bir kutu badminton topu alıyordum. Benim dışımda kimsenin bu ikisinin alakalı olabileceğini düşündüğünü sanmıyorum.</p>

  <p>Bir nedeni vardı tabii; şöyle ya da böyle yaptığım hemen her şeyin bir nedeni vardır. Bizim Saul'un kafatasını arıyordum.</p>

  <p>Elmanın koçanını derenin karşı tarafına fırlattım; tatmin edici bir höpürdeme sesi çıkararak karşı kıyıdaki çamura gömüldü. Sığınağın içini şöyle adamakıllı bir kolaçan etmenin zamanı geldiğine karar verdim ve en güneydeki kum tepesinin etrafında bir tur atarak eski hap kutusuna doğru koşmaya başladım. Sahile bakmak için durdum. İlginç bir şey yok gibiydi, ama bir gün önce aldığım dersi hatırladım. Durup havayı kokladığımda her şey normal görünüyordu, on dakika sonra ise o kamikaze kılıklı tavşanla boğuşuyordum; bunu hatırlayınca kum tepesinin yanından denizin molozları yığdığı hatta gittim.</p>

  <p>Tek bir şişe vardı. Önemsiz bir düşman, hem de boş. Su çizgisine yanaşıp şişeyi uzağa attım. On metre ötede boynu gluk diye suyun üzerinde belirdi. Gelgit henüz çakılların üzerini örtmemişti, ben de bir avuç alıp şişeye atmaya başladım. Kol altından atış yapacak kadar yakındı şişe ve seçtiğim taşların çoğu aynı büyüklükteydi, yani atışlarım yerini buldu: Dört atışta sıçrayan su şişeye değdi beşinci boğazını kırdı. Gerçekten de küçük bir zaferdi; çünkü şişelerin yenilgisi çok öncelerden beri kesindi, ben denizin bir düşman olduğunu fark edip de taş atmayı öğrendiğim zamanlardan beri. Hâlâ zaman zaman beni deniyor, ama sınırlarıma en ufak bir tecavüze bile izin verecek havada değildim.</p>

  <p>Şişe battı, kum tepelerine geri döndüm, yarı yarıya kuma gömülü olan Sığınağın üzerine çıkıp dürbünümle etrafa baktım. Hava sakin olmasa da sahil sakin görünüyordu. Sığınağa girdim.</p>

  <p>Paslı menteşelerini yağlayıp, sürgüsünü düzelterek tamir etmiştim çelik kapıyı senelerce önce. Asma kilidin anahtarını çıkarıp kapıyı açtım. İçeride her zamanki yanmış mum kokusu vardı. Kapıyı kapatıp arkasına bir odun parçası koyduktan sonra gözlerimin karanlığa alışmasını ve zihnimin mekânın şeklini almasını bekleyerek bir süre olduğum yerde durdum.</p>

  <p>Kısa bir süre sonra, Sığınağın yegâne pencereleri olan iki dar aralıktan sızan ışıkta etrafı hayal meyal görebiliyordum. Sırt çantamı ve dürbünümü çıkarıp hafiften dökülmekte olan betona çakılı çivilere astım. Kibrit tenekesini alıp mumlan yaktım; sarı sarı yanıyorlardı. Çömeldim ve yumruklarımı sıkarak düşünmeye başladım. Mum yapma takımını beş altı yıl önce merdiven altında bulmuş, mumu bir eşekarısı hapishanesi olarak kullanmayı akıl edene kadar da aylarca çeşitli renk ve biçimler elde etmek için deneyler yapmıştım. Kafamı kaldırdığımda, mihrabın üzerindeki mumun tepesinden çıkmaya başlayan eşekarısını gördüm. Kan kırmızısı ve bileğim kadar kalın olan bu yeni yakılmış mum, üzerindeki o sıvı balmumu çanağında, kimsenin bilmediği bir oyunun piyonları gibi hem kımıltısız alevi hem de eşekarısının küçük başını barındırıyordu. Eşekarısının balmumu kaplı başının bir santim arkasındaki alev yağın içindeki antenleri açığa çıkarıp hemen ardından da cızırtıyla yaktı. Üzerindeki balmumu aşağıya akınca kafa da tütmeye başladı, sonra dumanlar aydınlandı ve eşekarısının gövdesi kraterin içindeki ikinci bir alev gibi ateş, böceği baştan aşağı yakıp kül edene kadar yandı.</p>

  <p>Bizim Saul'un kafatasının içinde duran mumu yaktım. O içi boş sararmakta olan kemik parçası neden olmuştu, derenin öte yakasındaki çamurda ecelleriyle burun buruna gelen o küçük yaratıkların ölmesine. Dumanlar çıkaran alevin eskiden köpeğin beyninin durduğu yerde salınışını izledikten sonra gözlerimi kapadım. Yeniden Tavşan Arazisi belirdi gözümün önünde ve zıplayarak kaçarken yanan gövdeler. Araziden kaçan ve suya ulaşamadan ölen o tavşan. Kara Zalimi ve sonunu gördüm. Eric'i düşündüm ve Fabrikanın beni neden uyardığını.</p>

  <p>Kendimi hayal ettim, Frank L.Cauldhame ve aslında nasıl olmam gerektiğini düşündüm: uzun ince bir adam, güçlü, kararlı, dünyada yerini bulmuş, güvenli ve inançlı. Gözlerimi açıp derin bir nefes alarak yutkundum. Bizim Saul'un göz çukurlarından is kokulu bir ışık yayılıyordu. Mihrabın iki yanındaki mumlar da kafatasının içindeki mum gibi kırpışıyorlardı.</p>

  <p>Sığınağı şöyle bir gözden geçirdim. Kesilmiş martı, tavşan, karga, fare, baykuş, köstebek ve kertenkele kafaları bana bakıyordu. Karşıdan karşıya duvara gerilmiş olan ipin üzerinden sarkan siyah iplerin ucuna takılmış kuruyorlardı ve arkalarındaki duvarlara vuran solgun gölgeler ağır ağır dönüyordu. Duvar dipleri boyunca tahta ya da taş yükseltiler üzerinden beni izliyordu kurukafa koleksiyonum. Atların, köpeklerin, kuşların, balıkların ve koçların sarı kafa kemikleri, kiminin ağzı, gagası açık, kiminin kapalı, dişleri kasılmış pençeler gibi dışarı fırlamış bir halde yüzlerini Bizim Saul'a dönmüşlerdi. Mumların ve kurukafanın altındaki tuğla, tahta ve betondan yapılma mihrabın sağındaki küçük şişelerde kıymetli sıvılarım vardı; solunda ise vida, somun, çivi ve kancaları koymak için yapılmış plastik çekmeceler. Kibrit kutusundan büyük olmayan her çekmecede Fabrikadan geçmiş bir eşekarısının gövdesi vardı.</p>

  <p>Sağ tarafımda duran büyük bir tenekeye uzanıp çakımla kapağını açtım ve içindeki çay kaşığını kullanarak bir miktar beyaz tozu köpeğin kafatasının önünde duran madeni tabağa döktüm. Sonra en eski eşekarısı kadavrasını alıp beyaz toz tepeciğinin üzerine bıraktım. Kapadığım tenekeyi ve plastik çekmeceyi yerlerine koyduktan sonra o küçük yığını kibritle ateşe verdim.</p>

  <p>Şeker ve yabanotu temizleyici karışımı cızırdayarak alev aldı; parlak ışık gözlerimi dağladı, duman bulutları başımı sardı, nefesimi tutmaya çalışıyordum. Gözlerim yaşarmıştı. Bir saniyede ateş söndü, o parlak sarı sıcaktan sonra serinlemeye başlayan kara kuru bir kalıntıydı artık karışım ve eşekarısı. Gözlerimi kapatarak bir, şeyler görmeye çalıştım, ama madeni tabaktaki ateş gibi git gide solgunlaşan bir yanma imgesinden başka bir şey gelmedi gözümün önüne. Retinamda şöyle bir salınıp silindi. Eric'in yüzünü ya da olacaklar hakkında başka bir ipucunu görebileceğimi sanıyordum, ama olmadı.</p>

  <p>Öne eğilip sırasıyla sağ ve soldaki eşekarısı mumlarını sonra da gözlerin birinden içeri üfleyerek kafatasındaki mumu söndürdüm. Gözlerimde hâlâ parıltının körlüğü, el yordamıyla karanlığın ve dumanların içinden kapıya doğru ilerledim. Dışarı çıktığımda duman ve is nemli havaya boşaldı; derin derin nefes alarak orada dikilirken saçlarımdan mavi ve gri helezonlar yükseliyordu. Bir anlığına gözlerimi kapadıktan sonra ortalığı toparlamak için Sığınağa girdim.</p>

  <p>Kapıyı kapayıp kilitledim. Öğle yemeği için eve gittiğimde babam arka bahçede odun kırıyordu. "İyi günler," dedi alnını silerek. Nemli, hatta biraz sıcaktı hava, o da belden yukarısı çıplak geziyordu.</p>

  <p>"Selam," dedim.</p>

  <p>"Dün bir sorun çıkmadı değil mi?"</p>

  <p>"Hayır."</p>

  <p>"Çok geç döndüm."</p>

  <p>"Ben uyumuştum."</p>

  <p>"Bana da öyle geldi zaten. Karnın acıkmış olmalı."</p>

  <p>"İstersen bugün ben yapayım yemeği."</p>

  <p>"Ben yaparım. Sen de istersen biraz odun kır. Yemek benim işim." Baltayı yere koyup gözlerini benden ayırmadan ellerini pantolonuna sildi.</p>

  <p>&nbsp;"Dün her şey yolunda gitti mi?"</p>

  <p>"Evet," dedim başımı sallayarak.</p>

  <p>"Hiçbir şey olmadı mı?"</p>

  <p>"Dikkate değer bir şey olmadı," dedim aletlerimi yere koyup ceketimi çıkarırken. Baltayı aldım.</p>

  <p>"Hatta biraz fazla sakindi."</p>

  <p>"Güzel," dedi, inanmış gibi bir hali vardı ve eve girdi. Akıntının attığı odunları kırmaya başladım.</p>

  <p>Öğleden sonra bisikletim Şose ve biraz da parayla birlikte kasabaya indim. Babama akşam yemeğine döneceğimi söyledim. Porteneil yolunu yarılamıştım ki yağmur başladı, ben de durup yağmurluğumu giydim. Yağmur bardaktan boşanırcasına yağıyordu, ama mesele çıkmadan oraya ulaştım. Solgun ikindi ışığında kasaba gri ve boş görünüyordu; arabalar kuzeye giden yolda foşurdayarak ilerliyor, kimisinin yakılmış olan farları her şeyi daha da solgun gösteriyordu. Yaşlı Mackenzie'yi görmek ve yeni bir Amerikan av sapanıyla bir miktar havalı tüfek saçması almak için ilk iş silah dükkânına gittim.</p>

  <p>"Nasılsın bakalım delikanlı?" .</p>

  <p>"İyiyim, siz nasılsınız?"</p>

  <p>"Fena sayılmam," dedi kır saçlı başını sallayarak, sararmış gözleri ve saçları elektrik ampulünün ışığında ona hasta gibi bir görünüm veriyordu. Birbirimize hep aynı şeyleri söyleriz. Genellikle dükkânda düşündüğümden daha fazla kalırım, çünkü çok güzel bir kokusu vardır.</p>

  <p>"Amcan nasıl peki? Onu ne zamandır görmedim."</p>

  <p>"İyi."</p>

  <p>"Güzel, güzel," dedi Bay Mackenzie gözlerini, hafiften acılı bir ifadeyle kısıp başını sallayarak.</p>

  <p>Ben de başımı salladım ve saatime baktım.</p>

  <p>"Artık gitsem iyi olacak," dedim ve yeni sapanı sırt çantama, kesekâğıdına sarılı saçmaları da savaş ceketimin bir cebine koyarak hazırlandım.</p>

  <p>"Madem öyle git bakalım," dedi Mackenzie, sanki olta iğneleri, bobinler ve ördek düdüklerini inceliyormuş gibi cam tezgâha bakıp başını sallayarak. Kasanın yanından bir bez alıp ağır ağır cam yüzeyi silmeye başladı, ben çıkarken başını kaldırıp "Güle güle," dedi.</p>

  <p>"Hoşçakalın."</p>

  <p><br /></p>

  <p>Körfez kahvesi bu ismi aldıktan sonra korkunç bir toprak kayması olmuş gibi geliyordu bana hep, çünkü körfezi görebilmesi için en azından bir kat daha yüksek olması gerekliydi. Orada bir fincan kahve içip Uzay İstilası oyunu oynadım. Yeni bir makine koymuşlardı, ama bir iki pound kaybettikten sonra ustalaşıp fazladan bir uzay gemisi aldım. Sıkılınca yine kahvemin başına çöktüm.</p>

  <p>Bu yakınlarda bölgede, ilginç bir etkinlik olup olmadığını görmek için duvarlardaki ilanlara baktım; ama Sinema Kulübü dışında dikkate değer bir şey yoktu. Bir dahaki gösterimde Teneke Trampet vardı ama o da babamın yıllar önce bana aldığı bir kitaptı ve nadir hediyelerinden biriydi; bu yüzden de okumaktan özellikle kaçınmıştım, bir diğer nadide hediyesi olan Myra gibi. Çoğunlukla babam bana istediğim parayı verir ve seçimi bana bırakır. Pek umrunda olduğunu sanmıyorum; ama öte yandan hiçbir isteğimi de geri çevirmez. Sanırım sessiz bir anlaşma var aramızda; ben resmen var olmayışım konusunda bir şey söylemiyorum, o da adada ne istersem yapmama ve kasabadan ne istersem almama ses çıkarmıyor. Sadece motosiklet yüzünden kavga ettik; ben biraz daha büyüyünce alacağını söyledi. Yazın almanın iyi olacağını, böylece havalar bozmadan yeterince deneyim kazanabileceğimi söyledim; ama o, yazın kasabada ve yollarda turist trafiğinin artacağını iddia etti. Bence sadece ertelemeye çalışıyor; benim fazlaca bağımsızlık kazanmamdan korkuyor olabilir ya da motosikletli birçok genç gibi kendimi öldürmemden. Bilmiyorum; beni gerçekten ne kadar sevdiğini asla anlayamadım. Düşünüyorum da ben de onu ne kadar sevdiğimi tam bilemiyorum.</p>

  <p>Kasabada tanıdık birilerini göreceğimi ümit ediyordum, ama göre göre yaşlı Mackenzie'yle formika tezgâhının ardında esneyerek dergisini okuyan şişko Bayan Stuart'tan başka kimseyi görmedim. Hoş pek fazla tanıdığım da yok ya; tek gerçek dostum Jamie, ama onun sayesinde tanıdık diyebileceğim pek çok yaşıtımla tanıştım. Okula gitmemek ve sürekli adada yaşamıyormuşum gibi davranmak yaşıtlarımla büyümemek anlamına geliyordu (Tabii Eric dışında, ama o da çoğunlukla uzakta oluyordu). Tam ben kendimi tehlikeye atıp da biraz daha fazla arkadaş edinmeye niyetlendiğimde Eric delirdi ve kasabada tatsız bir hava doğdu.</p>

  <p>Anneleri çocuklarına uslu durmazlarsa onları Eric Cauldhame'e vereceklerini, Eric'in de onlara kurt ve solucan yedireceğini söylüyorlardı. Kaçınılmaz bir biçimde hikâye zamanla Eric'in sadece köpekleri yakmakla kalmayıp onları da yakacağı şeklinde değişime uğradı herhalde; yine herhalde kaçınılmaz bir biçimde çocuklar benim Eric olduğumu ve o numaraları benim yaptığımı düşünmeye başladılar. Belki de aileleri Blyth, Paul ve Esmerelda'nın başlarına gelenleri tahmin etmişti. Her nedense benden kaçmaya ya da uzakta durup kötü şeyler söylemeye başladılar, ben de göze çarpmamaya çalışıp kasabaya ziyaretlerimi mümkün olduğunca azalttım. Çocukların gençlerin ve yetişkinlerin bana tuhaf tuhaf bakmaları böyle başladı, hatta bazı annelerin çocuklarına, "Uslu dur yoksa seni Frank'e veririm" dediklerini de biliyorum, ama umrumda değil. Kaldırabilirim.</p>

  <p>Bisikletime atlayıp hoyratça eve doğru sürmeye başladım, patikadaki çukurlara dalıyordum, hatta Rampaya bile kırk kilometre hızla girdim -bir tepeceğin üzerindeki bir inişten sonraki kısa bir yokuştu Rampa ve orada yoldan çıkmak işten bile değildi- ve karaçalılara ramak kala çamurun ortasına kıç üstü oturdum, canım öyle yanmıştı ki ağzımı bir türlü kapatamıyordum. Ama eve tek parça halinde döndüm. Babama iyi olduğumu ve bir saat içinde yemeğe geleceğimi söyledikten sonra barakaya Şose'yi temizlemeye gittim. İşim bittikten sonra bir gün önce kullandığım bombaların yerine yenilerini yaptım, birkaç tane de fazladan. Barakadaki elektrik sobasını yaktım ama beni ısıtmaktan çok kolayca nemlenen karışımı kuru tutmaya yarıyordu.</p>

  <p>Kasabadan kilolarca şeker ve tenekeler dolusu yabanotu temizleyici taşıyıp onları cüce Jamie'nin Porteneil'de yanında çalıştığı müteahhitten getirdiği plastik elektrik tesisatı borularına doldurmakla uğraşmak istemezdim doğrusu. İnsanın kileri adanın yarısını haritadan silecek kadar barutla doluyken bütün bunlarla uğraşmak çok saçma, ama babam yanına yaklaşmama bile izin vermiyor.</p>

  <p>Babası Colin Cauldhame barutu eskiden sahilde bulunan gemi söküm yerinden almış. Akrabalarından biri orada çalışıyormuş ve cephaneliği patlayıcı dolu olan eski bir savaş gemisi bulmuş. Colin barutu satın alıp ateş yakmak için kullanmaya başlamış. Bir şeyin içine konmayınca barut, tutuşturmak için bire birdir. Colin iki yüzyıl boyunca kullanılsa bile eve yetecek kadar çok almış belki de satmayı düşünüyordu. Babamın bir süre sobayı yakmak için barutu kullandığını hatırlıyorum, ama ne zamandır kullanmıyor. Kim bilir aşağıda daha ne kadar kaldı; üzerinde Kraliyet Donanması yazan çuvallar ve fıçılar görmüş ve onlara ulaşmak için çeşitli yollar hayal etmiştim, ama kulübenin içinden bir tünel kazıp da barutu arkadan çıkarmadığım sürece onu ele geçirmem mümkün değil. Babam iki üç haftada bir kilere inip elinde bir fener asabi bir halde çuvalları sayıyor, etrafı kokluyor ve termometreyle nemölçere bakıyor.</p>

  <p>Kilerin serin ve hoş bir havası var, nemli de değil, hem de su seviyesinin hemen üzerinde olmasına rağmen; babamın ne yaptığını biliyor gibi hali var ve patlayıcının tehlikeli olmadığına güveniyor, ama Bomba Çemberinden beri daha asabileşti. (Yine suçluluk; bu da benim hatamdı. İkinci cinayetim, ailedekilerin artık şüphelenmeye başlamalarına neden oldu galiba) Madem o kadar korkuyor neden barutu atmıyor bilmem. Ama sanırım barut konusunda bazı batıl inançları var. Geçmişle aramızdaki bir bağ, gizlediğimiz bir şeytan, ailemizin bütün kötülüklerinin bir simgesi; belki de günün birinde bize kötü bir şaka yapmak üzere bekliyor.</p>

  <p>Kısacası ona ulaşamıyorum ve metrelerce boruyu kasabadan taşıyıp üzerinde saatlerce ter dökmem gerekiyor; büküyorum kesiyorum, deliyorum, kıvırıyorum, tekrar büküyorum, mengenede onunla birlikte ben de eziliyorum, öyle ki sandalyem ve baraka gıcırdamaya başlıyor. Sanırım bu da bir tür zanaat, hem de ustalık isteyen bir şey; ama bazen canımı sıkıyor ve devam edecek isteği içimde sadece o siyah küçük torpidoları nasıl kullanacağımı düşündüğümde buluyorum.</p>

  <p>Bomba yapma işleminden sonra her tarafı düzenleyip temizledim, sonra da yemeğe gittim.</p>

  <p>"Onu arıyorlar," dedi babam aniden, ağzı lahana ve soya fasulyesi doluydu. Birden parlayan isli bir alev gibi beni yalayıp geçti gözleri, sonra yine başını eğdi. Açtığım biranın birazını içtim. Evde mayaladığımız bira bu sefer bir öncekinden daha iyi olmuştu, hem de daha sert.</p>

  <p>"Eric'i mi?"</p>

  <p>"Evet, Eric'i. Kırlarda onu arıyorlar."</p>

  <p>"Kırlarda mı?"</p>

  <p>"Kırlarda olabileceğini düşünüyorlar."</p>

  <p>"Evet, onu orada aramalarının nedeni de bu olsa gerek."</p>

  <p>"Tabii," diyerek başını salladı babam.&nbsp;<span style="text-indent: 1em;">"Neden mırıldanıyorsun?"</span></p>

  <p>Boğazımı temizleyip onu duymamışım gibi köftelerimi yemeye devam ettim.</p>

  <p>"Düşündüm de," dedi, sonra kahverengi, yeşil karışımı yiyeceği kaşıkla içeri itip uzunca bir süre çiğnedi. Konuşmasını bekledim. Kaşığıyla belli belirsiz yukarıyı işaret ederek sordu; "Telefonun kablosunun uzunluğu ne kadar sence?"</p>

  <p>"Kıvrık hali mi yoksa düzeltildiğinde mi?" dedim hemen, bardağımı masaya bırakarak.</p>

  <p>Homurdanarak sustu ve yemeğine gömüldü tekrar hoşlanmasa bile tatmin olmuştu anlaşılan. İçtim.</p>

  <p>"Kasabadan istediğin özel bir şey var mı?" dedi sonunda, ağzını portakal suyuyla çalkalarken.&nbsp;<span style="text-indent: 1em;">Başımı iki yana salladım, biramı içtim.</span></p>

  <p>"Yok, her zamankiler," diyerek omzumu silktim.</p>

  <p>"Dondurulmuş patates, köfte, şeker, çörek, mısır gevreği türünden saçma sapan şeyler." Bütün bunları ifadesiz bir yüzle söylemesine rağmen sonunda sırıttı.</p>

  <p>Başımı salladım. "Evet, aynen öyle. Ne sevdiğimi bilirsin,"</p>

  <p>"Adam gibi şeyler yemiyorsun. Üzerinde biraz daha baskı kurmalıyım."&nbsp;</p>

  <p>Sesimi çıkarmadan yemeyi sürdürdüm. Meyve suyunu bardağında sallayıp gözlerini, öne eğdiğim kafama dikmiş beni izlediğinden emindim, babamın. Başını iki yana sallayarak masadan kalktı ve tabağını lavaboya götürdü.</p>

  <p>"Bu gece çıkıyor musun?" diye sordu musluğu açarken. "Hayır. Bu gece evdeyim. Yarın gece çıkacağım."</p>

  <p>"Yine leş gibi sarhoş olmazsın inşallah. Günün birinde tutuklanacaksın, sona ayıkla pirincin taşını." Bana baktı.</p>

  <p>"Haksız mıyım?"</p>

  <p>"Benim niyetim sarhoş olmak değil," dedim. "Muhabbete katılmak için bir iki bardak filan içiyorum, o kadar."</p>

  <p>"Sadece muhabbet için içen birinden daha fazla gürültü çıkarıyorsun eve döndüğünde." Yine karanlık bir bakış fırlattı bana ve oturdu.</p>

  <p>Omzumu silktim. Tabii sarhoş oluyordum. Sarhoş olmayacaksa insan neden içsin ki? Ama dikkatliyim, çok fazla içip sorun çıkarmak istemiyorum.</p>

  <p>"Dikkat etsen iyi olur öyleyse. Osuruklarından ne kadar içtiğini anlıyorum." Dudaklarını büzerek taklit yaptı.</p>

  <p>Beyin ve bağırsaklar arasında doğrudan ve hayati bir bağ olduğuna dair bir kuramı vardı babamın.</p>

  <p>Birilerinin ilgisini çeksin diye beklediği fikirlerinden biriydi bu; bu konuda bir kitap bile yazmıştı. ("Osuruk Durumu''); bunu da ara ara Londra'daki yayıncılara gönderiyor, adamlar da tabii ki hemen geri yolluyorlardı. Osuruklarından, insanların sadece ne yiyip içtiklerini değil; aynı zamanda ne menem bir insan olduklarını, aslında ne tür şeyler yemeleri gerektiğini, duygusal dengelerinin yerinde olup olmadığını, sırları olup olmadığını, sana arkandan mı güldüklerini yoksa gözüne girmeye mi çalıştıklarını batta osurdukları anda tam olarak ne düşündüklerini (Bunu sesten anlıyordu) anlayabileceğini iddia ediyordu. Saçmalığın daniskası.</p>

  <p>"Hı hı," dedim, yanlış bir şey söylemeyeyim diye.</p>

  <p>"Bende bu yetenek var," dedi. Yemeğimi bitirip arkama yaslandım ve daha çok onu sinirlendirmek için ağzımı elimin tersiyle sildim. Başını sallıyordu.</p>

  <p>"Ne marka bira içtiğini bile anlarım insanın. Mesela senden Guinness kokusu aldım."</p>

  <p>"Ben Guinness içmem," dedim; ama yalandı, içten içe etkilenmiştim. "Bademciklerim şişer diye korkuyorum."</p>

  <p>İtirazıma aldırmadı bile, lafını sürdürdü: "Parayı sokağa at daha iyi. Alkolik olmana yardım edeceğimi sanıyorsan aldanıyorsun."</p>

  <p>"Saçmalama," dedim ve ayağa kalktım.</p>

  <p>"Ben ne dediğimi biliyorum. Ben senin gibi ne adamlar gördüm; içkiyi kaldırabileceklerini sanıyorlardı, ama kendilerini ellerinde bir şişe ucuz şarap sokak ızgaralarının yanında buldular,"</p>

  <p>Bu son vecizeyi beni sırtımdan vurmak için söylemişse de işe yaramamıştı; çünkü o "senin gibi ne adamlar gördüm" lafını daha önce kullanmıştı.</p>

  <p>"Bu benim hayatım, değil mi?" dedim ve tabağımı lavaboya koyduktan sonra mutfaktan çıktım.</p>

  <p>Babam hiçbir şey söylemedi.</p>

  <p><br /></p>

  <p>O gece televizyon seyrettim ve kendimi kâğıtlara gömerek adını yeni koyduğum Kara Zalim Tepesini de kapsayacak şekilde haritanın sınırlarını genişlettim ve tavşanlara yaptıklarımla bombaların etkisi ve nasıl yapıldıklarını kapsayan kısa bir açıklama yazdım. Bundan böyle Polaroid makinemi de Savaş Çantasında taşımaya karar verdim; tavşanlara yaptığım gibi düşük riskli cezalandırma seferlerinde o kadar yükü taşıdığıma ve kullanmak için harcayacağım zamana fazlasıyla değerdi. Tabii daha ciddi gaddarlıklar söz konusu olduğunda Savaş Çantasına fotoğraf makinesi konmayacaktı ama son bir iki yıldır, yani benden büyük oğlanların Porteneil’de peşime takılıp beni patikada sıkıştırmasından beri, hiç ciddi bir tehditle karşılaşmamışım.</p>

  <p>İşlerin artık çığımdan çıktığını düşünmüştüm, ama benim düşündüğüm kadar çizmeyi aşmadılar. Bisikletimin önünü kesip beni iterek para istedikleri zaman onları çakımla tehdit etmiştim. O zaman geri çekildiler, ama birkaç gün sonra adayı işgal etmeye kalkıştılar. Onları çiviler ve taşlarla uzakta tutmaya çalıştım, onlar da havalı tüfeklerle karşılık verdiler, bayağı heyecanlıydı ama o sırada Bayan Clamp haftalık haberlerle gelip onları polis çağırmakla tehdit etti, onlar da bir iki küfür ettikten sonra çekip gittiler.</p>

  <p>Zula sistemini o zaman geliştirdim, adada stratejik noktalara plastik torbalar içinde çivi, taş, vida ve olta kurşunu yığınağı yaptım. Aynı zamanda kapanlar kurup derenin karşısındaki kum tepelerine otlar arasına gizlenmiş cam şişeler bağlanmış ipler gerdim, böylece adaya geçmeye çalışan birisi ya kapana yakalanacak ya da şişenin yerinden çıkıp taşların üzerine yuvarlanmasına neden olacaktı. Bir iki gece boyunca tavan arasındaki pencerenin yanında cam şangırtısı, bastırılmaya çalışılan küfürler ya da rahatı kaçan kuşların havalanarak daha sessiz bir işaret vermesini bekledim durdum, ama başka bir şey olmadı. Kasabada bir süre onlardan uzak durdum; ya babamla gidiyor ya da onların okulda olduğu saatleri kolluyordum.</p>

  <p>Zula sistemi hâlâ duruyor, hatta bu gizli depolardan bir iki tanesine birkaç benzin bombası da ilave ettim; beklenmedik bir saldırı halinde bu bombalar patlayacak, ama tuzak tellerini çözüp barakaya kaldırdım. Zulaların yerini gösteren ada haritaları, olası saldırı rotaları, izlenecek taktiklerin bir özeti, sahip olduğum ya da yapabileceğim silahların bir listesinden oluşuyordu Savunma El Kitabım. Silahlar kategorisinde hoş olmayan bazı şeyler vardı, mesela gergin tel, bir kapanın hemen hemen bir adam boyu uzağında otların içine gizlenmiş kırık bir şişe, kuma gömülmüş boru bombalarından ve çivilerden yapılmış elektrikli fünyeli mayınlar, kenarlarına jilet takılmış frizbi gibi gizli silahlar.</p>

  <p>Artık kimseyi öldürmekte gözüm yok, ama saldırıdan çok savunmaya yarıyor bunlar ve kendimi güvende hissetmemi sağlıyor.</p>

  <p>Yakında gerçekten doğru düzgün bir yay alabileceğim, o günü iple çekiyorum; babama bir türlü gerçek bir tüfek ya da tabanca aldıramayışımı telafi edecek. Sapanım ve tüfeğim bazı koşullarda öldürücü olabilir, ama benim asıl istediğim şeye yani uzun menzilden vurma olanağına sahip değiller. Boru bombaları da öyle. Hedefe yerleştirilmeleri ya da en azından fırlatılmaları gerekiyor ve özel olarak sapanla atmak için hazırlanmış küçük bombalar bile her zaman hedefi vuramıyorlar, hem de çok yavaş kalıyorlar. Sapanla atmanın bazı kötü tarafları var, hedefe ulaşır ulaşmaz geri atılmadan patlamaları için fitili kısa tutmak gerekiyor, bu yüzden de bir iki tanesi daha sapandan kurtulur kurtulmaz patladı.</p>

  <p>Bazı deneyler sonucu hem mermi atan silahlar hem de sapan bombalarını atacak havan topları geliştirdim; ama hepsi çok hantal, tehlikeli, ağır ve patlamaya hazırdı.</p>

  <p>İdealim tabancaydı; ama 22'lik bir tüfeğe de razıydım, yine de yaya itirazım yoktu. Belki günün birinde resmi kayıtlarda olmayışıma rağmen kendim tüfek almanın bir yolunu bulabilirim ama o zaman da ruhsat alamam. Keşke Amerika'da olsam diye düşünüyorum bazen.</p>

  <p>Son zamanlarda buharlaşma kontrollerini yapmadığım zulalardaki benzin bombalarını kaydediyordum ki telefon çaldı. Saatin ne kadar geç olduğunu görünce şaşırdım; neredeyse on bir olmuştu. Telefona bakmak için merdivenleri koşarak inerken babamın kendi odasının kapısına yaklaştığını duydum.</p>

  <p>"Porteneil 531." Bip bip sesleri duyuldu. ,</p>

  <p>"Siktir et Frank, ayakçıklarıma kara sular indi. Sen ne halt ediyosun, sıpa bozuntusu?"</p>

  <p>Bir telefona bir de tırabzanlardan aşağı eğilmiş pijamasını pantolonunun içine sokmakta olan babama baktım.</p>

  <p>"Selam Jamie, neden bu kadar geç aradın?" dedim ahizeye.</p>

  <p>"Ha...? Yoksa bizim moruk başına mı dikildi?" dedi Eric.</p>

  <p>"Ona bok çuvalının teki olduğunu söyle."</p>

  <p>"Jamie selam söylüyor," diye bağırdım babama, o da tek kelime etmeden arkasını dönüp odasına girdi. Kapının kapandığını duydum. Tekrar telefona döndüm.</p>

  <p>"Eric bu sefer neredesin?"</p>

  <p>"Bok söylerim. Tahmin et?"</p>

  <p>"Nereden bileyim... Glasgow mu?"</p>

  <p>"Ha ha ha ha ha!" diye kıkırdadı Eric. Plastiği avucumda iyice sıktım.</p>

  <p>"Nasılsın? iyi misin?"</p>

  <p>"İyiyim. Ya sen?"</p>

  <p>"Ben de. Ne yiyip ne içiyorsun? Paran var mı? Otostop mu yapıyorsun? Biliyorsun seni arıyorlar, ama şimdilik televizyonda haber çıkmadı. Sakın..."</p>

  <p>Gücenebileceği bir şey söylememek için lafımı yarıda kestim.</p>

  <p>"İdare ediyorum. Köpek yiyorum! Heh heh heh!" İnledim.</p>

  <p>"Aman Tanrım, yalan söylüyorsun, değil mi?"</p>

  <p>"Başka ne yeseydim? Çok lezizler, Frankie yavrum; ormanlarda ve kırlarda saklanıyorum, habire yürüyorum, otostop yapıyorum ve ne zaman bir kasabaya yaklaşsam şöyle ağzıma layık etli butlu bir köpek seçip onunla ahbap oluyorum ve onu ormana çekip orada öldürüp yiyorum. Çok basit değil mi? Kır hayatına bayılıyorum."</p>

  <p>"Onları pişiriyorsun değil mi?"</p>

  <p>"Hiç pişirmez miyim," dedi Eric kızgın kızgın.</p>

  <p>"Sen beni ne sandın?"</p>

  <p>"Başka bir şey yemiyor musun?"</p>

  <p>"Hayır. Bir şeyler çalıyorum. Dükkânlardan. Çok kolay. Sırf puştluk olsun diye yiyemeyeceğim şeyler çalıyorum. Mesela tampon, çöp torbası, büyük boy gevreklerden, yüzlük kokteyl kamışı, her renkte doğum günü pastası mumu, fotoğraf çerçeveleri, direksiyon kılıfı, sahte deri, havlu asacağı, yumuşatıcı, iki etkili hava temizleyiciler; hani şu mutfak kokularını gideren cinsinden, ıvır zıvır koymak için yapılmış küçük, sevimli kutular, kasetler, benzin kapakları, plak temizleyicisi, telefon defterleri, zayıflama kitapları, vazolar, isimlikler, takma kirpikler, makyaj kutuları, sigarayı bırakma zamazingosu, oyuncak saatler..."</p>

  <p>"Gevrek yemeyi sevmez misin?" dedim lafını kesmek için.</p>

  <p>"Ne?!' Şaşırmış gibiydi.</p>

  <p>"Yiyemediğin şeyler arasında büyük boy gevrekleri saydın da."</p>

  <p>"Tanrı aşkına Frank, sen yiyor musun yoksa?"</p>

  <p>"Daha daha nasılsın?" dedim aceleyle.</p>

  <p>"Yani pek uyuyamıyorsundur herhalde. Üşütmüyor musun?&nbsp;</p>

  <p>"Uyumuyorum."</p>

  <p>"Uyumuyor musun?"</p>

  <p>"Tabii. Uyumak zorunda değilsin. Senin üzerinde egemenlik kurmak için söyledikleri bir şey bu. Kimse uyumak zorunda değildir, küçükken uyumayı öğretirler sana. Gerçekten de kararlıysan bunu aşabilirsin. Ben uyuma ihtiyacımı yendim. Artık hiç uyumuyorum. Böylelikle etrafı gözleyip gafil avlanmıyorum. Hem ilerlemeye de devam ediyorum. İlerlemek kadar sevdiğim bir şey yok. Gemi gibi oluyorsun."</p>

  <p>"Gemi mi?" Kafam karışmıştı.</p>

  <p>"Bütün söylediklerimi tekrar edip durma öyle Frank." Biraz daha para attığını duydum.</p>

  <p>"Geldiğimde sana nasıl uyunmadığını öğretirim."</p>

  <p>"Teşekkürler. Ne zaman geleceksin?"</p>

  <p>"Er ya da geç. Ha ha ha ha ha!"</p>

  <p>"Madem o kadar çok şey çalabiliyorsun neden köpek yiyorsun Eric?"&nbsp;</p>

  <p>"Söyledim ya salak; o zıkkımların hiçbiri yenecek şeyler değil."</p>

  <p>"Peki, öyleyse neden yiyebileceğin bir şeyler çalıp köpekleri rahat, bırakmıyorsun?" dedim. Bunun pek iyi bir fikir olmadığını hemen anlamıştım; cümleyi söylerken sesim elimde olmadan yükseldi ve bu da tam bir kelime karmaşasına düşeceğimin işaretiydi.</p>

  <p>Eric bağırdı: "Sen deli misin? Neyin var? Ne demek bu şimdi? Alt tarafı köpek değil mi? Duyan da kedi, tarla faresi, Japon balığı türünden bir şey öldürüyorum sanır. Köpek diyorum sana, bezelye beyinli! Köpek!"</p>

  <p>"Bana bağırman gerekmez," dedim sakin bir sesle, ama ben de sinirlenmeye başlamıştım.</p>

  <p>"Sadece yiyemeyeceğin şeyler çalmakla ve üzerine bir de köpek çalmakla neden vakit harcadığını merak ediyorum. Hem çalıp hem yiyebilirsin oysa."</p>

  <p>"Oysa mı? Oysa mı? Ne geveliyorsun sen orada öyle?" diye haykırdı Eric, sesi boğulacakmış gibi çıkıyordu.</p>

  <p>"Bağırmaya başlama yine," diye inledim, elimi alnıma dayayıp gözlerimi kapatarak.</p>

  <p>"İstersem bağırırım!" diye bağırdı Eric. "Bütün bunları neden yapıyorum sence? Haa? Bütün bunları ne bok yemeye yapıyorum sence? Onlar köpek, beyinsiz bok çuvalı! Hiç mi beyin kalmadı sende? Beynine ne oldu Frankie yavrum? Dilini kedi mi yuttu? Sana dilini kedi mi yuttu dedim."</p>

  <p>"Sakın yine ahizeyi..." dedim, ama ahizeyi uzaklaştırmak zorunda kaldım.</p>

  <p>"Böğğğğğğğğğğğğğ, böğğğğğkkkkkkkkkk!"</p>

  <p>Eric kusarak konuşmayı bitirdi, sonra ahizenin telefon kulübesinin duvarlarına vurulduğunu duydum, içimi çekerek düşünceli düşünceli telefonu kapadım. Eric'i telefonda idare etmeyi başaramıyordum.</p>

  <p>Ağabeyimi unutmaya çalışarak odama döndüm; yeni sapana isim töreni düzenlemek için ertesi gün erken kalkmak istiyordum. Onu aradan çıkardıktan sonra Eric'i idare etmenin bir yolunu düşünürdüm artık.</p>

  <p><br /></p>

  <p>...Gemi gibiymiş. Üşütük herif.</p>
</body>
</html>
