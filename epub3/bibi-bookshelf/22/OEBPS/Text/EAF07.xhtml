<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>VII<br />
  Uzay İşgalcileri</h1>

  <p>Kuşların zaman zaman benimle ittifak kurduklarını fark etmeden önce onlara pek de hoş olmayan şeyler yapardım: Onları avlar, vurur, sular çekildiğinde kazıklara bağlar, yuvalarının altına elektrik fünyeli bombalar koyardım.</p>

  <p>En sevdiğim oyun yem ve ağ kullanarak iki kuş yakalayıp onları birbirine bağlamaktı. Genellikle martı yakalardım ve her birinin bir bacağına kalın turuncu misinayı bağladıktan sonra bir kum tepesinde oturup seyrederdim. Bazen bir martıya bir karga düşerdi, ama aynı cinsten olsalar da olmasalar da çok geçmeden uçamadıklarını fark eder -aslında teoride ip yeterince uzundu- ve (birkaç hantal akrobasi hareketinden sonra) kavgaya tutuşurlardı.</p>

  <p>Bir tanesi ölse bile, canlı bir hasım yerine bir cesede bağlı kalan diğer kuşsa -genellikle yaralı olurdu- eskisinden de kötü bir duruma düşerdi. Bir iki azimli kuşun yanlarındakinin bacağını kopardığını görmüştüm; ama çoğu bunu başaramaz, hatta akıllarına bile getirmezlerdi ve geceleyin sıçanlara yem olurlardı.</p>

  <p>Başka oyunlar da oynardım, ama bu oyun olgunluk dönemi buluşlarımdan biri olarak diğerleri arasında sivrilirdi; simgeseldi sanki, bir duygusuzluk ve kara mizah karışımı.</p>

  <p>Salı sabahı bisikletle kasabaya giderken kuşlardan biri Şoseye pisledi. Durup öfkeyle yukarıda daireler çizen martılara ve bir çift ardıca baktım, sonra yerden biraz ot alıp sarılı-beyaz pisliği gidonun üzerinden sildim. Açık, güneşli bir gündü ve hafif bir esinti vardı. Hava durumunda havanın birkaç gün daha böyle iyi gideceğini söylemişlerdi, ben de Eric geldiğinde de böyle olsun diye dua ediyordum.</p>

  <p>Jamie'yle Cauldhame Arması'nın barında buluştuk ve bir bilgisayar oyununun başına çöktük. "Madem bu kadar deli onu neden yakalayamadılar hâlâ?" dedi Jamie.</p>

  <p>"Söylemiştim; delidir ama çok kurnazdır. Aptal değil. Eskiden beri çok zekiydi. Okumayı erken öğrenmiş, bütün teyzeleri amcaları 'Büyümüş de küçülmüş velet' demeden edemiyormuş, ben daha doğmadan önce."</p>

  <p>"Olsun, aklı başında değil ki ama."</p>

  <p>"Onlara bakılırsa öyle, ama ben pek emin değilim."</p>

  <p>"Ya köpekler? Ya solucanlar?"</p>

  <p>"Tamam, bu delice bir şey gibi görünüyor, ama bazen bir şeyler planladığını düşünüyorum aslında, o kadar da deli olmadığını. Belki normal biri gibi davranmaktan bıkıp deli gibi davranmaya karar verdi ve fazla ileri gittiği için de onu kapadılar."</p>

  <p>"O da deliye döndü," diyerek sırıttı Jamie, ben ekrandaki rengârenk uzay gemilerini yok ederken o birasını yudumluyordu. Güldüm. "Ne dersen de. Ben emin değilim. Belki gerçekten de delidir. Belki ben de öyleyim. Belki herkes öyle. En azından benim bütün ailem."</p>

  <p>"Ha şunu bileydin."</p>

  <p>Bir anlığına ona bakıp gülümsedim. "Bana bazen öyle geliyor. Babam garip biri... Galiba ben de öyleyim." Omzumu silktim, dikkatimi yeniden uzay savaşına verdim.</p>

  <p>"Ama hiç umrumda değil. Ortalıkta benden daha deli bir sürü insan geziniyor zaten."</p>

  <p>Ben ekrandaki vızıldayan uzay gemileri arasına dalınca Jamie bir süre hiç sesini çıkarmadan oturdu. Sonunda şansım döndü ve beni yakaladılar. Jamie bazı tuhaf oluşumları yok etmek için ekranın karşısına geçince ben de biramın başına geçtim. Ekrana doğru eğildiğinde kafasının üzerine baktım. Saçları dökülmeye başlamıştı, ama henüz yirmi üç yaşındaydı. O fazlasıyla büyük kafası, "ateş" düğmesine basıp joystick'i kımıldatırken oynayan kısacık kolları ve bacakları bana yine kuklaları hatırlattı.</p>

  <p>"Evet," dedi bir süre sonra, hâlâ gelen gemilere saldırmaktaydı, "çoğunluğu da politikacılar, başbakanlar filan."</p>

  <p>"Ne?" dedim, neden söz ettiğini anlayamamıştım.</p>

  <p>"Şu deliler. Hepsi ülke, ordu ya da din başkanları. Yani gerçek deliler."</p>

  <p>"Hı, bence de öyle." dedim düşünceli düşünceli, tepe aşağı ekrandaki savaşı izlerken. "Belki de bir onların aklı başında. Ne de olsa güç ve para onların elinde. Herkese istediklerini yaptırabilenler de onlar, insanlar onlar için ölüyor, onlar için çalışıyor, onların güçlerine güç katıyor, onları koruyor, vergileriyle onlara oyuncaklar alıyor; sığınaklarına ve tünellerine saklanıp bütün büyük savaşlardan onlar sağ çıkıyor. Madem işler böyle yürüyor, bazı şeyleri Joe Punter'ın (Türkçe karşılık olarak “Sarı&nbsp;<span style="text-indent: 1em;">Çizmeli Mehmet Ağa” denebilir) düşündüğü gibi yapmadıkları için kim onlara deli diyebilir ki? Joe Punter gibi düşünseler Joe Punter olurlardı, işin keyfini de başkaları çıkarıyor olurdu."</span></p>

  <p>"En iyi olan hayatta kalır."</p>

  <p>"Evet."</p>

  <p>"En..." Jamie nefesini tutup alete öyle bir asıldı ki neredeyse tabureden yuvarlanıyordu, ama onu köşeye sıkıştıran sarı şimşeklerden kurtulmayı başardı, "çirkef olan hayatta kalır." Bana bakıp sırıttıktan sonra tekrar makinenin üzerine eğildi. İçkimden bir fırt çekerek başımı salladım.</p>

  <p>"Eğer öyleyse, eğer en çirkef olan kazanıyorsa bu da bize girer."</p>

  <p>"Biz yani Joe Punter'lar," dedi Jamie.</p>

  <p>"Hı, ya da herkes. Bütündür. Madem birbirimizi o harika hidrojen ve nötron bombalarıyla gebertecek kadar kötü ve acımasızız, uzaya açılıp da diğer ırklara korkunç şeyler yapmadan kendi kendimizi imha etsek iyi olur."</p>

  <p>"Sence Uzay İşgalcileri biz mi olacağız?"</p>

  <p>"Evet!"</p>

  <p>Güldüm ve taburemden geri doğru eğildim. "Tabii! Biz olacağız!" Yine güldüm ve yanıp sönen kırmızı yeşil şeylerin üzerine parmağımla vurdum, tam o sırada bir tanesi ana kütleden ayrılıp Jamie'nin gemisine doğru dalışa geçti, atışları boşa gitti; ama yanından geçerken yeşil kanadı Jamie'nin gemisine değdi ve güzelim bir kırmızı yeşil parıltıyla geminin patlamasına neden oldu.</p>

  <p>"Siktir," diyerek doğruldu. Başını iki yana salladı.</p>

  <p>Ekranın başına geçip kendi gemimin çıkmasını beklemeye koyuldum.</p>

  <p>Üç biradan hafif kafayı bulmuş vaziyette ıslık çalarak bisikletle adaya döndüm. Öğlenleri Jamie'yle gevezelik etmek hoşuma gidiyordu. Bazen cumartesi akşamları da konuşuyorduk; ama orkestra çalarken birbirimizi duyamıyorduk, sonra da ben konuşamayacak kadar sarhoş oluyordum ya da konuşsam bile sonradan ne dediğimi hatırlamıyordum. Düşünüyorum da belki böylesi daha iyi, normalde gayet aklı başında davranan bazı insanlar, kanlarındaki alkol molekülü sayısı nöronlarının sayısını geçince zırvalayan, kaba, uyuşuk, bön aptallara dönüşüyor çünkü. Neyse ki insan ancak kendisi ayıksa bunu fark edebiliyor, yani (en azından, o anda) çözüm hem hoş hem de aşikâr.</p>

  <p>Geri döndüğümde babam ön bahçede bir şezlongda kestiriyordu. Bisikleti barakaya bırakıp barakanın kapısından onu bir süre izledim, birden uyanıverse beni tam kapıyı kapatırken göreceği şekilde duruyordum. Kafası biraz benden yana kaymış, ağzı hafif açılmıştı. Gözlerinde güneş gözlüğü vardı, ama göz kapaklarının kapalı olduğunu görebiliyordum.</p>

  <p>Çişim geldiğinden onu uzun zaman izleyemedim. Onu izlemek için öyle özel bir nedenim yoktu; sadece hoşuma gidiyordu. O beni göremediği halde onu görebilmek ve benim bilincimin yerinde olup onunkinin olmayışı hoş bir duygu veriyordu bana.</p>

  <p>Eve girdim.</p>

  <p>Pazartesi günü, Kazıkların olağan kontrolünü yaptıktan sonra Fabrikayı onarıp ekler yapmakla uğraştım, bütün öğleden sonramı bu işle geçirdiğimden gözlerim yanmaya başlamıştı ve babam yemeğe inmem için bana seslenmek zorunda kaldı.</p>

  <p>Akşamleyin yağmur yağdığı için dışarı çıkmadım, televizyon seyrettim. Erken yattım. Eric aramadı.</p>

  <p>Arma'da içtiğim biranın yarısından kurtulduktan sonra Fabrikaya bir kez daha göz atmaya çıktım. Tavan arasına çıktığımda içine güneş ışığı dolmuştu, ılıktı ve eski, ilginç kitapların kokusu sinmişti içeri, ortalığı biraz temizlemeye karar verdim.</p>

  <p>Oyuncakları kutulara kaldırdım, halıları yaydım, düşen duvar kâğıtlarını yerlerine yapıştırdım, meyilli tahta çatıya, yere düşmüş birkaç haritayı tekrar iğneledim, Fabrikayı onarmak için kullandığım aletleri ve malzemeyi kaldırdım ve Fabrikanın dolması gereken kısımlarını doldurdum.</p>

  <p>Bütün bunları yaparken bazı ilginç şeyler buldum: Ağaçtan oyarak yaptığım bir usturlap, Bizans'ı koruyan surların maketi, telgraf direği porselenleri koleksiyonumdan kalanlar ve babamın bana Fransızca öğrettiği zamandan kalma bazı notlar. Sayfaları karıştırırken pek öyle bariz bir yalan göremedim; "Affedersiniz" ya da "İstasyonu tarif edebilir misiniz lütfen?" yerine küfür filan öğretmemişti bana, ama kendini zor tuttuğundan eminim.</p>

  <p>Tavan arasını toplamayı bitirdikten sonra altın renkli boşlukta yüzen toz zerreleri yüzünden bir iki kere hapşırdım. Yenilenmiş Fabrikaya tekrar baktım, sırf ona bakmayı, sağını solunu kurcalamayı, ona dokunmayı ve küçük manivelalarını, kapaklarını ve aletlerini çalıştırmayı sevdiğimden. Sonunda onu tam olarak kullanma fırsatını yakında elime geçireceğimi kendime telkin ederek istemeye istemeye başından ayrıldım. Ertesi sabah kullanmak üzere yeni bir eşekarısı yakalayacaktım o ikindi. Eric gelmeden Fabrikadan yeni bir kehanet koparmak; ne olacağı konusunda bir fikir edinmek istiyordum.</p>

  <p>Aynı soruyu iki kere sormak biraz tehlikeliydi tabii; ama olağandışı durum bunu gerektiriyordu, hem ne de olsa benim Fabrikamdı.</p>

  <p>Eşekarısını kolayca yakaladım. Fabrika için kurban toplamakta kullandığım reçelli tören kavanozunun içine kendi ayaklarıyla geldi. İçine portakal kabuğu ve birkaç yaprak attığım ve üzerine delikli bir kapak kapattığım kavanozu dere kenarındaki gölgeliğe bırakıp baraj yapmaya koyuldum.</p>

  <p>Ben ikindi güneşinde terleye terleye çalışırken babam evin arka tarafını boyuyor, eşekarısı da kavanozun içinde antenlerini sallayarak dolaşıyordu.</p>

  <p>Baraj inşaatının tam ortasında -biraz geç olmasına karşılık- bunun Patlayan cinsten olmasının daha eğlenceli olacağına karar verdim ve barakaya Savaş Çantasını almaya gittim. Çantayı barajın yanına getirip içinden en küçük elektrik fünyeli bombayı seçtim. Bombanın siyah metal mahfazasındaki delikten çıkan çıplak uçlu kabloları ateşleyici olarak kullandığım fenerin kablolarına bağlayıp iç içe iki plastik torbaya sardım. Onu baraj duvarının dibine gömüp kabloları barajın arkasına geçirdim, hatta hemen yanında kavanozunda emekleyen eşekarısının durduğu durgun suların da arkasına. Kabloları kapadım ki daha doğal görünsün, sonra barajı yapmaya devam ettim.</p>

  <p>Baraj sistemi çok büyük ve karmaşıktı ve birisi iki baraj arasında diğeri de son barajın altında olmak üzere iki köyü içinde barındırıyordu. Köprüler, küçük yollar, dört kuleli küçük bir şato ve iki karayolu tüneli de vardı. Çay saatinden hemen önce fenerin gövdesine son kabloyu da bağladım ve eşekarısı kavanozunu da alarak yakındaki bir kum tepesinin üzerine çıktım.</p>

  <p>Babam hâlâ salon camının çerçevelerini boyuyordu. Evin denize bakan tarafına bir zamanlar yapmış olduğu şekilleri şöyle böyle hatırlıyordum; o zamanlar bile solgundu renkleri, ama yanlış hatırlamıyorsam dumanlı kafayla yapılan sanatların minör klasiklerinden denebilirdi bunlara; kocaman kavisli helezonlar pencerelerin ve kapıların çevresinde kıvrımlanarak evin ön cephesini rengârenk dövmeler gibi kaplıyorlardı. Babamın hippilik günlerinden kalma bu hatıralar rüzgâr, deniz, yağmur ve güneş tarafından silinmiş, aşınıp gitmişti. Sadece belli belirsiz dış hatları ve birkaç yerde de soyulan deri gibi gerçek renkleri kalmıştı.</p>

  <p>Feneri açıp içine pilleri koydum, kapağını kapadım ve düğmesine bastım. Fenerin dışına iliştirilmiş ve diğer pillerle seri bağlanmış dokuz voltluk pilden çıkan akım da diğerlerine katılıp lambasının olduğu yerden fışkıran kablolar aracılığıyla bombaya aktarıldı. İçinde bir yerlerde çelik talaşı alev alıp erimeye başladı, sonra beyaz kristal patladı -benim ve bir ağır işçinin terine, zamanına ve gücüne mal olan- metal boru bir kâğıtmış gibi yırtıldı.</p>

  <p>Boomm! Üstteki barajın duvarı havaya uçtu; bir buhar, gaz, su ve kum yığını havaya yükselip oradan da tapır tapır yere dökülmeye başladı. Yüksek ve boğuk bir ses çıkarmıştı, sesten önce kıçımda hissettiğim titreşim de tek ve kuvvetliydi.</p>

  <p>Havaya fırlamış olan kumlar suları sıçratıp küçük yığınlar halinde yolları ve evleri kaplayarak aşağı düştü. Dizginden boşalmış sular, kumdan duvardaki çatlaktan parçalar kopararak fışkırdı ve boz bulanık bir sel birinci köyün ortasından geçip gitti, ikinci barajın arkasında birikti, geri gelip kumdan evleri dümdüz etti, şatoyu da bir yana yıktı, kulelerini zaten eritmişti. Köprünün ayakları dayanmadı, tahtalar sele kapıldı, köprü yana yattı, sonra barajın üzerinden su taşmaya başladı ve çok geçmeden tepesi sulara kapıldı, hâlâ arkadan itmekte olan akıntının gücüyle birinci barajın ardında birikmiş olan sular onu yerle bir etti. Kale tümüyle yıkıldı.</p>

  <p>Kavanozu bırakıp tepeden aşağı koştum, sel yatağının kıvrımlı yüzeyi üzerinde hızla hareket eden su evleri yıkıyor, yollardan ve tünellerden geçiyordu, sonra sonuncu baraja da ulaştı, onu hızla yerle bir edip ikinci köydeki evleri telef etmeye koyuldu. Barajlar eriyip gidiyor, evler suyun içinde kayboluyor, köprüler ve tüneller yıkılıyor ve kenarlardaki kum birikintileri çöküyordu; içimde heybetli bir dalga gibi yükseldi heyecan ve gırtlağıma yerleşti ben bu su felaketinin etkisiyle titrerken.</p>

  <p>Suların kabloları kenara atışını izledikten sonra çoktandır kurumuş olan kumların üzerinden hızla denize yönelmiş olan suya baktım. Ağır ağır yaklaşan kahverengi su kamburlarının altındaki birinci köyün karşısına geçip oturdum ve su fırtınasının dinmesini bekledim; bağdaş kurmuş, dirseklerimi dizime, ellerimi de yüzüme dayamıştım. Kanım kaynamıştı, mutlu, biraz da açtım.</p>

  <p>Sonunda, dere hemen hemen eski haline döndüğünde ve saatler süren emeğimden hiç eser kalmadığında aradığım şeyi buldum: Bombanın siyah-gümüşi artığı patlattığı barajın bulunduğu yerin biraz altında yarılmış ve büzüşmüş bir vaziyette kumda duruyordu.</p>

  <p>Botlarımı çıkarmadım, ama ayaklarım kıyıda ellerimle suyun içinde yürüyerek derenin ortasına kadar uzandım. Bombadan geri kalanları dere yatağından alıp tırtıklı gövdesini dikkatle ağzıma sıkıştırdım, sonra ellerim üzerinde gerileyip kendimi arkaya attım.</p>

  <p>Neredeyse dümdüz olmuş madeni parçayı Savaş Çantasından çıkardığım bir bezle sildim, çantanın içine koydum, sonra eşekarısı kavanozunu aldım ve suların biriktiği yerin en üst noktasında derenin üzerinden atlayarak çay için eve döndüm.</p>

  <p>Hayatımız simge. Her şeyi az da olsa söz sahibi olduğumuz belli bir plana göre yapıyoruz. Güçlüler kendi planlarını yapıp diğer insanlarınkini de kendilerininkine uyduruyor, zayıfların takip edecekleri yol önceden belirlenmiş. Zayıfların, şanssızların ve aptalların. Eşekarısı Fabrikası bu planın bir parçası, çünkü hayatın bir parçası; -dahası- ölümün de. Yaşam gibi karmaşık, bütün her şey var içinde. Sorulara cevap verebiliyor; çünkü her soru sonunu bekleyen bir başlangıç ve Fabrika da Son demek, yani ölüm. Kartlarınız, zarlarınız, asalarınız, kitaplarınız, kuşlarınız, sesleriniz ve muskalarınız sizin olsun; benim Fabrikam var, şimdiyi ve geleceği gösteriyor, geçmişi değil.</p>

  <p>O gece yattığımda Fabrikanın dolu ve hazır olduğunu, yatağımın başucunda kavanozda yürüyen eşekarısını beklediğini biliyordum. Yukarıda, tavan arasındaki Fabrikayı düşünerek telefonun çalmasını bekledim.</p>

  <p>Eşekarısı Fabrikası güzel, ölümcül ve mükemmel. Neler olacağı hakkında bana bir fikir verecekti, yapmam gerekeni söyleyecekti, ona danıştıktan sonra Bizim Saul'un kafatasını kullanarak Eric'e ulaşmaya çalışacaktım. Hem üvey de olsa kardeştik, hem ikimiz de erkektik, ben yarım erkek olsam bile. Onun deli, benimse aklımın başımda olmasına rağmen derinden derine birbirimizi anlıyorduk. Daha önceleri hiç düşünmediğim, şimdi aklıma gelen bir bağımız da vardı: İkimiz de birilerini öldürmüştük ve bunun için kafalarımızı kullanmıştık.</p>

  <p>Daha önceden de olduğu gibi bu sefer de erkekler bunun için yaratılmış gibi geldi bana. İki cinsiyet de kendilerine göre birer işi çok iyi yapıyorlardı: Kadınlar doğuruyor, erkeklerse öldürüyordu.</p>

  <p>Biz -ben kendimi fahri erkek sayıyorum- daha serttik. Vuruyor, itiyor, yükleniyor ve ele geçiriyorduk. Bu cinsel terminolojiye sadece uzağından bakabilmem cesaretimi kırmıyordu. Hadım edilmemiş genlerimde, iliklerimde hissediyordum bunu. Eric cevap vermek zorundaydı buna.</p>

  <p><br /></p>

  <p>Saat on bir oldu, sonra on iki sinyalini verdi radyo, ben de kapatıp uykuya daldım.</p>
</body>
</html>
