<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>VIII<br />
  Eşekarısı Fabrikası</h1>

  <p>Sabahın köründe, babam daha uykudayken, alçak bir buluttan sızan soğuk ışıkta sessizce kalkıp özenle yıkanarak tıraş oldum, odama döndüm, ağır ağır giyindim, sonra uykulu görünen eşekarısının durduğu kavanozu alıp beni bekleyen Fabrikanın bulunduğu tavan arasına çıktım.</p>

  <p>Kavanozu pencerenin altındaki küçük mihraba bıraktım ve Fabrika için gereken son hazırlıkları yaptım. İşim bittikten sonra mihrabın yanındaki kutuda duran yeşil krem deterjanı ellerime iyice sürdüm. Zaman, Gelgit ve Mesafe Tablolarına baktım, mihrabın yanındaki küçük kırmızı defterde suların ne zaman en yüksek olduğu yazıyordu. İki küçük eşekarısı mumunu, suların en yüksek olduğu saati gösterecek şekilde akrep ve yelkovan gibi Fabrikanın üzerine koydum, sonra kavanozun kapağını biraz aralayıp yaprakları ve küçük portakal kabuğunu içinden çıkararak eşekarısını yalnız bıraktım.</p>

  <p>Son derece güçlü şeylerle donanmış olan mihrabın üzerine kavanozu yerleştirdim; Blyth'ı öldüren yılanın kafatası (babası takip ederek hayvanı belle ikiye ayırmıştı; yılanın ön tarafını otların arasında bulup Diggs ipucu olarak götürmesin diye hemen aldım), Paul'ü havaya uçuran bombanın bir parçası (bulabildiğim en küçük parçayı almıştım; bir sürü vardı), Esmerelda'yı uçuran uçurtmanın tentesinden bir parça (gerçek uçurtmadan değil tabii, yapım sırasında artan kumaşlardan) ve Bizim Saul'un aşınmış sarı dişleri (kolayca çıkarmıştım).</p>

  <p>Apışaramı tutup gözlerimi kapadım ve gizli kutsal sözlerimi söyledim. Ezberden birbiri ardına sıralayabiliyordum onları, ama tekrarlarken anlamlarını da iyice kavramaya çalıştım. İtiraflarım, hayallerim, umutlarım, korkularım, nefretlerim vardı o sözlerde ve ezbere okusam da okumasam da her seferinde iliklerime kadar titretiyorlar beni. Yakınlarda bir kayıt aleti olsa üç cinayetimi ortaya seren o korkunç gerçek su yüzüne çıkardı. Sırf bu yüzden bile çok tehlikeliydiler. Gerçekte kim olduğumu, ne istediğimi, ne hissettiğimi de ifade ediyordu bu sözler, insanın en dürüst ve açık olduğu bir anda kendini tarif ettiği şekilde tanımlanması can sıkıcı olabilirdi, en umutlu ve mantıksız olduğu zaman düşündüğü şeyleri duymanın gururunu kırması gibi.</p>

  <p>Bu iş bitince fazla oyalanmadan eşekarısını Fabrikanın altına sokup içeri saldım.</p>

  <p>Eşekarısı Fabrikası birkaç metre karelik bir alanı kaplayan bir metal, tahta, cam ve plastik karmaşası. Eskiden Porteneil'deki İskoçya Bankası'nın kapısı üzerinde asılı duran saatin kadranı üzerinde kurulu.</p>

  <p>Saatin kadranı çöplükte bulduğum en önemli şey. Onu Kafatası Yılında bulmuş, patikadan yuvarlayarak eve getirmiş ve köprüden geçirmiştim. Babamın evde olmadığı bir gün çıkarmak üzere barakaya koymuş, sonra tavan arasına çıkarana kadar bütün gün ter dökmüştüm. Kadran hemen hemen bir metre çapında ve madeni; çok ağır ve neredeyse lekesiz; numaralar Roma rakamlarıyla yazılmış ve onlar da saatin geri kalanları gibi benim doğumumdan tam yüz sene önce 1864'te Edinburg'da yapılmış. Bunun bir rastlantı olmadığı kesin.</p>

  <p>Saat iki tarafa da baktığı için bir yerlerde bir kadranın daha olması lazım; ama haftalarca çöplüğü aramama rağmen diğer tarafını bulamadım, bunu da Fabrikanın bir başka gizemi saydım; başlı başına bir efsane. Kasabadaki hurdacıda çalışan yaşlı Cameron, Inverness'ten gelen bir hurdacının saatin iç aksamını aldığını söyledi, belki öteki yüzü de yıllar önce eritilmiştir ya da şimdi hurda arabalardan ve kurşun fiyatlarındaki değişimlerden edinilmiş kârlarla Kara Adada yapılmış güzel bir evin duvarını süslüyordur. İlkini tercih ederim.</p>

  <p>Kadran üzerindeki üç beş deliği kapamış, ama yelkovanla akrebin bağlandığı, merkezdeki deliği bırakmıştım; eşekarısı da Fabrikaya bu delikten sokuluyordu. İçeri girdikten sonra kadranın üzerinde istediği kadar dolaşabilir, ölü kuzenlerinin gömülü olduğu mumları inceleyebilir ya da görmemezlikten gelebilirdi.</p>

  <p>Kadranın çevresinde rakamların olduğu yerlerde kapaklar vardı. Kapaklar dışında kalan yerleri beş santim yüksekliğinde kontrplak parçalarıyla kapamıştım. Üzerlerine de kasabadaki camcıya özel olarak kestirdiğim bir metre çapındaki camı yerleştirmiştim. Kadranın kenarlarına doğru ilerleyen eşekarısı o -ona göre- koskoca rakamların karşısındaki on iki koridordan birinin eşekarısı büyüklüğündeki kapısından içeri girebilirdi. Eğer Fabrikanın Keyfi isterse, eşekarısının ağırlığı incecik teneke parçalarından yapılmış tahterevalli şeklindeki bir tetiği harekete geçiriyor ve kapı böceğin arkasından kapanıp onu girdiği koridora hapsediyor. Bütün kapı mekanizmalarını yağlayıp dengede tutmaya ve en küçük titreşimde bile harekete geçmelerini sağlayacak şekilde ayarlamama rağmen -Fabrika ağır ağır ölümcül işini yaparken adımlarımı kollamam gerekiyor- bazen Fabrika eşekarısının ilk seçtiği koridora kapanmasına izin vermiyor ve onu kadrana geri bırakıyor.</p>

  <p>Bazen eşekarıları uçup tepetaklak camın üzerinde yürüyorlar, bazen içeri girdikleri merkezdeki deliğin başında uzun süre duruyorlar, ama er ya da geç bir delik ve işleyen bir kapı buluyorlar ve kaderleri mühürleniyor.</p>

  <p>Fabrikanın sunduğu ölümlerin çoğu otomatik, ama bazılarında son darbeyi benim vurmam gerekiyor ve bu da Fabrikanın bana ne anlatmaya çalıştığını gösteriyor. Eğer eşekarısı içine girerse eski havalı tüfeğin tetiğini benim çekmem gerekiyor; Kaynayan Kazana düşerse sıvıyı içeri ben boşaltıyorum. Örümcek Salonu, Venüs Mağarası ya da Antre'ye girdiklerinde oturup işi doğaya bırakıyorum. Eğer kader onu Asit Çukuruna, Buz Odasına ya da espri olsun diye Erkekler Tuvaleti ismi verilmiş olan bölmeye (orada genellikle taze sidiğim sonunu getiriyordu) girerse yine seyretmekle yetiniyorum. Eğer elektrik kablolarıyla dolu Volt Odasına girerse nasıl çarpıldığını görmek mümkün; Ölüm yükünü harekete geçirirse ezilip yamyassı oluyor, Bıçaklı Koridora düşerse dilim dilim doğranıyor. Bunlar yerine başka ölüm seçenekleri de ekleyebiliyorum alete, tepesinden aşağı erimiş mum dökmesini, zehirli reçel yemesini, paket lastiğiyle fırlatılan bir toplu iğneyle mıhlanmasını izleyebiliyorum o zaman; hatta zincirleme bir tepkime yaratıp kendini karbondioksit üreten bir soda-sifon ampulüyle aynı yere kilitleyebiliyor, ama kaynar suyu ya da Talihin Cilvesinin uzun namlusunu seçerse ölümünde doğrudan doğruya benim rol oynamam gerekiyor. Ateş Gölüne giderse benzini ateşe veren çakmağı yakan ipi benim çekmem gerekiyor.</p>

  <p>Ateşle ölüm hep Onikide durur; yerine asla başka bir şey konmayan Çıkışlardan biri bu. Ateş Paul'ün ölümünü simgeliyordu; öğleye doğru meydana gelmişti, tıpkı Blyth'ın öte tarafa geçişinin Dörtteki Örümcek Salonuyla temsil edilmesi gibi. Esmerelda büyük olasılıkla boğularak ölmüştü (Erkekler tuvaleti) ve ben de simetrik olsun diye onu rastgele Sekize yerleştirmiştim.</p>

  <p>Eric'in bir fotoğrafını camın üzerine yüzüstü koymuştum; arının onun altında kavanozdan çıkışını izledim. Hayvan elini çabuk tuttu; iki saniyede Fabrikanın kadranına tırmandı. Saati yapanın isminin ve saatin doğduğu yılın üzerinden geçti, eşekarısı mumlarına dönüp bakmadı bile ve dosdoğru büyük <b>XII</b> yazısının üzerinden geçip tam karşısındaki kapıdan girdi, dokunduğu kapı yavaşça ardından kapandı. Büyük bir hızla koridoru aşıp, dışarı çıkmasını engelleyecek olan, iplikten yapılmış ıstakoz sepeti hunisinden geçti, sonra iyice cilalanmış çelik huniden aşağı kayarak öleceği cam odaya girdi.</p>

  <p>Bunu görünce iç geçirerek yerime oturdum. Aslında çay süzgeci olan, ama şu anda bir tas benzinin üzerinde asılı duran kararmış ve gökkuşağı renklerine bürünmüş çelik ağın içinde hayvan dolanmaya başladığında saçlarımı geri iterek tekrar öne eğildim. Acı acı güldüm. Eşekarısı benzinin isinden boğulmasın diye cam tüpün metalden mamul tavanı ve tabanına bir sürü delik delmiştim, havalandırma iyiydi; eğer kafanı takarsan Fabrika kullanıma hazırlanırken hafif bir benzin kokusu duyardın. Arıyı seyrederken bu kokuyu duyabiliyordum, belki de havada hâlâ kurumakta olan boyanın kokusu vardı, ama bundan çok da emin değildim. Kendi kendime omuz silkip odacığın düğmesine bastım, bunun üzerine bir tahta parçası alüminyum çadır çivisinin üzerinden kayarak tekerleği ve benzin gölcüğünün üzerinde duran çakmağın üstündeki gaz püskürten düzeneği harekete geçirdi.</p>

  <p>Pek fazla uğraşmama gerek kalmadı; ilk çakışta alev aldı ve tavan arasına sızan sabah ışığının loşluğunda oldukça parlak görünen narin yalazlar süzgecin etrafında kıvranarak onu yalamaya başladı. Alevler süzgecin içine geçmese de sıcaklık geçmişti ve eşekarısı sessiz alevlerin üzerinde öfkeyle vızıldayarak havalandı, cama çarpıp geri düştü, süzgecin kenarından kayıp aşağı, alevlerin arasına doğru düşmeye başladı, sonra havalanarak huninin çelik borusunda dolandı, sonra da çelik örgülü tuzağa düştü. Son bir kez daha kendini kaldırıp umutsuzca bir iki saniye havada kaldı, ama kanatları kavrulmuş olmalı; çünkü delice bir enerjiyle uçuyordu ve çok geçmeden telden torbaya düşüp, önce tepinerek, sonra kıvrılarak ve sonra da hafiften duman çıkararak öldü.</p>

  <p>Oturup kararmış böceğin kavruluşunu izledim, oturup dingin alevlerin yükselip bir el gibi süzgeci kavrayışını izledim, oturup kıvranan, küçücük alevlerin cam borunun öte yanındaki yansımalarını izledim, sonra, en sonunda, uzanıp silindirin tabanını çıkardım, madeni bir kapakla benzin çanağını kendime çektim ve ateşi kokladım. Odacığın tavanını açıp bir cımbızla dışarı çıkardım gövdeyi. Kibrit kutusuna yerleştirip mihrabın üzerine koydum.</p>

  <p>Fabrika ölülerini teslim etmez her zaman; asit ve karıncalar geriye hiçbir şey bırakmaz, Venüs sinek-tuzağıyla örümcekten de sadece bir kabuk kalır geriye. Yanmış da olsa bir gövde vardı elimde; ondan kurtulmam gerekecekti. Başımı ellerimin arasına alıp taburenin üzerinde sallanmaya başladım. Fabrikayla çevrelenmiştim, arkamda mihrap vardı. Şöyle bir göz gezdirdim fabrikaya mahsus şeylere, ölüme giden sürüyle yollarına, o sürünme patikalarına, koridorlarına, odacıklarına, tünellerin sonundaki ışıklarına, depolarına, varillerine, kovalarına, tetiklerine, pillerine ve iplerine, dayanaklarına ve payandalarına, tüplerine ve tellerine. Bir iki düğmeye bastım ve küçücük pervaneler yan koridorlarda uğuldayarak arkalarda sıkışmış olan havayı yüksüklere doldurulmuş reçellerin üzerinden kadrana doğru itmeye başladılar. Reçellerin kokusu burnuma gelene kadar onların uğultusunu dinledim, ama bazı uyuşuk arıları ölüme cezbetmek içindi bu koku, benim için değil. Motorları kapadım.</p>

  <p>Her şeyi kapatmaya başladım; bazı şeylerin parçalarını ayırıyor, bazılarını boşaltıyor, hayvanları da yemliyordum. Pencerelerin ardındaki boşlukta sabah gitgide güçleniyordu, bir iki erkenci kuş sabah serinliğinde ötmeye başladı. Fabrikanın kapanma töreni bittiğinde tekrar mihraba döndüm, her şey yerli yerindeydi, muhtelif minyatür kaideler ve küçük kavanozlar, hatıralar, bulup sakladığım şeyler. Ölmüş olan akrabalarımın fotoğrafları, hem benim öldürdüklerim hem de kendiliğinden ölenler. Hayatta olanların fotoğrafları: Eric, babam ve annem. Bazı eşyaların fotoğrafları; bir BSA 500 (şu meşhur motosiklet değil ne yazık ki; herhalde babam onun bütün resimlerini parçalamıştır), o girdaplı süslemelerle ışıl ışıl parladığı zamanlardaki haliyle ev, hatta mihrabın kendisinin bir fotoğrafı.</p>

  <p>İçine ölü eşekarısını koyduğum kibrit kutusuyla mihrabın üzerinde geniş bir daire çizdim, onu kumsaldan aldığım kumun durduğu kavanozun, kıymetli sıvı şişelerinin, babamın bastonundan yonttuğum birkaç parça yonganın, Eric'in yüne sarılmış iki dişinin durduğu bir başka kibrit kutusunun, babamın saçlarını koyduğum bir küçük şişenin ve anakaraya bağlanan köprüden kazıdığım pas ve boyayı koyduğum bir başka şişenin önünden geçirdim. Eşekarısı mumlarını yakıp gözlerimi kapadım, eşekarısını kafamın içinde hissedebilmek için kibrit kutusundan tabutu alnıma kaldırdım; kafatasımın içinde kaşınma gibi, karıncalanma gibi bir şeyler oldu. Sonra mumları söndürüp mihrabın üzerini kapadım, ayağa kalkarak pantolonumu silkeledim, Eric'in Fabrikanın camı üzerine koyduğum fotoğrafını alıp tabutu ona sardım, bir lastikle sağlamladım ve paketi cebime yerleştirdim.</p>

  <p>Ellerim ceplerimde, başım öne eğik, kumlara ve ayaklarıma bakarak; ama onları görmeden, ağır ağır Sığınağa doğru yürüdüm kumsalda. Nereye baksam ateş çıkmıştı. Fabrika iki kere aynı şeyi haber vermişti, vahşi tavşanın saldırısına uğradığımda ben de içgüdüsel olarak ateşe başvurmuştum ve belleğimin her boş köşesine ateş sinmişti. Eric de onu iyice yakınıma getiriyordu durmadan.</p>

  <p>Yüzümü serin havaya, taptaze gökyüzünün pastel mavilerine, pembelerine kaldırdım, nemli rüzgârı hissediyor, gelgitle çekilen suların uzaktaki fısıltısını duyuyordum. Bir yerlerde bir koyun meledi.</p>

  <p>Bu ateşler bir araya gelip de Eric'i ya da benim bu adadaki hayatımı silip süpürmeden şu deli, çılgın ağabeyimle bağlantı kurmalıydım, Bizim Saul'u denemeliydim. Kendi kendime sanki bu o kadar da ciddi bir mesele değilmiş gibi bir tavır takınmaya çalıştım, ama ciddi olduğunu iliklerimde hissediyordum; Fabrika yalan söylemez, hem bu sefer nispeten daha kesin bir cevap vermişti. Endişeliydim.</p>

  <p>Sığınakta, Bizim Saul'un kafatasının önüne konmuş olan eşekarısı tabutunun ve çoktan kurumuş gözlerinden süzülen ışığın karşısında, keskin kokulu karanlıkta başımı eğerek mihrabın önünde diz çöktüm. Eric'i düşündüm; o nahoş tecrübeyi yaşamadığı zamanki, adadan uzak olduğunda bile onun bir parçası olduğu zamanki haliyle hatırladım onu. Onun akıllı, nazik, heyecanlı bir çocuk olduğu zamanları hatırladım ve şimdiki halini düşündüm: Ateş ve yıkımın emrinde bir güç, bir deli melek gibi adanın kumlarına doğru geliyor, kafası yankılanan delilik çığlıkları ve hezeyanlarla dolu.</p>

  <p>Öne eğilip sağ avcumu yaşlı köpeğin kafatasının üzerine koydum, gözlerim kapalı. Mum yakılalı çok olmadığından kemik ılıktı sadece. Zihnimin gıcık, alaycı bir bölümü, Uzay Yolu'ndaki Mister Spak gibi bir düşünce okuma faaliyeti içinde olduğumu söyledi bana, ama aldırmadım; bunun hiç önemi yoktu zaten. Derin derin nefes aldım, daha da derin düşündüm. Eric'in yüzü geldi gözümün önüne, çilleri, sarı saçları ve endişeli gülüşü. Genç bir yüz, ince, anlayışlı ve genç, yaz tatillerinde onunla adada birlikte olduğumuzda, mutlu olduğu zamanlardaki halini hatırlamaya çalıştığımda hep böyle düşünürdüm onu.</p>

  <p>Dikkatimi topladım, sanki kabızmışım gibi ıkınarak nefesimi tuttum; kulaklarımda kanın uğultusu vardı. Bir elim Bizim Saul'un kafatasında ısınırken diğer elimin baş ve işaret parmaklarıyla kapadığım gözlerimi kendi kafatasımın içine doğru bastırdım. Işıklar, su üzerindeki halkalara ya da dev parmak izlerine benzeyen, girdap gibi dönen karışık şekiller gördüm.</p>

  <p>Midemin elinde olmadan kasıldığını hissettim, ateşli bir heyecan gibi bir şey midemden yukarı yükseldi. Bunun tek nedeninin asitler ve salgılar olduğunu biliyordum, ama beni bir kafatasından diğerine taşıdığını hissettim. Eric! Ona yaklaşıyordum! Onu hissedebiliyordum; ağrıyan ayaklarını, su toplamış tabanlarını, titreyen bacaklarını, terden yapış yapış olmuş kirli ellerini, yıkanmadığından kaşınan bir kafa; kendi kokum gibi duyabiliyordum kokusunu, pek az kapadığı; kafatasının içinde yanan gözlerinin gördüklerini görebiliyordum, kan çanağına dönmüş gözler, kuru kuru kırpışıyorlar. Midemde korkunç bir yemeğin kalıntılarını hissedebiliyordum, ağzıma yanmış et, kemik ve post tadı geliyordu; oradaydım! Ben...</p>

  <p>Kavurucu bir rüzgâr çarptı bana. Yumuşak bir şarapnel parçası gibi mihraptan geriye fırladım ve üzeri toprak kaplı beton zeminden sekerek karşı duvara yapıştım, başım uğulduyor, sağ elim acıyordu. Yana devrilip dertop oldum.</p>

  <p>Kendimi sıkıca kavrayıp hafiften sallanarak ve derin derin nefes alarak kafam Sığınağın zemininde bir süre öylece yattım. Sağ elim sanki bir boks eldiveni renginde ve büyüklüğündeymiş gibi geliyordu. Gitgide yavaşlayan kalbimin her atışı koluma bir acı dalgası gönderiyordu. Kendi kendime mırıldanarak ağır ağır doğruldum, gözlerimi ovalarken hâlâ hafif hafif sallanıyordum, kafamla bacaklarım bir yanaşıyor bir ayrılıyordu. Hırpalanmış egomu iyileştirmeye çalıştım.</p>

  <p>Gözlerim yeniden odaklanmaya başladığında odanın karşı tarafında kafatasının hâlâ ışık saçtığını gördüm, ateş hâlâ yanıyordu. Öfkeyle ona bakarak sağ elimi kaldırıp yalamaya başladım. Yerde yuvarlanırken bir şeylere zarar vermiş miyim diye etrafa baktım, ama her şey yerli yerinde gibiydi; bir tek bana zarar gelmişti. Titreyerek içimi çektim ve kafamı arkaya, serin beton duvara dayayarak rahatladım.</p>

  <p>Bir süre sonra öne eğilerek hâlâ sızlamakta olan elimi soğutmak için Sığınağın tabanına bastırdım. Bir süre sonra kaldırıp üstündeki toprağı silkeledim ve gözlerimi kısarak görünürde bir iz var mı diye baktım, ama ışık çok zayıftı. Ağır ağır ayağa kalkıp mihrabın yanına gittim. Titreyen ellerle iki yandaki mumları yakıp eşekarısını diğerlerinin yanına, solda duran küçük konsola koydum ve geçici tabutunu Bizim Saul'un önünde duran madeni tabakta yaktım. Eric'in fotoğrafı alev aldı, çocuk yüzü ateşin içinde kayboldu. Bizim Saul'un gözlerinden birinden içeri üfleyerek mumu söndürdüm.</p>

  <p>Bir an durup kafamı toplamaya çalıştım, sonra Sığınağın demir kapısını açtım. Bulutlu, parlak gökyüzünden süzülen ipeksi ışık içeri dolunca yüzüm buruştu. Geri dönüp diğer mumları da söndürdüm ve elime bir kez daha baktım. Avcum kızarmış ve su toplamıştı. Tekrar yaladım.</p>

  <p>Neredeyse başaracaktım. Eric'i yakaladığımdan, zihnini ele geçirdiğimden, onun bir parçası olduğumdan, dünyayı onun gözlerinden gördüğümden, beynindeki kanın uğultusunu duyduğumdan, ayaklarının altındaki yeri hissettiğimden, gövdesinin kokusunu ve son yediği yemeğin tadını aldığımdan emindim. Ama bana fazla gelmişti. Kafasındaki yangın aklı başında birinin başa çıkamayacağı kadar büyüktü. Sadece tamamen delilere özgü bir kararlılıktan kaynaklanan bir deli kuvveti vardı bu yangında. En gözükara askerlerle en hırslı sporcuların kısa süreliğine sahip olabildiği bir kuvvet. Eric'in beyninin her hücresi geri dönüp yangın çıkarmaya programlanmıştı ve hiçbir normal beyin -hatta pek normal olmayan ve pek çoğununkinden daha güçlü olan benim beynim bile- bu güçle boy ölçüşemezdi. Eric Topyekûn Savaş, Cihat ilan etmişti; bu Kutsal Trans en azından kendi mahvına neden olacaktı ve benim elimden hiçbir şey gelmiyordu.</p>

  <p>Sığınağı kilitleyip kumsaldan eve yürüdüm, başım yine öne eğikti ve yola çıktığımdan çok daha düşünceli ve endişeliydim.</p>

  <p>Gün boyunca evde kitaplar, dergiler okudum, televizyon seyrettim ve durmadan düşündüm. Eric'e içeriden ulaşamayacaktım, ben de saldırı yönünü değiştirmeye karar verdim. Ardında koskoca Fabrika yatan kişisel mitim, henüz maruz kalmış olduğu yenilgiyi kabullenebilecek kadar ve onu bir çözüme ulaşmak için kullanacak kadar esnekti. Öncü birliklerimin parmakları yanmıştı, ama kaynaklarım tükenmemişti. Zafer benim olacaktı, ama doğrudan doğruya güçlerimi kullanarak değil. En azından yaratıcı zekâ dışında hiçbir güce başvurmayacaktım, zaten her şeyin temeli de oydu. Eğer Eric'in karşısında duramazsam yok olmayı hak etmişim demekti.</p>

  <p>Babam hâlâ boya yapıyordu, boya kutusu ve fırçayı ağzında taşıyarak merdivenle pencerelere tırmanıyordu. Yardım etmek istedim, ama teklifimi geri çevirdi. Babamın çalışma odasına girmeye çalıştığım zamanlarda bu merdivenleri ben de kullanmıştım, ama pencerelere özel kilitler taktırmıştı, hatta panjurlarla perdeleri de hep kapalı tutuyordu. Merdivene çıkarken ne kadar zorlandığını seyretmek beni memnun etti. Tavan arasına asla ulaşamayacaktı. Evin yüksekliğinin tam da gerektiği kadar olduğunu düşündüm, yoksa bir merdiven dayayıp tavanarası penceresinden içeriye bakabilirdi. Ama ikimiz de güvendeydik, yakın bir gelecekte kalelerimize yönelik bir tehdit gözükmüyordu.</p>

  <p>Babam bir kez olsun akşam yemeğini benim yapmama izin verdi, ben de Açık Öğretim programlarını seyretmek için mutfağa taşıdığım portatif televizyonda jeoloji dersini izleyerek ikimizin de damağına uygun bir sebzeli pilav pişirdim. Eric'le işim bittikten sonra babamı bir video almaya ikna etme kampanyama tekrar başlamaya karar verdim. Güzel günlerde iyi programları kolaylıkla kaçırabiliyordum.</p>

  <p>Yemekten sonra babam kasabaya indi. Bu alışılmış bir şey değildi, ama neden gittiğini sormadım. Gün boyu merdivenlere tırmanmaktan ve sağa sola uzanmaktan yorgun düşmüştü, ama odasına çıkıp kasaba kıyafetlerini giydi ve topallaya topallaya salona geldi.</p>

  <p>"Ben çıkıyorum," dedi. O daha çıkmadan giriştiğim sinsice bir muzurluğun delillerini arıyormuş gibi etrafı kolaçan etti. Gözlerimi televizyondan ayırmadan başımı salladım.</p>

  <p>"Tamam," dedim.</p>

  <p>"Gecikmem. Kapıyı kilitleme."</p>

  <p>"Oldu."</p>

  <p>"Bir isteğin var mı?"</p>

  <p>"Yo, hayır." Ona bakarak kollarımı kavuşturdum ve koltuğa iyice gömüldüm. Geri adım attı, iki ayağı da holde gövdesiyse salondaydı, kapı tokmağına tutunmasa düşebilirdi. Tekrar başını salladı, kafasındaki şapka kenara kaydı.</p>

  <p>"Tamam. Görüşürüz. Bir muzurluk yapma."</p>

  <p>Gülümseyerek tekrar ekrana döndüm. "Oldu baba, görüşürüz."</p>

  <p>"Hııı," dedi, kayıp gümüşlerini arıyormuş gibi son bir kez daha salona baktıktan sonra kapıyı kapattı, baston tıkırtıları uzaklaştı. Patikada yürürken arkasından baktım, bir süre bekledikten sonra yukarı çıkıp çalışma odasının kapısını kontrol ettim; ama her zamanki gibi sıkı sıkı kilitliydi, sanki duvar.</p>

  <p><br /></p>

  <p>Uyuyakalmışım. Hava kararıyordu, televizyonda korkunç bir Amerikan dedektiflik dizisi vardı ve başım çatlayacak gibi ağrıyordu. Birbirine yapışmış göz kapaklarımı kırpıştırdım, ağzımın mührünü çözmek ve dilimdeki ekşi tadı gidermek için esnedim. Esneyip gerindim ve donakaldım; telefon çalıyordu.</p>

  <p>Ayağa fırladım, tökezledim, kapıya, oradan merdivenlere, oradan da telefonun yanına olabildiğince hızla gittim. Ahizeyi acıyan sağ elimle kaldırdım. Kulağıma dayadım.</p>

  <p>"Alo?" dedim.</p>

  <p>"Selam Frankie, n'aber?" dedi Jamie. Hem rahatladım hem hayal kırışığına uğradım. İçimi çektim. "Jamie, ben iyiyim. Ya sen?"</p>

  <p>"İzinliyim. Sabah ayağıma bir kalas düşürdüm kütük gibi şişti."</p>

  <p>"Ciddi bi şey yok ya?"</p>

  <p>"Yok. Şansım varsa bu hafta kaytarırım. Yarın doktora rapor almaya gidicem. Bütün gün evde olacağımı haber vereyim dedim. İstersen bir ara bana üzüm filan getir."</p>

  <p>"Tamam. Belki yarın gelirim. Gelmeden önce ararım."</p>

  <p>"Güzel. Şu senin ismi lazım değilden bir haber var mı?"</p>

  <p>"I-ıh. Sen aradığında ben de o arıyor zannetmiştim."</p>

  <p>"Hı, benim de aklıma geldi. Takma kafana. Kasabada kulağıma bir şey çalınmadı, herhalde henüz gelmemiş."</p>

  <p>"Evet, ama onu tekrar görmek istiyorum. Daha önce yaptığı o kaçıklıkları yine yapmaya başlasın istemiyorum. Hem hiçbir şey yapmasa bile onu geri götürecekler, yine de onu görmek istiyorum. İkisi de olsun istiyorum, anladın mı?"</p>

  <p>"Evet, evet. İşler yoluna girer. Merak etme."</p>

  <p>"Etmem."</p>

  <p>"Güzel. Arma'ya gidip anestezi için birkaç şişe bi şeyler alıcam, sen de var mısın?"</p>

  <p>"Hayır, sağol. Çok yorgunum. Bu sabah erken kalktım. Belki yarın görüşürüz."</p>

  <p>"Oldu. Kendine dikkat et. Görüşürüz Frank."</p>

  <p>"Tamam Jamie, hoşçakal."</p>

  <p>"Hoşçakal," dedi Jamie. Telefonu kapatıp televizyonda doğru düzgün bir program bulmak için aşağı yollandım, ama son basamakta telefon tekrar çaldı. Geri döndüm. Telefona uzanırken Eric'in aradığını düşünerek içim titredi, ama bip bip sesi gelmedi. Sırıtarak: "Eee, neyini unuttun?" dedim.</p>

  <p>"Unutmak mı? Ben hiçbir şey unutmadım! Ben her şeyi hatırlarım! Her şeyi!" diye bağırdı tanıdık bir ses.</p>

  <p>Öylece kalakaldım, sonra yutkunarak: "Er.." dedim.</p>

  <p>"Beni neden unutkanlıkla suçluyorsun? Beni neyi unutmakla suçluyorsun? Neyi? Ben hiçbir şeyi unutmadım!" Eric abuk sabuk şeyler söylüyordu.</p>

  <p>"Eric, özür dilerim! Seni başka biri zannettim!"</p>

  <p>"Ben benim!" diye haykırdı. "Ben başkası değilim! Ben benim! Benim!"</p>

  <p>"Jamie arıyor zannettim!" diye sızlandım, gözlerimi kapayarak.</p>

  <p>"Şu cüce mi? Seni piç kurusu!"</p>

  <p>"Özür dilerim, ben..." Sonra susup düşündüm. "O ses tonuyla 'şu cüce' demek de ne demek oluyor? O benim dostum. Küçük olması onun suçu değil," dedim.</p>

  <p>"Öyle mi?" oldu cevabı. "Nereden biliyorsun?"</p>

  <p>"Nasıl yani? Öyle doğması onun suçu değil!" dedim, iyice tepem atmıştı.</p>

  <p>"Sana her söylediğine inanıyorsun."</p>

  <p>"Ne demiş ki bana?"</p>

  <p>"Cüce olduğunu söylemiş!"</p>

  <p>"Ne?" diye bağırdım, kulaklarıma inanamıyordum. "Onun cüce olduğunu kendi gözlerimle görebiliyorum, salak!"</p>

  <p>"O da senin öyle düşünmeni istiyor! Belki de uzaylıdır! Belki ötekiler ondan da ufaktır. Çok küçük uzaylılar arasındaki dev bir uzaylı olmadığını nereden biliyorsun? Hı?"</p>

  <p>"Saçmalama!" diye bağırdım telefona, onu tutan yanık elim acıyordu. "Uyarmadı deme!" diye bağırdı Eric.</p>

  <p>"Merak etme!" diye bağırdım ben de.</p>

  <p>"Neyse," dedi Eric birdenbire sakinleşerek, sanki deminden beri konuşan başka biriydi. Normal bir ses tonuyla konuşmaya devam ettiğini duyunca hayrete düştüm:&nbsp;</p>

  <p>"Nasılsın?"</p>

  <p>"Haa?" dedim şaşkın şaşkın.</p>

  <p>"Hı... iyiyim. İyi. Ya sen?"</p>

  <p>"Fena değil. Geldim sayılır."</p>

  <p>"Ne? Buraya mı geldin?"</p>

  <p>"Hayır. Oraya. Tanrım, bu kadar yakın mesafede bile hatlar bozuk mu yoksa?"</p>

  <p>"Ne kadar yakın? Bozuk mu? Bilmem." Öteki elimi alnıma dayadım, ipin ucunu iyice kaçırdığımı hissediyordum.</p>

  <p>"Oraya geldim sayılır," dedi Eric bıkkın bir sesle, sükûnetle içini çekti.</p>

  <p>"Buraya değil. Zaten buradayım çünkü. Yoksa seni nasıl buradan arardım?"</p>

  <p>"Ama 'burası' neresi?" dedim.</p>

  <p>"Nerede olduğunu bilmiyor musun yani?" dedi Eric, sanki kulaklarına inanamıyormuş gibi. Gözlerimi tekrar kapatıp inledim. Konuşmaya devam etti; "Bir de beni unutkanlıkla suçluyorsun. Hah!"</p>

  <p>"Bana bak pis kaçık!" diye bağırdım sımsıkı tuttuğum yeşil plastik ahizeye, sağ kolumdan yukarı doğru büyük bir acı yayıldı, yüzümü buruşturdum. "Beni durmadan arayıp bile bile böyle saçma sapan konuşmandan bıktım! Oyun oynamayı bırak!" Soluksuz kalmıştım. "Sana 'burası' neresi diye sorduğumda ne demek istediğimi gayet iyi biliyorsun! Sana hangi cehennemde olduğunu soruyorum! Ben nerede olduğumu biliyorum, sen de benim nerede olduğumu biliyorsun. Dalga geçmeyi bırak, tamam mı?"</p>

  <p>"Hmm. Tabii, Frank," dedi Eric, pek ilgilenmişe benzemiyordu.</p>

  <p>"Canını sıkmak istemezdim."</p>

  <p>"Yahu..." diye bağırmaya başlayacaktım yine, ama kendimi tutup sakinleştim. "Böyle... böyle şeyler yapma bana. Sadece nerede olduğunu sordum."</p>

  <p>"Tamam, oldu Frank; anlıyorum," dedi Eric makul bir sesle.&nbsp;</p>

  <p>"Ama sana nerede olduğumu söyleyemem, yoksa birilerinin kulağına gidebilir. Beni anlıyorsun değil mi?"</p>

  <p>"Tamam. Tamam," dedim. "Ama telefon kulübesinde değilsin di mi?"</p>

  <p>"Tabii ki değilim," dedi hafiften sinirlenerek; sonra ses tonunu kontrol etmeye çalıştı. "Birinin evindeyim. Daha doğrusu bir kulübe."</p>

  <p>"Ne?" dedim. "Kim? Kimin?"</p>

  <p>"Bilmiyorum," dedi, omuz silktiğini duyabiliyordum neredeyse. "O kadar merak ediyorsan öğreneyim. Merak ediyor musun?"</p>

  <p>"Ne? Hayır. Evet. Yani hayır. Ne fark eder? Ama nerede... yani nasıl ...yani kimin..?"</p>

  <p>"Bak Frank," dedi Eric yorgun bir sesle, "birilerinin yazlığı gibi bir şey burası, tamam mı? Kimin olduğunu bilmiyorum; ama senin de gayet isabetli bir biçimde belirttiğin gibi hiç fark etmez, oldu mu?"</p>

  <p>"Yani birinin evine mi girdin?" dedim.</p>

  <p>"Evet; n'olmuş yani? Zorlamama gerek bile kalmadı aslında. Arka kapının anahtarını olukta buldum. Sorun ne? Burası çok hoş bir yer."</p>

  <p>"Yakalanmaktan korkmuyor musun?"</p>

  <p>"Pek sayılmaz. Oturduğum yerden yolu görebiliyorum. Sorun yok. Yemek, banyo, telefon ve buzdolabı var -Tanrım tam da çoban köpeğine göre bir yer- sonra yatak var, her şey var. Lüks."</p>

  <p>"Çoban köpeği mi?" dedim dişlerimin arasından.</p>

  <p>"Ah evet, keşke bir tane olsaydı. Şimdi yok, ama olsaydı ona burada bakabilirdim. Sanki..."</p>

  <p>"Dur," diyerek kestim konuşmasını, gözlerimi kapatıp sanki yanımdaymış gibi elimi ona doğru uzattım.</p>

  <p>"Anlatma."</p>

  <p>"Peki. Arayıp iyi olduğumu söyleyeyim, hal hatır sorayım demiştim."</p>

  <p>"Ben iyiyim. Sen de gerçekten iyi misin?"</p>

  <p>"Evet; hiç bu kadar iyi olmamıştım. Harikayım. Yediğim yemeklerden; hep..."</p>

  <p>"Dinle!" diyerek umutsuzca araya girdim; ona soracağım şeyi düşündükçe gözlerim yuvalarından uğruyordu. "Bu sabah bir şey hissetmedin değil mi? Şafak vakti. Hiçbir şey, yani demek istediğim içinde hiçbir şey hissetmedin, değil mi? Bir şey hissettin mi?"</p>

  <p>"Ne geveliyorsun ağzında?" dedi Eric, biraz sinirlenmişti.&nbsp;</p>

  <p>"Bu sabah, erkenden, bir şeyler hissettin mi?"</p>

  <p>"Ne demek bu şimdi; hissettin mi?"</p>

  <p>"Yani başına bir şey geldi mi; bu sabah şafak vakti, herhangi bir şey?"</p>

  <p>"Şey," dedi Eric temkinli bir sesle, ağır ağır.</p>

  <p>"Bunu sorman çok garip..."</p>

  <p>"Evet? Evet?" dedim heyecanla, telefonu ağzıma o kadar yaklaştırmıştım ki dişlerim ahizeye çarpıyordu.</p>

  <p>"Hiçbir halt olmadı. Bu sabah sahiden başıma bir şeyin gelmediği ender sabahlardan," dedi Eric kibarca.&nbsp;</p>

  <p>"Uyuyordum."</p>

  <p>"Ama bana hiç uyumadığını söylemiştin!" dedim öfkeyle.&nbsp;</p>

  <p>"Tanrım, kimse mükemmel değildir, Frank." Gülmeye başladı.</p>

  <p>"Ama..." deyip sustum. Ağzımı kapayıp dişlerimi kenetledim. Bir kez daha gözlerimi kapadım.</p>

  <p>"Frank, dostum; doğrusu bu iş biraz can sıkmaya başladı. Belki seni tekrar ararım, ama zaten yakında görüşeceğiz. Ta ta."</p>

  <p>Ben ağzımı bile açamadan telefon kapandı, ben de burnumdan soluyarak ve sanki suçlu telefonmuş gibi öfkeyle ona bakarak öylece kalakaldım. Onu duvara çarpmayı filan düşündüm, ama bu hareketin boktan bir şakaya benzeyeceğini düşünerek sertçe kapadım. Bunun üzerine telefon bir kere çaldı, ona yine öfke dolu bir bakış fırlattım, sonra arkamı dönüp aşağı indim ve kendimi koltuğa bırakarak elimde kumanda aleti yaklaşık on dakika durmadan kanal değiştirdim. Sonunda üç programı bir arada seyretmeme rağmen üçünü de tek tek seyrettiğim zamanki kadar iyi takip edebildiğimi fark ettim (bunlardan biri haberler, diğeri şu Amerikan dedektiflik dizisi, diğeri de bir arkeoloji programıydı). Uzaktan kumandayı tiksintiyle bir kenara fırlatıp denize taş atmak için kendimi dışarı attım.</p>
</body>
</html>
