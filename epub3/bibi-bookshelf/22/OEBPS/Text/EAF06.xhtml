<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>VI<br />
  Kafatası Arazisi</h1>

  <p>Sekiz buçuk aylık hamile Agnes Cauldhame, benzin deposunun üzerine kırmızı bir kertenkele gözü yapılmış ve gidonları aşınmış bir BSA 500'le çıkageldiğinde babam, herhalde tahmin edilebileceği gibi, onu gördüğüne delicesine memnun olmamıştı. Ne de olsa benim doğumumdan neredeyse hemen sonra onu, kucağında ağlayan bir bebekle terk edip gitmişti. Üç yıl boyunca ne telefon ne de karta eli varmayıp da karnında bir başkasının çocuğuyla birdenbire kasabadan gelen patikada belirmesi ve rüzgâr gibi köprüyü geçerek -motosikletinin gidonu kenarlara sürtünerek- babamdan barınak yemek, bakım ve doğum talep etmesi biraz iddialı bir davranıştı.</p>

  <p>O sırada sadece üç yaşında olduğumdan olan biteni pek hatırlamıyorum. Aslında üç yaşımdan önce olanların hiçbirini hatırlamıyorum. Ama üç yaşımda olanları az da olsa hatırlamamın iyi bir nedeni var. Babanım keyfî istediğinde ağzından kaçırdığı az buçuk bilgilerden kendime göre olan biteni tamı tamına kafamda kurmayı başardım. Ender olmakla birlikte Bayan Clamp da bir iki şey söylemişti, ama onun anlattıkları da babamınkilerden daha güvenilir değildi.</p>

  <p>O sıralarda Eric uzaklarda Stove'ların yanındaydı.</p>

  <p>Her tarafından boncuklar sarkan, üzerinde parlak renkli bir kaftan olan, iri yarı, güneş yanığı Agnes 'Om' layarak lotus pozisyonunda doğum yapmakta kararlıydı (çocuğa bu şekilde hamile kaldığını iddia ediyordu) ve babamın üç yıldır nerede ve kiminle olduğu yolundaki sorularını cevaplamayı reddediyordu. Onu ve gövdesini sahiplenmemesini söylemişti babama. İyiydi ve hamileydi; babam bu kadarını bilsin yeterdi.</p>

  <p>Babamın karşı koymalarına rağmen Agnes eski yatak odalarına yerleşti. Babamın onun geri dönmesinden gizliden gizliye memnun olduğunu hatta bu sefer Agnes'in kalmaya geldiği gibi aptalca bir düşünceye kapıldığını söyleyebilir miyim bilmem. Etkileyici olmak istediğinde takındığı düşünceli tavırlara rağmen onun o kadar da güçlü biri olduğunu sanmıyorum. Annemin oldukça kararlı mizacı ona gem vurmaya yetmişti herhalde. Her neyse annem burnunun doğrultusuna gidip, o aşk ve barış dolu yaz mevsiminin birkaç haftasında kendi tarzına göre yaşamış.</p>

  <p>Babam o sıralarda iki bacağını da kullanabiliyormuş hem de Agnes, yatağının yanındaki sandalyenin üzerine atılmış olan kotunun paçalarına dikilmiş küçük çıngırakları çaldığında evin içinde bir aşağı bir yukarı koşuşturmak için. Dahası, babamın bir de bana bakması gerekiyormuş. O sıralarda, bütün sağlıklı üç-yaş çocukları gibi ortalıkta dolanıp başımı belaya sokmakla meşgulmüşüm.</p>

  <p>Söylediğim gibi tam olarak hatırlayamıyorum; ama dediklerine bakılırsa Bizim Saul'u, yani babamın -dediklerine göre- çok çirkin olduğu ve kadınları sevmediği için baktığı çarpık bacaklı yaşlı beyaz buldoğunu kızdırmayı pek severmişim. Hayvan motosikletleri de sevmezmiş ve Agnes ilk geldiğinde çılgına dönüp havlayarak ona saldırmış. Agnes onu bir tekmeyle bahçenin öte tarafına fırlatınca bağırarak kum tepelerine doğru kaçmış ve ancak Agnes ortalıktan çekilip yatağına yatırıldığında ortaya çıkmış. Bayan Clamp babamın köpekten senelerce önce kurtulması gerektiğini söylüyor; ama bence, salyalı çeneli, sarı pörtlek gözlü, balık kokulu yaşlı köpek babamın gönlünü tam da bu iticiliğiyle fethetmiş olmalı.</p>

  <p>Beklendiği üzere, sıcak, durgun bir günde, öğle vakti Agnes işbaşı yapıp kendi kendine ‘Om’ layarak ter dökmeye başladığında babam sular kaynatmaya ve diğer işleri yapmaya; Bayan Clamp de çocuk doğururken ölen tanıdığı kadınların hikâyelerini anlatarak Agnes'in alnını silmeye koyulmuş. Ben ayağımda bir şort dışarıda koşuşmaktaymışım ve -sanırım- şu hamilelik meselesi beni babamın gözetiminden kurtarıp evde ve bahçede canım ne isterse yapma özgürlüğüne kavuşturduğu için halimden pek memnunmuşum.</p>

  <p>Bizim Saul'u kızdırmak için ne yaptığımı, onu bu kadar vahşileştirenin sıcak mı yoksa Bayan Clamp'in dediği gibi Agnes'in geldiğinde kafasına attığı tekme mi olduğunu tam olarak bilemiyorum. Ama keçe kafalı, kirli, güneşte yanmış, cesur bir piç olan ben hayvana cidden esaslı bir pislik yapmış olmalıyım.</p>

  <p>Bahçede sonradan babam sağlıklı yaşam için sebze rejimine başlayınca sebze bahçesi yapılan bir yerde meydana geldi olay. Annem bağırıp homurdanıyor, ıkınıp nefes alıyormuş, hemen hemen bir saatlik çilesi kalmış ve her üçü de (en azından ikisi; herhalde Agnes meşguldü) deli gibi bir köpek havlaması ve yüksek perdeden tek bir çığlık duyduklarında hem Bayan Clamp hem de babam onun yanındaymışlar.</p>

  <p>Babam pencereye koşup bahçeye bakmış, sonra bir çığlık atmış ve gözleri yuvalarından dışarı uğrayan Bayan Clamp'i yalnız bırakarak dışarı koşmuş.</p>

  <p>Bahçeye inip beni kucağına almış. Eve girip Bayan Clamp'i çağırmış, sonra beni mutfak masasına yatırıp kanamayı havlularla durdurmaya çalışmış. Hâlâ olan bitenin farkında olmayan ve bu yüzden de sinirlenen Bayan Clamp elinde babamın istediği ilaçla içeri girmiş ve bacaklarımın arasındaki felaketi görünce bayılacak gibi olmuş. Babam elinden ilacı alıp yukarı annemin yanına gitmesini söylemiş ona.</p>

  <p>Bir saat kadar sonra bilincim yerine gelmiş vaziyette, içtiğim ilacın etkisiyle kanamasız yatağımda yatarken babam o sırada sahip olduğu tüfeği alıp Bizim Saul'u aramaya çıkmış.</p>

  <p>Daha evden bile çıkmadan iki dakikada bulmuş onu. Hayvan kiler kapısının yanında, merdivenlerin altındaki serin gölgeye sinmiş. İnleyip titriyormuş ve salyasına karışmış olan kanım çenesinden akıyormuş, sarsılarak yalvarırcasına babama bakıyormuş, babam onu yakalayıp boğazlayıvermiş.</p>

  <p>Babama anlattırabildiklerim bu kadar; ona bakılırsa tam aşağıda boğazını sıktığı köpek son nefesini verirken bu sefer yukarıdan ikinci bir çığlık duyulmuş, o da henüz doğmuş olan Paul adını verdikleri çocuğun sesiymiş. O sırada babamın kafasında cirit atan ne menem çarpık düşüncelerin çocuğa böylesi bir isim vermesine neden olduğunu bilmiyorum, ama Angus yeni oğluna bu ismi vermiş. Bu ismi tek başına seçmek zorunda kalmış; çünkü Agnes pek uzun kalmamış. İki günde toparlanmış, başıma gelenlerden şaşkınlık ve dehşete kapıldığını ifade etmiş, sonra motosikletine atlayıp çekip gitmiş. Babam önüne geçerek onu durdurmaya çalışmış, o da motosikleti üzerine sürüp bacağını kırmış, köprüye giden patikanın üzerinde.</p>

  <p>Böylelikle Bayan Clamp, bana bakmakta ısrar eden babama bakarken bulmuş kendini. Kadıncağızın doktor çağırmasına izin vermeyip kendi bacağını kendisi alçıya almış, ama pek tutturamamış; topallığı oradan kalma. Paul'ün annesi gittikten bir gün sonra Bayan Clamp yeni doğmuş çocuğu sağlık ocağına götürmek zorunda kalmış. Babam karşı çıkmış, ama Bayan Clamp'in de söylediği gibi evde sürekli bakıma ihtiyaç duyan bir bebek olmaksızın da iki sakata bakmak yeterince zormuş zaten.</p>

  <p>Bu annemin eve ve adaya son gelişi olmuş. Ardında bir ölü, bir yeni doğmuş, iki de sakat bırakarak çekip gitmiş. Hoş ve de sarhoş bir sevgi, barış ve genel iyilik yazında geçirilen iki hafta için fena skor sayılmaz.</p>

  <p>Bizim Saul sonradan Kafatası Arazisi adını verdiğim, evin arkasındaki yamaca gömüldü. Babam hayvanın karnını deşip küçük erkeklik organımı karnından çıkardığını iddia ediyor, ama onları ne yaptığını bir türlü söyletemedim.</p>

  <p>Paul tabii ki Saul'du. Düşman kurnazlık edip çocuğa aktarmıştı kendini; öyle olmalıydı. Babam bu yüzden bu ismi seçmişti yeni kardeşim için. Bunu zamanında fark edip daha küçükken tedbir almam iyi oldu, yoksa içinde Saul'un ruhuyla büyüseydi çocuk kimbilir nasıl bir şey olurdu. Ama şans, fırtına ve ben onu Bombaya götürmüştük ve bu oyunu baştan sona erdirmiştik.</p>

  <p>Küçük hayvancıklara gelince, o gerbiller, beyaz fareler ve hamsterler çamurda can verdiler, sırf ben Bizim Saul'un Kafatasını ele geçirebileyim diye. Küçük yaratıkları sapanla derenin karşısındaki çamura fırlatıyordum, böylece cenaze töreni düzenleme bahanem oluyordu. Yoksa babam aile hayvanları mezarlığını kazmama asla izin vermezdi, bu yüzden de ölmek zorundaydılar, hem de pek şanlı bir kıyafet olmayan badminton topunun içinde. Topları kasabadaki spor mağazasından alır, tepelerindeki lastik başlığı çıkardıktan sonra direnmeye çalışan kobayı içine sokardım (Bir keresinde gerçekten kobay kullanmıştım, ama genellikle çok pahalı ve biraz fazla büyükler). Bir elbise gibi dururdu üstlerinde. Bu şekilde uçuşa hazırlandıktan sonra suların üzerinden soluksuz ölümlerine yollardım onları; sonra sobanın yanında duran, yıllardır oyuncak askerlerimi koymak, maket evler yapmak için biriktirdiğim büyük kibrit kutularından birine koyup gömerdim.</p>

  <p>Babama onları karşı kıyıya ulaştırmaya çalıştığımı, gömmek zorunda olduklarımın da oraya ulaşamayan bilimsel deney kurbanları olduğunu söylerdim, ama bu bahaneye gerçekten gerek var mıydı bilmem; eskiden hippi olmasına rağmen babam ikinci sınıf canlıların acılarına karşı pek duyarlı değildi, bu belki de tıp tahsili görmesinden kaynaklanıyordu.</p>

  <p>Doğal olarak bir defter tutuyordum, böylelikle ancak otuz yedi sözde uçuş deneyi yaptıktan sonra, Kafatası Arazisinin toprak tenini yaran güvenilir uzun saplı küreğimin kumdan daha sert bir şeye çarptığını kaydedebildim, köpeğin kemiklerini bulmuştum sonunda.</p>

  <p>Köpeğin kafatasını gün ışığına çıkarışım ölümünden on yıl sonraya rastlasa iyi olacaktı, ama aslında bir iki ay gecikmiştim. Yine de, Kafatası Yılı eski düşmanımın gücüme teslim olmasıyla sona erdi; gerektiği üzre karanlık ve fırtınalı bir gecede fener ışığında, küreğim Cesurvuruşla kemiği çürük bir diş gibi topraktan çıkardığımda babam uyuyordu, ben de uyuyor olmalıydım ve gökyüzü gök gürültüsü, yağmur ve rüzgârdan sarsılıyordu.</p>

  <p>Nesneyi Sığınağa götürdüğümde paranoyak hayallerle kendimi iyice korkuttuğumdan titreyip duruyordum, ama dayandım; kirli kafatasını orada temizleyip içine bir mum diktim ve çevresini büyülü, önemli şeylerle doldurduktan sonra iyice üşümüş bir halde dönüp sıcak yatağıma kavuştum sağ salim.</p>

  <p>Düşünüyorum da doğru hareket etmişim, sorunumla gayet iyi başa çıkmışım. Düşmanım iki kere öldü ve hâlâ elimin altında. Tam anlamıyla bir erkek değilim, bunu hiçbir şey değiştiremez; ama ben kendimim ve bu yeterli bir telafi.</p>

  <p><br /></p>

  <p>Şu köpek yakma hikâyesi tam bir saçmalık.</p>
</body>
</html>
