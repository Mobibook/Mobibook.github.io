<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>X<br />
  Kaçan Köpek</h1>

  <p>Eric'in delirmesi beni hep üzmüştür. Düğmeye basılır gibi bir anda delirmiş olmasa da gülümseyen çocuk olayının, engellenemez sonunu başlatan o tetiği çektiği su götürmez bir gerçekti. İçten içe olanları kabullenememiş, kafasında bir yere oturtamamıştı. Belki de çok derinlerinde bir yerlerde, modern bir şehirde zaman ve gelişme katmanları altında kalmış eski Roma kalıntıları gibi, bir Tanrı inancı vardı hâlâ ve eğer böyle bir varlık varsa sözde kendi imgesinde yarattığı varlıklardan herhangi birinin başına böyle bir şey gelmesine göz yumduğu fikrine katlanamıyordu.</p>

  <p>O sırada Eric'in içinde parçalanan her ne ise bir zayıflıktan kaynaklanıyordu, gerçek bir erkekte olmaması gereken temel bir bozukluktan. Seyrettiğim yüzlerce -belki de binlerce- film ve televizyon programında kadınların başlarına gelen ağır olayları kaldıramadığını görmüştüm; tecavüze uğrayınca ya da sevdikleri ölünce paramparça oluyorlar, çıldırıyorlar, intihar ediyorlar ya da mum gibi eriyip gidiyorlar. Tabii hepsinin illa da böyle davranmayacağını biliyorum, ama genel durum bu ve buna uymayanlar da istisna.</p>

  <p>Güçlü kadınlar da olmalı, karakterleri birçok erkeğinkinden daha fazla erkek olanlar, sanırım Eric karakterinin kadın tarafının daha ağır basmasının kurbanıydı. O duyarlılık, o kimseyi incitmeme kaygısı, o ince düşünceli zekâ; bütün bunlara sahipti, çünkü fazlasıyla kadın gibi düşünüyordu. O korkunç olaya kadar başına iş açmamıştı bu özelliği; ama o anda, o doruk noktasında onu parçalamaya yetmişti.</p>

  <p>Suç babamda, başka bir herif için onu terk eden şu salak karıyı hesaba katmazsak tabii. Bir bakıma babam suçlu, küçükken Eric'in istediği gibi giyinmesine izin verdiği ve ona elbiseler aldığı için; Harmsworth ve Morag Stove yeğenlerinin yetişme tarzını beğenmeyip onu yanlarına almakta çok haklılarmış. Babamın o tuhaf fikirleri olmasa, annem Eric'ten hoşlansa, Stove'lar onu daha erken yanlarına alsa her şey bambaşka olurdu; ama her şey olacağına vardı, umarım babam da kendini benim onu suçladığım kadar çok suçluyordur. Suçunun ağırlığını sürekli üstünde hissetmesini, bu yüzden gözüne uyku girmemesini ve uyusa bile soğuk gecelerde kötü kâbuslardan kan ter içinde uyanmasını istiyorum. Hepsini hak ediyor.</p>

  <p>Tepelerde yürüdüğüm günün akşamı telefon etmedi Eric. Erken yattım, ama telefon çalsa duyardım. Uzun yürüyüş sayesinde deliksiz bir uyku çektim. Ertesi gün zamanında uyanıp sabah serinliğinde kumsalda yürüyüşe çıktım ve geri döndüğümde mükellef bir kahvaltı beni bekliyordu.</p>

  <p>Huzursuzdum, babam her zamankinden daha durgundu ve sıcaklık hızla yükselince, pencereler açık olduğu halde evin havası ağırlaştı. Pencerelerden dışarı bakarak odaları dolaştım, pervazlara dayanıp gözlerimi kapayarak araziyi taradım. Sonunda babam bir şezlongda uyuyakalınca odama çıktım, üzerime bir tişört geçirdim ve cepli, ince yeleğimi giydim, ceplerine gerekli malzemeleri doldurdum ve çantamı sırtıma vurup adanın etrafını kolaçan etmeye çıktım, fazla sinek yoksa çöplüğe kadar uzanacaktım.</p>

  <p>Kahverengi güneş gözlüğümü takınca renkler daha bir canlandı. Kapıdan dışarı adımımı atar atmaz terlemeye başladım. İnsanı serinletmeyen ılık bir rüzgâr birkaç yönden dönerek esiyor, burnuma ot ve çiçek kokuları getiriyordu. Patikadan yürüyüp köprüyü geçtim, küçük su birikintilerinin ve cılız yan kolların üzerinden atlayarak dere boyunca aşağı, baraj-yapım bölgesine indim. Kuzeye dönüp, sıcaklığa ve güneşe maruz kalmaya aldırmadan denize bakan kum tepelerinin en yüksek noktalarında yoluma devam ettim, böylece her tarafı görebilecektim.</p>

  <p>Sıcakta her şey dalgalanıyor, durmadan şekil değiştiriyordu. Kumlara değince yanıyordum.</p>

  <p>Etrafımda her türden, her boydan böcekler ve sinekler vızıldayarak uçuşuyordu. Onları kışkışladım.</p>

  <p>Zaman zaman alnımdaki teri silip gözlüklerimi kaldırarak etrafa dürbünle bakıyor, sıcaktan titreşen havayı delerek uzakları tarıyordum. Kafam terden vıcık vıcık olmuştu, apışaram kaşınıyordu. Yanımda taşıdığım şeyleri her zamankinden daha sık kontrol ediyordum, şuursuzca saçma torbasını, komando bıçağımı ve belimdeki sapanı yokluyor, çakmağımı, cüzdanımı, tarağımı, aynamı, kâğıtlarımı, kalemimi düşürmediğimden emin olmaya çalışıyordum. Ilık olduğu ve şimdiden bayat bayat koktuğu halde mataramdan biraz su içtim.</p>

  <p>Denize doğru baktığımda suların getirdiği ilginç şeyler görmeme rağmen kum tepelerinden inmiyor, kuzeye gitmeyi sürdürürken en yüksek tepelere tırmanıyordum. Derecikleri, küçük su birikintilerini, Bomba Çemberini, Esmerelda'nın havalandığı ve hiç isim takmadığım o yeri geçtim.</p>

  <p>Onları sadece geride bıraktıktan sonra düşündüm.</p>

  <p>Yaklaşık bir saat sonra karaya, oradan da güneye dönerek son kum tepeleri boyunca, solucanlar gibi ağır ağır dolanarak otlayan koyunların bulunduğu otlaklara bakarak ilerledim. Bir ara durup katıksız bir mavide, sıcak hava dalgaları üzerinde döne döne süzülen büyük bir kuşu izledim. Aşağısında bir iki martı vardı, kanatlarını germişlerdi, bir şeyler ararlarken beyaz boyunları bir ok gibiydi. Tepelerden birinin üzerinde ölü bir kurbağa buldum, kurumuştu, sırtında kan izleri vardı, üzerine kumlar yapışmıştı, oraya nasıl geldiğini merak ettim. Herhalde bir kuş düşürmüştü.</p>

  <p>Gözlerimi ışıktan korumak için küçük, yeşil kepimi taktım. Ada ve evle aynı hizadaki patikaya çıktım. İlerlerken ara sıra durup dürbünle bakıyordum. Bir iki kilometre ötedeki yoldan geçen kamyon ve arabaların camları ağaçların ardında parlıyordu. Bir helikopter geçti, petrol platformuna gidiyordu herhalde.</p>

  <p>Tam öğle üzeri küçük ağaçlar arasından çöplüğe ulaştım. Ağaçlardan birinin gölgesine oturup dürbünle çevreyi taradım. Birkaç martı vardı, ama hiç insan yoktu. Ortalarda bir yerde küçük bir ateş yanıyordu, her tarafa kasabanın çöpleri yığılmıştı: kartonlar, siyah çöp torbaları, eski çamaşır makineleri, fırınlar ve buzdolaplarının göz kamaştıran, örselenmiş beyazlığı. Kâğıt parçaları küçük bir hava girdabına kapılıp bir an havada daireler çizdiler, sonra tekrar düştüler.</p>

  <p>Çöplüğün çürük, tatlımsı kokusunu içime çekerek yürümeye başladım. Birkaç şeye tekme attım, bazı ilginç şeyleri ayakkabımla ters çevirdim, ama bir şey çıkmadı. Çöplüğü sevmemin nedenlerinden biri sürekli değişmesiydi; sağlıklı toprakları ve dağ gibi atıkları yutarak yayılan dev bir amip gibiydi, devasa, canlı, hareketli bir şey. Ama bugün yorgun ve sıkıcı görünüyordu. Karşısında sabırsızlığa kapıldım, hatta öfkelendim. Ortada yanmakta olan küçük ateşin içine birkaç aerosol kutusu attım, ama onlar da fos çıktı. Çöplükten ayrılıp yine güneye yöneldim.</p>

  <p>Çöplüğün yaklaşık bir kilometre ötesinde büyük bir kulübe vardı, denize bakan bir yazlık. Kapatılmış ve terk edilmişti, evden kumsala inen patikada da yeni bir iz yoktu. Jamie'nin arkadaşlarından biri olan Willie, eski Mini karavanıyla bu patikadan aşağı indirmişti bizi kumsala, kumlarda kaymak için.</p>

  <p>Pencerelerden içeri boş odalara baktım; uyumsuz, eski mobilyalar bakımsız, toz içinde gölgelerde duruyordu. Masanın üzerinde bir köşesi güneşten sararmış eski bir dergi vardı. Evin çatısının gölgesinde oturup suyumu bitirdim, kepimi çıkarıp alnımı mendilimle sildim. İlerideki poligondan boğuk patlama sesleri geliyordu. Bir jet gökyüzünü yırtarcasına durgun deniz üzerinden batıya doğru uçtu.</p>

  <p>Evin biraz ötesinden bir tepecikler dizisi başlıyordu, üzerlerinde çalılıklar ve rüzgârdan eğilmiş bodur ağaçlar vardı. Sinekleri kışkışlayarak dürbünümü o tarafa çevirdim. Başım hafiften ağrımaya başlamıştı ve içtiğim ılık suya rağmen susuzluğum geçmemişti. Dürbünü indirip gözlüğümü taktığımda duydum onu.</p>

  <p>Bir şey uluyordu. Bir hayvan - Tanrım bu sesi çıkaranın bir insan olmaması için dua ediyordum işkence altındaymış gibi bağırıyordu. Yüksek, acılı bir haykırıştı; ancak çok kötü durumdaki bir hayvanın çıkarabileceği bir ses, hiçbir canlının çıkarmaması gereken bir ses.</p>

  <p>Her tarafımdan terler akıyor, kavurucu sıcak bana acı veriyordu, ama titredim. Bir soğuk dalgası geldi ve ıslanmış bir köpek gibi titredim, bir uçtan bir uca. Ensemdeki tüyler yapışkan terden kurtulup diken diken oldu. Evin ılık tahtalarını tutarak çabucak kalkınca dürbün göğsüme çarptı. Çığlık tepelerden geliyordu. Gözlüğümü tekrar kaldırıp dürbünü gözlerime dayarken bir yandan da ayarıyla oynuyordum. Ellerim titriyordu.</p>

  <p>Çalılıkların arasından siyah bir şey fırladı, üzerinden duman çıkıyordu. Sararmış otların üzerinden bayır aşağı koşarak bir çitin altından geçti. Hem onu takip etmeye hem de etrafı görmeye çalışıyordum. Sert ve tiz çığlık korkunç bir biçimde havada yankılandı. Hayvanı çalıların arasında kaybettim, sonra tekrar yakaladım, suları sıçratarak otların ve kamışların üzerinden koşarken yanıyordu. Ağzım tamamıyla kurudu; yutkunamıyordum, tıkanmıştım; ama zıplayan, dönen, deli gibi havlayan, sıçrayan, düşen, hep aynı yerde sıçrıyormuş gibi duran hayvanı takip ettim. Sonra benden yüz metre kadar ileride ve tepenin yine yüz metre kadar aşağısında gözden kayboldu.</p>

  <p>Dürbünü hemen tepelere çevirdim, bir uçtan bir uca, aşağı yukarı, tekrar bir uçtan bir uca taradım, bir çalılıkta durup dikkatle inceledim, başımı salladım, tekrar baştan aşağı baktım. Beynimin alakasız bir bölümü filmlerde insanlar dürbünle baktığında ne göreceklerini gayet iyi bildiğimizi düşünüyordu: yan yatmış bir sekiz, ama ben ne zaman dürbünle baksam tam bir daire görüyordum. Dürbünü indirip hızla etrafımı kolaçan ettim, kimse yoktu, sonra evin gölgesinden çıkıp alçak bahçe çitinin üzerinden atlayarak tepelere doğru koşmaya başladım.</p>

  <p>Tepelere vardığımda bir an başımı dizlerime kadar eğip soluklandım, ter saçlarımdan süzülüp ayaklarımın dibindeki yeşil çimenlere damlıyordu. Tişörtüm üzerime yapışmıştı. Ellerimi dizlerime dayayıp başımı kaldırdım gözlerimi güçlükle tepenin üzerindeki çalılara ve ağaçlara çevirdim. Tepenin öte tarafındaki tarlaların ardına, demiryoluyla belirlenen çalı sırasına baktım. Tepe boyunca, yanık otları bulana kadar koştum. Onları söndürüp iz aradım ve buldum. Gırtlağımın ve ciğerlerimin isyanına rağmen daha da hızlı koşarak bir başka yanan ot kümesinin yanına vardım, çalılıklar da alev almak üzereydi. Söndürüp yoluma devam ettim.</p>

  <p>Tepenin karadan tarafa olan çukur bir yerinde bazı ağaçlar normal bir gelişim göstermişlerdi, sadece tepenin kuytusundan yukarı uzanan tepeleri rüzgârdan yatmıştı. Otluk çukurun, ağır ağır salınan yapraklarla dalların ortaya çıkardığı hareketli gölge deseninin içine girdim. Ortada daire şeklinde dizilmiş, kararmış taşlar vardı. Bir yerde otların üzerine basılmış olduğunu gördüm. Durdum, kendimi teskin ettim, tekrar etrafa, ağaçlara, otlara, eğreltilere baktım, ama hiçbir şey göremedim. Taşların yanına gidip onlara ve ortadaki küllere dokundum. Gölgede olmalarına rağmen elimi uzun süre üzerlerinde tutamayacağım kadar sıcaklardı. Benzin kokuyordu.</p>

  <p>Çukurdan çıkıp bir ağaca tırmandım ve gerektiğinde dürbünleri de kullanarak bütün araziyi dikkatlice gözden geçirdim. Hiçbir şey yoktu.</p>

  <p>Aşağı inip bir an durakladıktan sonra derin bir nefes alarak tepenin denize bakan tarafına, yanlamasına, hayvanın bulunduğu yere doğru koşmaya başladım. Yolda gördüğüm bir başka küçük ateşi söndürmek için rotamı değiştirdim. Otlamakta olan bir koyunun üzerinden atladım, hayvan ürküp meleyerek kenara kaçtı.</p>

  <p>Köpek, otlaktaki derenin içinde yatıyordu. Hâlâ hayattaydı, ama tüylerinin çoğu yanmıştı ve altından kanlı eti görünüyordu. Suyun içinde titrediğini görünce bana da bir titreme geldi. Kenarda durup ona baktım. Titreyen başını sudan çıkardığında sadece yanmamış olan tek gözünün gördüğünü fark ettim. Etrafındaki küçük havuzda kanlı, yarı yanmış tüyler yüzüyordu. Burnuma yanık et kokusu geldi ve gırtlağıma, tam âdemelmasının üzerine bir ağırlığın çöktüğünü hissettim.</p>

  <p>Çantamdan bir saçma aldım, belimden çıkardığım sapana yerleştirdim, kollarımı iyice gerdim, elimi terden sırısıklam olan yanağıma dayadım ve bıraktım.</p>

  <p>Köpeğin kafası sudan dışarı fırladı, sonra tekrar suya düştü ve hayvan suyun üzerinde benden uzaklaşmaya başladı. Akıntıyla bir süre sürüklendikten sonra kıyıya takıldı. Gören tek gözünden kan süzülüyordu. "Frank seni kurtaracak!" diye fısıldadım.</p>

  <p>Köpeği dışarı çekip derenin kenarındaki yumuşak toprağa bıçağımla bir çukur kazdım, bu sırada cesedin kokusundan midem ağzıma geliyordu. Hayvanı gömüp etrafı kolaçan ettikten sonra biraz şiddetlenmiş olan rüzgârın yönünü tespit edip biraz uzağa gittim ve otları ateşe verdim. Alevler, köpeğin izlerinden geri kalanları da mezarına kadar silip götürdü. Düşündüğüm gibi derenin kenarında söndü. Karşı kıyıya uçan kıvılcımların tutuşturduğu otları da ben söndürdüm.</p>

  <p>Köpek gömülüp bütün işlerim bittiğinde evden tarafa dönüp koşmaya başladım.</p>

  <p>Kazasız belasız eve dönüp iki şişe suyu mideye indirdim ve portakal suyu içip ılık bir banyo yaparak rahatlamaya çalıştım. Hâlâ titriyordum. Yanık kokusunu saçlarımdan çıkarmak da epey zamanımı aldı. Babamın yaptığı vejetaryen yemeklerinin kokusu geliyordu mutfaktan.</p>

  <p>Ağabeyimle neredeyse burun buruna gelecek olduğumdan emindim. Orada konaklamadığına, sadece oraya uğramış olduğuna karar verdim, ben de onu kıl payı kaçırmıştım. Bir bakıma rahatlamıştım, kabul etmesi güç olsa da doğruydu bu.</p>

  <p>Küvete gömülüp kendimi sulara bıraktım.</p>

  <p>Mutfağa sabahlığımla indim. Babamın üzerinde yelek ve şort vardı ve dirseklerini masaya dayamış Inverness Courier'e bakıyordu. Artan portakal suyunu dolaba koyup soğumakta olan yemeğin kapağını kaldırdım. Masada salatalar duruyordu. Babam bana aldırış etmeden gazetenin sayfasını çevirdi.</p>

  <p>"Sıcak değil mi?" dedim, başka diyecek bir şey bulamamıştım. "Hııı."</p>

  <p>Karşısına oturdum. Babam başı önde bir sayfa daha çevirdi. Boğazımı temizledim.</p>

  <p>"Yeni evin orada yangın çıkmıştı. Oradaydım. Gidip söndürdüm," dedim, kendimi ele vermemek için.</p>

  <p>"Tam havası," dedi babam başını kaldırmadan. Ben de başımı sallayıp sabahlığın üzerinden hafif hafif apışaramı kaşıdım.</p>

  <p>"Hava durumunda yarın fırtına çıkacağını söylediler." Omzumu silktim. "Bakalım."</p>

  <p>"Görürüz," dedi babam gazetenin ilk sayfasına dönerek. Kalkıp dolaptaki yemeğe baktı. Sabahlığın kuşağıyla oynayıp, öylesine gazeteye bakarak başımı salladım yine. Babam eğilip tenceredeki karışımı kokladı. Dalmışım.</p>

  <p>Ona bakarak ayağa kalktım, onun oturduğu iskemlenin başına gidip sanki kapıdan dışarı bakıyormuşum gibi yaptım, ama aslında gözlerim gazetedeydi. <b>YAZLIKTA GİZEMLİ YANGIN</b> diye bir alt başlık vardı gazetenin sol alt köşesinde. Gazete yayına hazırlanmadan kısa bir süre önce Inverness'in güneyinde bir yazlıkta yangın çıkmıştı. Polis araştırmayı sürdürüyordu.</p>

  <p>Kendi yerime gidip oturdum.</p>

  <p>Sonunda yemekle salatayı yedik ve ben tekrar terlemeye başladım. Bir keresinde körili bir yemek yediğimin ertesi günü koltuk altlarımın aynı bu baharat gibi koktuğunu hissedip kendimde bir gariplik olduğunu düşünmüştüm, ama sonra körili şeyler yediğinde Jamie'nin de başına aynı şeyin geldiğini öğrenip rahatladım. Yemeğin üzerine muzla yoğurt yedim, ama hava hâlâ çok sıcaktı ve bu yemeğe her zaman mazoşistçe katlanan babam bu sefer tabağında yarısını bırakmıştı.</p>

  <p>Telefon çaldığında üzerimde sabahlıkla televizyon seyrediyordum. Kapıya yönelmiştim ki babamın çalışma odasından çıkıp telefonu açtığını duydum, bunun üzerine kapıda durup dinlemeye geçtim. Pek fazla bir şey duyamıyordum, ama birden merdivende ayak seslerini duyunca hemen koltuğuma koşup kendimi içine attım ve başımı bir yana eğip gözlerimi kapattım ve ağzımı açtım. Babam kapıyı açtı.</p>

  <p>"Frank. Seni arıyorlar."</p>

  <p>"Ne?" dedim mahmur bir sesle, gözlerimi uykulu uykulu açıp televizyona baktım, sonra sallanarak ayağa kalktım. Babam kapıyı açık bırakıp odasına gitti. Ben de telefonun başına.</p>

  <p>"Alo?"</p>

  <p>"Alu-alu, Frenk'len mi görüşüyorum?" dedi şiveli bir ses. "Evet buyrun," dedim şaşkın şaşkın.</p>

  <p>"Hah-ha, Frankie oğlum!" diye bağırdı Eric. Hâlâ ormanın bağrında şu sevimli dostlarımızı yiyorum. Ho ho. Nassın bakalım küçük çaylak? Talih yüzüne güldü, ha? Ne seyrediyorsun televizyonda?"</p>

  <p>"Dizi," dedim yorgun bir sesle. Eric klasik esprilerinden birini yapacaktı.</p>

  <p>"Peki ya sen?"</p>

  <p>"Dirseği."</p>

  <p>Eric'in tiz kahkahalarını duymamak için telefonu kulağımdan uzaklaştırdım. "Bak Eric..."</p>

  <p>"N'aber? Nassın? İşler nassı? İyi misin? Nası gidiyo? Ya sen? Şu anda kafan nerde? Nerden geliyon? Frank, Volvo'lar neden ıslık çalar bilir misin? Ben de bilmiyom, ama kim takar? Troçki ne demiş? 'Stalin'e ihtiyacım var, beynimde bir delik kadar. Ha ha ha ha ha! Doğrusu şu Alman arabalarını hiç sevmiyorum; farları birbirine çok yakın. Sen iyi misin Frankie?"</p>

  <p>"Eric..."</p>

  <p>"Yatağa, uyumaya git; belki mastürbasyon yaparsın. Ama kopmuştu di mi! Ho ho ho!"</p>

  <p>"Eric," dedim, babam yukarıda mı diye dikkatlice bakarak.&nbsp;</p>

  <p>“Şu çeneni kapar mısın?”</p>

  <p>"Ne?" dedi Eric, kısık, kırgın bir sesle.</p>

  <p>"Köpek," dedim dişlerimin arasından.</p>

  <p>"O köpeği gördüm bugün. Yeni evin oradaki köpeği.</p>

  <p>Oradaydım. Gördüm."</p>

  <p>"Ne köpeği?" dedi Eric şaşkın bir sesle. Derin derin iç geçirdi, bir şeylerle oynadığını duydum. "Beni kandırmaya çalışma, Eric; onu gördüm. Kes şunu artık, tamam mı? Başka köpek yakma.&nbsp;<span style="text-indent: 1em;">Duyuyor musun? Anladın mı?"</span></p>

  <p><span style="text-indent: 1em;">"Ne? Ne köpeği?"</span></p>

  <p>"Ne dediğimi duydun. Çok yakındasın. Artık köpek yakmak yok. Onları rahat bırak. Çocukları da. Şu solucanlardan vazgeç. Unut. İstersen buraya bizi görmeye gel -çok güzel olur- ama solucanlardan ve köpeklerden uzak dur. Ciddiyim Eric. Bana inansan iyi olur."</p>

  <p>"Neye inanacakmışım? Sen ne diyorsun?" dedi üzgün bir sesle.</p>

  <p>"Beni duydun," dedim ve telefonu kapadım. Gözüm yukarıda telefonun yanında bekledim. Bir iki saniye sonra tekrar çaldı. Açtım, bip bip sesi geldikten sonra tekrar kapadım. Bir iki dakika daha bekledim, ama tekrar çalmadı.</p>

  <p>Ben salona dönerken, babam elini bir beze silerek odasından çıktı, içeriden tuhaf kokular geliyordu, gözleri faltaşı gibi açılmıştı.</p>

  <p>"Kimdi?"</p>

  <p>"Jamie," dedim, "sesini değiştirmiş."</p>

  <p>"Hııı," dedi, rahatlamış gibiydi, geri döndü.</p>

  <p>Midesini kaynatan köri dışında babam çok sessizdi. Akşam hava serinlemeye başlayınca adanın etrafını dolanmak için dışarı çıktım. Denizden gelen bulutlar gökyüzünü bir kapı gibi kapatarak sıcağı adanın üzerine hapsediyorlardı. Tepelerin ardından gökgürültüleri geliyordu, ama şimşek yoktu. Kan çanağı gibi bir şafak adanın kumları üzerinde yükselinceye kadar kan ter içinde, döne döne, huzursuzca uyudum.</p>
</body>
</html>
