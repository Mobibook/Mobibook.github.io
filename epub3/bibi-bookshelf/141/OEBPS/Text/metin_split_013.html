<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_12">11</h1>

    <p class="normal">İmparator’un skyhook’u Xizor’unkinin iki katı daha büyüktü ve çok daha gösterişliydi. Kara Prens en büyük hazinelerini yerde saklamayı tercih ederdi; orada daha güvendeymişler gibi hissediyordu. Skyhook’un gökten yere düşmesi gibi bir tehlike yoktu – yüzlerce yıl içerisinde Coruscant’ta böyle bir olay sadece bir kez yaşanmıştı ve güç yetmezliği, güneş fırtınası ve yük gemisi çarpmasının talihsiz bir bileşiminin sonucuydu.</p>

    <p class="normal">İmparator’un galaksideki herhangi birinden daha fazla serveti vardı ve şehir büyüklüğündeki bir skyhook’un kaybı bile onun için denizde bir damla demekti.</p>

    <p class="normal">Xizor, büyük uzay habitatlarının bulunduğu parka bakan yüksek ve geniş balkonda durdu. Korumaları –ki bir düzine kadarlardı- balkonun bir ucundan diğerine Xizor’u içine alacak bir yarım daire şeklinde dizilmişlerdi. Buradan bazılarının yüksekliği otuz metreye kadar ulaşan ağaçları seyretti. Parkın hemen altlarındaki bölümünde iklim kontrollü bir yağmur ormanı bulunuyordu. Burası renkli çiçekler, koyu kızıllar, parlak maviler, yeşil tonların arasına serpiştirilmiş fosforesent turuncular ve en açık renkli yeşil yapraklı ağaçlardan neredeyse siyaha çalan yapraklı ağaçlara kadar her tür ve rengin bulunduğu bir yerdi.</p>

    <p class="normal">Xizor ağaçlarla pek ilgilenmezdi ama iyi bir çalışmayı nerede görse tanırdı. Belki de İmparator’un bahçıvanını kandırıp kendi skyhook’una getirtmeliydi.</p>

    <p class="normal">Vader’ın yaklaştığını görmeden ve duymadan önce hissetmişti. Adamın kendine has bir enerjisi olduğuna şüphe yoktu. Xizor döndü ve eğildi. “Lord Vader.”</p>

    <p class="normal">“Prens Xizor, görüşeceğiniz bir şey mi var?”</p>

    <p class="normal">Vader ne kibarlık ne söz sanatı bilirdi. Xizor’un şahit olduğu dalkavuklukların ardından bu onun için farklı bir deneyim oluyordu. Neredeyse.</p>

    <p class="normal">“Evet. Gizli Asi üssünün yerine dair bilgi, bir şekilde elime ulaştı. Bilmek istersiniz diye düşündüm.”</p>

    <p class="normal">Vader, aniden daha yüksek duyulmaya başlayan mekanik nefes sesi dışında, sessizce durdu. Xizor Vader’ın beyninin çalıştığını, ölçtüğünü ve hesapladığını anlayabiliyordu. Düşünüyordu: Black Sun’ın lideri neyin peşindeydi?</p>

    <p class="normal">Xizor kayıt yapan kameraları dikkate alarak yüzünün ifadesizliğini korumaya çalıştı. Kameralar onu, Vader’ı, İmparator’u ve onları gözetleyecek herkesi kaydetmekteydiler.</p>

    <p class="normal">“Tabii ki,” dedi Vader sonunda. “Nerede bu üs?”</p>

    <p class="normal">“Rim’deki Baji sektöründe. Vergesso asteroitlerinde gizli olan Lybeya sisteminde. Anladığım kadarıyla orada tamir edilmekte olan gemilerle dolu bir de tersane var. Avcıdan nakliye gemilerine kadar yüzlerce Asi aracı.”</p>

    <p class="normal">Vader bir şey söylemedi.</p>

    <p class="normal">“Böyle bir üssün imha edilmesinin Asiler’e büyük darbe indireceği kuşkusuzdur,” diye devam etti Xizor.</p>

    <p class="normal">Yine uzun süren bir sessizlik. Ardından, “Ajanlarıma kontrol ettireceğim,” dedi Vader, “eğer söylediğiniz gibiyse İmparatorluk... size minnettar kalacak.”</p>

    <p class="normal">Bunu söylemek onun için çok zor olmalıydı. Xizor kibarca başını eğdi. “Sadece görevimi yaptım, Lord Vader. Teşekküre gerek yok.”</p>

    <p class="normal">Vader’ın öfkesini tahmin edebiliyordu. Xizor’a borçlu kalmak onun için hiç hoş değildi. Ama ne yapabilirdi? Eğer bu bilgi doğruysa –ki kesinlikle öyleydi- göz ardı edilebilecek bir fırsat değildi. Asiler’in fazla gemisi yoktu ve bir tersane dolusu gemiyi kaybederlerse bu kaybı telafi edemezlerdi. Bu doğrudan İmparatorluk’a hizmet etmekti.</p>

    <p class="normal">Ne Asiler ne de İmparatorluk tarafından bilinen bu tersane aslında, aynı bölgede Black Sun’ın baharat operasyonlarını ele geçirmeye cüret eden, Ororo Transportation’a aitti. İşte bir taşla iki kuş vurmak buna denirdi: Ororo büyük zarar görürken İmparator’un, Xizor’a duyduğu güven de büyük ölçüde artacaktı.</p>

    <p class="normal">Vader döndü ve gitti, kara pelerini ardından dalgalanıyordu. Xizor’un korumaları akıllıca davranıp derhal yolundan çekilerek ona yol verdiler.</p>

    <p class="normal">Vader bu istihbaratı doğrulamak zorundaydı. İmparator bu üsle ilgilenecek birlikler gönderecekti. Muhtemelen, İmparator’un bu tür durumlardaki genel tavrı dikkate alınırsa, Vader da gönderilen kuvvetin başında olacaktı: Sen buldun icabına da sen bak. Bu Vader’ı yoldan çekecek ve serbest kalan Xizor planını uygulamaya daha rahat devam edebilecekti.</p>

    <p class="normal">Döndü ve altındaki minyatür ormana baktı. Planlar çoğu yönden bitkilere benziyordu. Onları olmalarını istediğin yere koyar, sular ve beslersin, gerektiğinde budarsın ve sonunda senin istediğin hale gelirler.</p>

    <p class="normal">Korumalarından birine işaret etti.</p>

    <p class="normal">“Lordum?”</p>

    <p class="normal">“Buranın sorumlusunu bulun bana,” diyerek parkı işaret etti. “Ona ne ücret alıyorsa iki katını ödeyin ve benim skyhook’uma getirin.”</p>

    <p class="normal">“Lordum,” diyerek başını eğdi koruma ve hemen uzaklaştı.</p>

    <p class="normal">Xizor derin bir nefes alarak ciğerlerini orman kokulu temiz havayla doldurdu. Kendine has bir kokusu vardı. Sanki yaş mantarlar, yaprak küfleri ve taze çimenler karışarak güzel bir koku oluşturmuş gibiydi. Olayları istediği şekilde yönlendirmeyi başardığı zaman herhalde ondan daha mutlusu yoktu.</p>

    <p class="normal">Luke X-kanadını kamuflaj ağıyla örttü ve Artoo’nun yanına geldi. “İşte bu sorunumuzu halleder.” Geminin yukarıdan bakıldığında görülmemesi gerekiyordu ve tüm güç sistemleri kapalı olduğu müddetçe de sensörler tarafından tespit edilmesi imkansızdı. Mesele şefle yaşadıklarından sonra daha temkinli olması değildi; sadece tesadüfen oradan geçenlerin orada bir Asi gemisi olduğunu görmelerinin bir anlamı yoktu.</p>

    <p class="normal">Güneş çölün emebileceğinden çok daha fazla sıcaklık sunarken ısı dalgaları da yerden kıvrılarak yükseliyordu. Kumdan yansıyan güneş ışınları aktinik ve parlaktı, Luke gözlerini kısarak bakmak zorunda kalıyordu. Herhangi birine rastlamak gibi bir endişesi yoktu – gerçekten iyi bir nedeni olanlar haricinde kimse buraya gelmezdi.</p>

    <p class="normal">Eve doğru yürüdü –hâlâ Ben’in evi olarak görüyordu– Artoo da engebeli zeminde peşi sıra geliyordu. Droid ona bir şeyler söyledi. Sesi endişeli geliyordu ve Luke, Leia ve diğerleri hakkında konuştuğunu tahmin etti.</p>

    <p class="normal">“Evet, ben de endişeleniyorum, umarım başlarına bir şey gelmez.”</p>

    <p class="normal">Öyle umuyordu.</p>

    <p class="normal">İçeride Luke bir düğmeye bastı ve eğri çatının üzerindeki sentetik taştan bir panel açıldı ve altlarındaki güneş panelleri ortaya çıktı. Ev dışarıda olduğu süre içerisinde sadece düşük güçteki bataryaları kullandığı için içerisinin sıcaklığının dışarıdan pek bir farkı yoktu. Paneller sisteme aniden kullanabileceğinden daha fazla güç yükleyince klima tam güç çalışmaya başladı ve küçük evin içerisini kısa sürede serin havayla doldurdu.</p>

    <p class="normal">Luke bu uzun uçuşun ardından elbiselerini çıkardı ve uzun bir banyo yaptı. Neyse ki su yoğunlaştırıcıları o uzaktayken yer altı tanklarını doldurmuştu dolayısıyla ihtiyacından çok daha fazla suya sahipti. Banyodan çıktığında çok daha iyi hissediyordu. Gall’den buraya yolculuk epey yorucu olmuştu ve bir yatakta rahatça uzanarak uyumak güzel bir değişiklik olacaktı.</p>

    <p class="normal">Ama belki de önce ışın kılıcının mücevherindeki son pürüzleri düzeltmeliydi. Düşünmesi gereken çok şey vardı ve henüz uykuya sıra gelmediğine karar verdi; kafası sayısız meselelerle uğulduyordu. Kayda değer bir şeyler yapması daha iyi olacaktı.</p>

    <p class="normal">Cübbesini giyip tezgaha yöneldi.</p>

    <p class="normal">“Rodia?” dedi Leia.</p>

    <p class="normal">“Rodia,” dedi Lando.</p>

    <p class="normal">Falcon’daydılar ve hiperuzayda yolculuk ediyorlardı. Chewie salonun arkasındaki ranzada uyuyordu – onun uzanıp uyuyabileceği yegane yerdi– Threepio kendini kapatmıştı. Sonuç olarak kokpitte sadece ikisi kalmıştı.</p>

    <p class="normal">“Neden Rodia? Orası çok uzak, Coruscant yolunun yarısında.”</p>

    <p class="normal">“Biliyorum ama adamım orada. İsmi Avaro; Equator City’deki kumar tesislerinde küçük bir kumarhanesi var. Tesis Black Sun tarafından işletiliyor. Avaro kiminle temasa geçmemiz gerektiğini bilir.”</p>

    <p class="normal">“Tamam.”</p>

    <p class="normal">“Göründüğünden biraz zor olabilir ama.”</p>

    <p class="normal">“Nedenmiş o?”</p>

    <p class="normal">Lando başını iki yana salladı. “Vader, Cloud City’de ortaya çıkıp Boba Fett’e teslim etmeden önce Han’ın peşine düşmüş pek çok kelle avcısı vardı. Bizler Mos Eisley’de takılırken Greedo adlı Rodialı bir serseri Han’ı bir barda kıstırmış. Greedo ödülü almak için onu öldürecekmiş. Bir çatışma olmuş ve sağ çıkan da Han olmuş.”</p>

    <p class="normal">“Yani?”</p>

    <p class="normal">“Greedo, Avaro’nun yeğeniydi.”</p>

    <p class="normal">“Bu yüzden bize karşı kin mi besliyordur?” diye sordu Leia.</p>

    <p class="normal">“Belki öyle belki değil. Bildiğim kadarıyla Rodia gelenekleri bu tür durumlarda biraz katıdır. Eğer birisi yeğenini vurursa bundan hoşnut olacağını pek sanmam.”</p>

    <p class="normal">“Onu biz vurmadık, Han vurdu.”</p>

    <p class="normal">Lando sırıttı. “Bu doğru ama bizler de onun dostlarıyız.”</p>

    <p class="normal">Leia koltuğunda geriye yaslandı. Sürekli başka sorunlar çıkıyordu. Belki de bu bir problem değildi ama oraya varana kadar da bilmelerinin imkanı yoktu.</p>

    <p class="normal">Falcon kendilerini bekleyen akıbete onları taşırken hiperuzay da etraflarında akmaya devam etti.</p>

    <p class="normal">Vader bir dizi üzerinde çökerken İmparator da görüntü panelinden şehrin gökdelenlerine bakıyordu. Aniden döndü. “Ayağa kalkın, Lord Vader.”</p>

    <p class="normal">Vader itaat etti.</p>

    <p class="normal">“Ajanlarımız raporu doğruladı mı?”</p>

    <p class="normal">“Evet, Efendim.”</p>

    <p class="normal">“Yüz tane Asi gemisi? Tabii ki çok sayıda da pilot ve görevli.”</p>

    <p class="normal">“Muhtemelen evet.”</p>

    <p class="normal">“Orası Grand Moff Kintaro’nun sektörü değil mi? Kendi sektöründe bu tür bir üssün kurulmasına izin vermiş olması büyük bir gevşeklik. Kendisiyle konuşmalıyız.”</p>

    <p class="normal">Vader bir şey söylemedi. Grand Moff Kintaro’nun görevden alınması bir tarafa günlerinin sayılı olduğu da belliydi.</p>

    <p class="normal">“Pekala, bir filoyla birlikte derhal oraya gitmeni istiyorum. Üssü yok et. Asiler’in mümkün olduğu kadar gemi ve mürettebat kaybetmesini sağla.“</p>

    <p class="normal">“Belki de bu görev kuvvetini Amiral Okins komuta eder diye düşünmüştüm.”</p>

    <p class="normal">İmparator gülümsedi. “Öyle mi?”</p>

    <p class="normal">Vader’ın tüm umudu bir anda uçup gitti. “Eğer isteğiniz buysa saldırıya ben komuta edeceğim.”</p>

    <p class="normal">“İsteğim budur. İstiyorsan Okins’i yanına alabilirsin ama saldırıyı bizzat sen idare edeceksin.”</p>

    <p class="normal">Vader başını eğdi. “Emredersiniz, Efendim.”</p>

    <p class="normal">İmparator’un huzurundan ayrılan Vader barut gibiydi. Üs tıpkı Xizor’un dediği gibi oradaydı. İmparatorluk için önemli ama nispeten kolay bir zafer olacaktı –tamirde olan gemiler kendini savunmak için havalanamazdı ve dolayısıyla bu savaş kuş avlamaktan farklı olmayacaktı. Ama Vader Kara Prens’e güvenmiyordu ve o adamın menfaati olmayan bir şeyi asla yapmayacağını da biliyordu.</p>

    <p class="normal">Xizor’un bu işten ne çıkarı vardı? Sonunda ne kazanmayı bekliyordu?</p>

    <p class="normal">Vader yürürken bir yandan da kara kara düşündü. En azından İmparator’a Asi üssünün yerini kimden öğrendiğini söylememişti. Skyhook kameralarındaki görüntülerini sildirecek ve kendi görüntülerini yükletecekti. Küçük bir zafer olsa da Xizor’a karşı hiçbir şey yapamamaktan daha iyiydi.</p>

    <p class="normal">Vader İmparatorluk Sarayı’nın çıkışında Amiral Okins’le buluştu. “Gemilerinizi hazırlayın, Amiral. Sancak gemisi benim destroyerim olacak.”</p>

    <p class="normal">Okins başını eğdi. “Derhal, Lord Vader.”</p>

    <p class="normal">Vader başını kaldırıp İmparatorluk Merkezi’ni kuşatan gökyüzüne baktı. Yüzeydeki milyonlarca ışık karanlığı uzakta tutuyordu. Çok yukarılarda küçük parlak noktalar olarak görünen uzay araçları sinek sürüleri gibi her tarafta uçuşurken çok sayıdaki iniş pistinin kırmızı ve yeşil ışıkları da durmaksızın yanıp sönüyordu. Yola çıkıp Asi üssünü yerle bir edecek ve son hızla geri dönecekti. Xizor bir şeyler planlıyordu ve bunu ne kadar çabuk öğrenirse o kadar iyi olacaktı.</p>
  </div>

  <div class="calibre1" id="calibre_pb_26"></div>
</body>
</html>
