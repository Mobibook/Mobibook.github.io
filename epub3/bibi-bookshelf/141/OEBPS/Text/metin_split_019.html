<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_18">17</h1>

    <p class="normal">“Üzgünüm,” dedi Avaro. “Black Sun benim lafımla hareket etmiyor.”</p>

    <p class="normal">Canı sıkılan Leia başını iki yana salladı. O ve Chewie, Avaro’nun ofisindeydiler ve onları bir kez daha geri çeviriyordu. Lando kendine göre bir yerde mutluydu; oynadığı kart oyunlarının çoğunu da kazanmıştı. Chewie bile kumarhanenin keyfini çıkarmaya başlamışken eğer kısa süre içerisinde bir ilerleme olmazsa Leia saçlarını yolacaktı. Oturup bir şey yapmadan beklemek hiç ona göre değildi.</p>

    <p class="normal">“Tamam,” dedi. “Bak ne diyeceğim. Eğer bir hafta içerisinde kimseyle görüşemezsek gider başka yerde deneriz şansımızı.”</p>

    <p class="normal">Avaro omuz silkti. “Keyfiniz bilir.”</p>

    <p class="normal">Şansı yoktu. Harekete geçmeli, bir şeyler yapmalı ve Luke’un peşinde kimin ve neden olduğunu bulmalıydı. Mürettebat şefinin düzenlediği saldırının Darth Vader’ın başının altından çıkmış olması ihtimali çok zayıftı ama böyle bir işe kimin kalkışabileceğini düşündüğünde de aklına kimse gelmiyordu. Cevap kimi zaman zannedildiğinden çok daha kolay olurdu.</p>

    <p class="normal">Bazen de olmazdı.</p>

    <p class="normal">Kalktı ve Avaro’nun ofisinden çıktı. Fazla seçeneği yoktu, hoşuna gitmese de bekleyecekti.</p>

    <p class="normal">Guri, Rodia’ya gitmek için yola çıkarken Xizor onu durdurdu. “Gitmeden sana bir şey daha teslim edeceğim. Şahsi dosyalarım içinde ‘Yol’ başlığı adı altında gizli bir dosya var. Ne olduğunu biliyorsun.”</p>

    <p class="normal">“Evet.”</p>

    <p class="normal">“O dosyayı yükle ve dosyanın Bothawui’deki ikili Bothan ajanımızın eline geçmesini sağla. Kendisine ileten kişinin biz olduğumuzdan da haberi olsun.”</p>

    <p class="normal">Guri bir şey demese de isteksizliği hissedilebiliyordu. Xizor dedi ki, “Hoşuna gitmedi anlaşılan.”</p>

    <p class="normal">“Bu şekilde davranmanın sizin çıkarlarınıza hizmet edeceğine inanmıyorum,” dedi Guri.</p>

    <p class="normal">“Ama edecek. Asiler’e sunacağım bu leziz lokma onların bize daha fazla güvenmesini sağlayacak. Zayıf bir ihtimalde olsa İmparatorluk’un savaşı kaybetmesi durumunda İttifak bizi düşman değil de dost olarak hatırlayacaktır.”</p>

    <p class="normal">Guri başını salladı. Aynı fikirde olsa da olmasa da anlamıştı. “Majesteleri.”</p>

    <p class="normal">Ayrıldı.</p>

    <p class="normal">Xizor yeniden planına dönerken Guri’nin endişesini düşündü. Daha öncekilerin yanı sıra bu yeni sağladığı bilgi de Bothan’larca tespit edilecekti. Tabii ki riski de vardı ama kazanacaklarının yanında bu risk söz konusu bile değildi. İmparatorluk güçlüydü ve İttifak’ın onların karşısında başarılı olacağını zannetmiyordu ama ancak aptallar her türlü ihtimali dikkate almazdı. Garip gelişmeler yaşanmıştı. İnsanlara yıldırım düşüyor; açık gökyüzünde onlara meteor çarpıyor; kuzey sahilindeki bir böceğin kanat çırpışı güney sahilinde bir tornadoya yol açıyordu. Akıllı oyuncu gereksiz riske girmezdi ama öyle bir zaman gelirdi ki enine boyuna düşünüp o karanlık çukurun üzerinden dikkatlice atlamak gerekirdi. İşte bu öyle zamanlardan biriydi ve haliyle iki ucu keskin bıçak gibiydi. Dikkatle savrulması şarttı.</p>

    <p class="normal">Sadece kesmesi gerektiği yerlere doğru.</p>

    <p class="normal">Bothawui’ye gitmek zor olmadı, sadece normal uzaya geçtiklerinde biraz sıkıntı yaşamışlardı. Gezegenin etrafında dolaşan bir İmparatorluk devriyesi yüzünden Luke ve Dash biraz fazladan uçmak zorunda kalmıştı.</p>

    <p class="normal">Karantina yoktu ve rahatça gezegenin yüzeyine indiler. Bir toplu taşıma aracına binip limandan şehre geldiler.</p>

    <p class="normal">Luke daha önce Bothawui’ye hiç gelmemişti ve ana vatanıyla kıyaslandığında ne kadar temiz ve düzenli bir yer olduğunu görünce şaşırdı. Güneşli bir bahar günüydü. Ortalıkta küçük gruplar halinde dolaşan stormtrooper’ları görmek mümkündü ama liman Bothanların kontrolünde görünüyordu. Caddeler genişti ve parlak taşlardan yapılmış çok sayıda yüksek bina vardı. Etraftakilerin çoğu tabii ki Bothan’dı ama çok sayıda diğer ırklardan canlı da bulunuyordu. Savaş ve tüm gelişmeler dikkate alındığında oldukça kozmopolit bir yerdi. Luke da Dash’e bundan bahsetti.</p>

    <p class="normal">“Evet, burada casuslar cirit atar,” dedi Dash. “Bothawui galaksinin en işlek mekanlarından biridir. İmparatorluk casusları da burada; Asiler’inkiler de ama iki taraf da bir ölçüde buranın tarafsız olarak kalmasına izin vermiş durumda.”</p>

    <p class="normal">İntergalactic Trade Mission’a geldiler, ücreti ödediler ve dışarı çıktılar.</p>

    <p class="normal">Koth Melan’ı görmek için içeri girmek biraz zordu.</p>

    <p class="normal">Bothan muhafız bir geçiş belgesi görmek istemişti ve onlarda da yoktu. Luke aranan bir adam olduğundan görevliye kim olduğunu söylemek istememişti.</p>

    <p class="normal">Belki de Güç’ü bu görevli üzerinde kullanmalıydı? Ben’in numaralarını o da birkaç kez yapmış ve her seferinde de işe yaramıştı. Üstelik bu sayede Dash’e de hava atmış olurdu.</p>

    <p class="normal">Fakat Luke daha Güç’e odaklanmaya fırsat bulamadan Dash muhafızı kenara çekti, birkaç şey söyleyip eline bir şey sıkıştırdı.</p>

    <p class="normal">Muhafız gülümsedi ve onları binadan içeri aldı.</p>

    <p class="normal">“Ona ne dedin?” dedi Luke.</p>

    <p class="normal">“Fazla değil. Benim yerime verdiğim yüz kredi konuştu. ‘Baksana bunlar iyi adamlar, neden onları içeri almıyorsun?’ demiştir herhalde.”</p>

    <p class="normal">“Ona rüşvet mi verdin?”</p>

    <p class="normal">“Fazla dışarı çıkmıyorsun anlaşılan. Galakside işler böyle yürür. Para tüm dişlilerin çalışmasını sağlayan yağ gibidir. İçeri girdik ya, sen ona bak. Muhafız da karısına ya da sevgilisine bir hediye alır ve de o da mutlu olur. Kimse zarar görmez. Eğer yakalanırsak muhafız bizi hiç görmemiş olacak. Bu da iş yapmanın maliyeti.”</p>

    <p class="normal">Luke başını iki yana salladı ama Dash de haklıydı. Rüşvet vermek Güç’ü kullanarak zihnini bulandırmaktan daha mı kötüydü? Evet, mazeretleri vardı, her şey iyi bir amaç içindi ama aynı mazeret rüşvet için de geçerli olamaz mıydı?</p>

    <p class="normal">Bunun üzerine biraz daha düşünmesi gerekecekti.</p>

    <p class="normal">Dash binanın lobisinde duran danışma droidine doğru yürüdü. “Koth Melan’ı nerede bulabiliriz?” diye sordu. Droidin derin ve gür bir sesi vardı. “Altıncı kat. Yedi numara,” dedi.</p>

    <p class="normal">“Teşekkürler.”</p>

    <p class="normal">Asansörlere yürüdüler.</p>

    <p class="normal">Luke ve Dash’in yöneldiği odanın girişinde Threepio’ya benzeyen bir protokol droidi duruyordu. Droidin altın rengi gövdesi ışıl ışıldı.</p>

    <p class="normal">“Günaydın. Nasıl yardımcı olabilirim?”</p>

    <p class="normal">“Prenses Leia, Koth Melan’la görüşmek istiyor,” dedi Luke.</p>

    <p class="normal">“Prenses Leia siz misiniz?”</p>

    <p class="normal">Luke şaşırdı, “Hayır, hayır, ben Prenses Leia değilim. Ben onun temsilcisi Luke Skywalker. Aslında randevumuz yok. Ama bizi görmek isteyeceğinden eminim.”</p>

    <p class="normal">Droid dedi ki, “Bunun mantıklı bir varsayım olduğunu zannetmiyorum.”</p>

    <p class="normal">“Bak! Sadece ona burada olduğumuzu söyle yeter.”</p>

    <p class="normal">“Üzgünüm ama randevunuz olmadan sizi içeri alamam. Efendi Melan son derece meşgul bir Bothan’dır ve kendisini böyle basit şeyler yüzünden rahatsız edemem. Eğer randevu alırsanız bir standart hafta içerisinde onunla görüşmenizi sağlayabilirim. İsimleriniz nedir?”</p>

    <p class="normal">Luke düşündü. Bu droidi onları içeri alması için nasıl ikna edecekti? Ne rüşvet ne de Güç işe yaramaz –</p>

    <p class="normal">Dash sırıtarak silahını çekti ve droide çevirdi. “Bana bak, parlak çocuk. Benim adım Seni Vuracak Silahlı Adam. Ya kapıyı açarsın ya da senin meşgul patronun yeni bir droid almak zorunda kalır.”</p>

    <p class="normal">“Olamaz,” dedi droid.</p>

    <p class="normal">“Güvenlik alarmlarını da çalıştırma,” dedi Dash. “Gözüm üzerinde. Kalk ve kapıyı sen aç.”</p>

    <p class="normal">Protokol droidi dedi ki, “Anlaşıldı, Seni Vuracak Silahlı Adam.”</p>

    <p class="normal">Luke ve Dash birbirlerine baktılar. Bu droidlerde espri anlayışı hiç yoktu.</p>

    <p class="normal">Droid kapının yanındaki bölmeden şifreyi girdi. Kapı açıldı.</p>

    <p class="normal">“İçeri,” diye emretti Dash.</p>

    <p class="normal">Droid onları geniş bir ofise getirdi. Saydamçelikten bir duvarın önündeki bir masada Leia’ya mesajı göndermiş olan Bothan oturuyordu.</p>

    <p class="normal">En azından Luke öyle düşünüyordu, çünkü hepsi birbirine benziyordu.</p>

    <p class="normal">“Efendi Melan, rahatsız ettiğim için çok -”</p>

    <p class="normal">“Sorun yok. R-Sıfır-Dört. Yerine geri dön. Ben bu beylerle ilgilenirim.”</p>

    <p class="normal">“Pek kibar değiller,” dedi R0-4 olarak adlandırılan droid. “Önce bana Prenses Leia olduklarını söylediler, ardından beni fiziksel hasar vermekle tehdit ettiler!“</p>

    <p class="normal">“Dert etme, R-Sıfır-Dört,“ dedi Bothan ve Dash’e döndü. “Şu silahı indir, Rendar, gerek yok.”</p>

    <p class="normal">Dash şaşırsa da yine de silahını yerine koydu. Droid çıktı ve kapıyı da ardından kapattı.</p>

    <p class="normal">Luke ilerlerdi. “Davranışımız için kusura bakmayın ama sizi görmek zorundaydık.”</p>

    <p class="normal">Melan gülümsedi. “Biliyorum, sen Luke Skywalker, sen de Dash Rendar’sın. Sizleri bekliyordum. Lütfen oturun.”</p>

    <p class="normal">Luke ve Dash birbirlerine baktılar.</p>

    <p class="normal">“Açıklasam iyi olacak,” dedi Melan. “Prenses Leia’nın artık Tatooine’de olmadığını kısa süre önce öğrendim ve gönderdiğim mesaj droidini geri çağırmak için artık çok geçti. Burada olduğunuza göre onunla birlikte seçtiğimiz şifreyi biliyorsunuz demektir.”</p>

    <p class="normal">Luke’a baktı. “İttifak’a hizmetlerinizi ve sahip olduğunuz ünü biliyorum.”</p>

    <p class="normal">Dash’i de süzdü. “Senin de ününü duydum, Bay Rendar. O yüzden de İttifak için çalıştığını görmek beni şaşırttı.”</p>

    <p class="normal">Dash omuz silkti. “İttifak için değil, Prenses için çalışıyorum.”</p>

    <p class="normal">“Neyse ne. Şu an buradasınız ve halletmemiz gereken bir iş var.”</p>

    <p class="normal">“Buraya elimizde silahla girmemize izin vererek büyük bir riske girdin,” dedi Dash. “Kılık değiştirmiş İmparatorluk suikastçıları da olabilirdik.”</p>

    <p class="normal">Melan yine gülümsedi. “Sanmam. Limana indiğinizden beri sizden haberim var. Önce kapıda rüşvet verdiğini sandığın koruma tarafından gizlice tarandınız, ardından da asansörde kesin olarak teşhis edildiniz. Eğer suikastçı olsaydınız asansörün kapısı açıldığında sizi bir düzine silahlı muhafız karşılayacaktı.”</p>

    <p class="normal">Luke ve Dash birbirlerine baktılar.</p>

    <p class="normal">“Düşmanım çok,” diye devam etti Melan. “İhtiyatlı olmayı öğrendim.”</p>

    <p class="normal">Luke sandalyelerden birini çekip oturdu. Dash de aynını yaptı.</p>

    <p class="normal">“Leia’ya mesaj droidi göndermenize neden olacak kadar önemli olan şey ne?” diye sordu Luke.</p>

    <p class="normal">“İmparatorluk yeni bir askeri projeye girişti,” diye başladı Melan. “Projenin ne ve nerede olduğunu henüz bilmiyoruz ama çok büyük olduğunu biliyoruz. İmparator bu yeni girişimi için inanılmaz miktarda para, kaynak ve insan gücü ayırdı.”</p>

    <p class="normal">“Bu bilgi eline nasıl geçti?” diye sordu Luke.</p>

    <p class="normal">“Bothan casus teşkilatının bir benzeri daha yoktur,” dedi Melan. Sesinin tonundan duyduğu gurur anlaşılıyordu. “Sizin sokaktaki muhafıza yaptığınız gibi biz de yüksek rütbeli bir İmparatorluk subayına rüşvet verdik. Onun bize sağladıklarıyla bir bilgisayar korsanı droidini Coruscant’ın ana bilgisayarına sokarak bu gizli girişimin belgelerini bulup kopyalamaya çalıştık. Maalesef planın bu bölümünde çuvalladık.</p>

    <p class="normal">“Başarısızlığımız sayesinde planın bilgisayarın dışarıdan erişimin mümkün olmadığı bir bölümünde saklı olduğunu öğrendik. Bu nedenle dış ağları kullanarak bu planlara erişmenin bir yolu yok. Doğrudan gidip almak haricinde çare yok.”</p>

    <p class="normal">“Ayrıca bu proje tamamlanırsa hiç de İttifak’ın hayrına olmayacağını da öğrendik.”</p>

    <p class="normal">Luke başını salladı. “Ne yapmamız gerekiyor.”</p>

    <p class="normal">“Ajanlarımız bu özel korumalı bilgisayarlardan birinin Coruscant’tan Bothawui’ye gönderileceğini tespit etti. Bu bilgisayar ele geçirilir ve içindeki bilgiler sayesinde İmparatorluk’un neyin peşinde olduğu öğrenilirse bunun İttifak’a büyük hizmeti olacağı düşüncesindeyim.”</p>

    <p class="normal">Luke tekrar başını salladı. “Bence de mantıklı.”</p>

    <p class="normal">Dash dedi ki, “Bir şey sormak istiyorum. Neden İttifak’a yardım etmek için böyle yanıp tutuşuyorsunuz? Bildiğim kadarıyla Bothan casus teşkilatının işi bilgi alıp satmaktır yoksa taktik ve stratejiyle uğraşmak değildir.”</p>

    <p class="normal">Melan’ın keyfi kaçmıştı. “Yirmi yıl önce İmparatorluk babamı casusluk suçlamasıyla idam etti.”</p>

    <p class="normal">“Bu işin risklerinden biri de bu değil mi?”</p>

    <p class="normal">“Evet ve ben bu riske girdim. Bütün Bothanlar casus değildir, Bay Rendar. Babam öğretmendi. İmparatorluk’ta öğrencilere ders vermekten başka yaptığı bir şey yoktu. İsmimin şeref taşıyan normal ‘y’lya’ ekiyle bitmediği dikkatinizi çekmiştir. İmparatorluk yenilene kadar gerçekten onurlu olamam. ”</p>

    <p class="normal">Dash başını salladı. “Bu durumu açıklar.”</p>

    <p class="normal">Luke, Tatooine’deki çiftlik evinde öldürülen akrabalarını düşündü. Melan’ın neler hissettiğini anlayabiliyordu.</p>

    <p class="normal">“Sizin de İmparatorluk’tan nefret ettiğinizi düşünmekle hata yapmıyorum herhalde,” diye devam etti Melan, Dash’e bakarak. “İmparator’un sana ve ailene yaptıklarından sonra.”</p>

    <p class="normal">Dash dişlerini sıktı; Luke çene kaslarının gerildiğini görmüştü. “Bu kimseyi ilgilendirmez,” dedi.</p>

    <p class="normal">Luke bir şey dememişti ama bu soru aklının bir köşesine takılmıştı: Sana ne yaptılar, Dash?</p>

    <p class="normal">Düşündüğünden farklı olarak Luke şöyle dedi, “Eğer İmparatorluk bu kadar zahmete katlanıyorsa bunun nedenini bulmamız gerekir. Bu bilgisayara nasıl ulaşırız?”</p>

    <p class="normal">Melan başını salladı. “Ajanlarımız İmparatorluk’un planları gübre taşıyan sıradan bir yük gemisi süsü verdikleri bir araçla göndereceğini öğrendi. İyi korunan bir konvoy göndererek herhalde İttifak’ın dikkatini çekmek istememişler.”</p>

    <p class="normal">“Gübre dolu bir yük gemisi mi?” dedi Dash. “Dahiyane. Böyle bir gemiyi kim kaçırır?”</p>

    <p class="normal">“Ajanlarımız bu geminin rotasını elde edebileceklerini söylediler. Ele geçirdikten sonra tek yapmamz gereken bir iki gün içerisinde gelecek olan gemiyi beklemek. İttifak yanlısı kimi Bothanlar da geminin ele geçirilmesine yardımcı olmak istiyor ama bu tür görevler için pek de yetenekli sayılmazlar. Eğer uzay savaşlarında deneyimli ve onları komuta edebilecek biri varsa çok makbule geçer.”</p>

    <p class="normal">Luke gülümsedi. “Aradığınız benim.” Dash’e döndü. “Ya sen? Var mısın?“</p>

    <p class="normal">“Gemimi ve hayatımı riske atacağım? Ne için?”</p>

    <p class="normal">“Beni hayatta tutmaya çalıştığını zannediyordum.”</p>

    <p class="normal">“Bu kadarına da değmezsin.”</p>

    <p class="normal">“Tek bir yük gemisi, benim X-kanadım ve bir filo Bothan’a karşı. Ne kadar tehlikeli olabilir ki? Çocuk oyuncağı.”</p>

    <p class="normal">Dash bu konu üzerine düşünecekmiş gibi görünüyordu.</p>

    <p class="normal">“Diğer taraftan eğer bu bilgisayardaki bilgi tahmin ettiğimiz kadar kıymetliyse İttifak bu yardımlarını karşılıksız bırakmaz herhalde. Birkaç bin kredi eder en azından, belki de daha fazla.”</p>

    <p class="normal">Luke sırıttı. Bu adam ona Han’ı hatırlatıyordu.</p>
  </div>

  <div class="calibre1" id="calibre_pb_38"></div>
</body>
</html>
