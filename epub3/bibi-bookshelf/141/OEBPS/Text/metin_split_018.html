<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_17">16</h1>

    <p class="normal">“Evet, Leia nerede?” diye sordu Luke.</p>

    <p class="normal">Kendi swoop’larıyla Luke ve Dash, Ben’in evine döndü. X-kanadın kamuflajının altında şimdi iki tane de swoop vardı. Dash’in gemisi Mos Eisley limanındaydı.</p>

    <p class="normal">“Black Sun’la temasa geçmek için Rodia’ya gitti.”</p>

    <p class="normal">Luke neredeyse elindeki soğuk su sürahisini düşürüyordu. “Black Sun mı? Aklını mı kaçırdı?”</p>

    <p class="normal">Dash sırıttı. “Black Sun hakkında bilgin var, öyle mi?”</p>

    <p class="normal">“Hayır, fakat Hoth gezegenindeki uzun geceler sırasında Han’la çok konuşurduk. Onun organizasyonla bazı işleri olmuştu. İmparatorluk’tan daha tehlikeli olduklarını söylerdi.” Bir an için durdu. “Leia neden Black Sun’la görüşmek istedi?”</p>

    <p class="normal">Dash omuz silkti. “Kim bilir? Belki de seni kimin öldürmek istediğini biliyorlardır. Anlamadığım bir nedenden dolayı Prenses senden hoşlanıyor. Şu su buharlaşana kadar bekleyecek misin?”</p>

    <p class="normal">Luke unuttuğu sürahiye baktı. “Kusura bakma.” Suyu Dash’e uzattı ve o da kendisine bir bardak doldurup büyük bir iştahla içti.</p>

    <p class="normal">Etrafında yeraltı dünyasının en berbat adamlarının bulunması fikri Leia’nın hiç de içine sinmemişti. Ama ne yapabilirdi ki? O yetişkin bir kızdı. Tanışmalarından önce de kendi başının çaresine bakabiliyordu. Vader tarafından yakalanması sayılmazdı. O, Han ve Chewie kendisini kurtarmışlar ama bu başarıyla övünmeye fazla fırsatları olmamıştı. Kendilerini sonunda leş gibi kokan bir çöp kuyusunda bulmuşlardı...</p>

    <p class="normal">“Ne yapıyoruz, evlat?”</p>

    <p class="normal">“Haa?”</p>

    <p class="normal">“Burada oturup dönmelerini mi bekleyeceğiz? Belki de Hutt’a gidip o soytarıları neden peşine taktığını bizzat sormak istersin?”</p>

    <p class="normal">“Jabba’nın benle bir işi yok ki?”</p>

    <p class="normal">“Belki de ondan bunu birisi istemiştir. Unutma ben bunun için buradayım. Hazır ortalık sakinken sana bu swoop’larla adam gibi nasıl uçulur öğreteyim?”</p>

    <p class="normal">“Dinle, Beggar Kanyonu’nda beni yakalama -”</p>

    <p class="normal">Artoo deli gibi konuşup ötmeye başladı.</p>

    <p class="normal">“Çıkardığı sesler hoşuma gitmedi,” dedi Luke.</p>

    <p class="normal">“Ne oldu?” dedi Dash.</p>

    <p class="normal">“Dışarıda birileri var herhalde. Çıkıp görsek iyi olacak.“</p>

    <p class="normal">Artoo yeniden bipledi.</p>

    <p class="normal">Dash silahını çekip gücünü kontrol etti. Luke elini beline atıp kılıcının hâlâ orada asılı olup olmadığını kontrol etti. Artoo mırıldanarak kapıya doğru geldi.</p>

    <p class="normal">Dışarıda tepelerin üzerinden geçen bir roketin alevini gördüler.</p>

    <p class="normal">“Mesaj droidine benziyor,” dedi Luke.</p>

    <p class="normal">Artoo da aynı fikirdeydi.</p>

    <p class="normal">Dash rahat bir nefes aldı ve silahını yerine koydu.</p>

    <p class="normal">Mesaj droidi her gün görülecek bir şey değildi. Sadece çok acil bir şey ulaştırılmak istendiğinde ve holonet ve çanaklara güvenilmediği zaman kullanılırlardı, pahalıydılar ve sadece bir kez kullanılırlardı; eğer yanınızda yeni bir itici yoksa bir kez daha kullanamazdınız.</p>

    <p class="normal">Artoo yine mırıldandı.</p>

    <p class="normal">“Çok hızlı. Umarım darbeye dayanıklıdır,” dedi Luke.</p>

    <p class="normal">Yaklaşmakta olan küçük araç belli bir süre sonra çöl zeminine inerek yoluna devam etti.</p>

    <p class="normal">“Burada olduğunu kim biliyor, evlat?”</p>

    <p class="normal">Luke başını iki yana salladı. “Leia, Lando, Chewie ve Threepio.“</p>

    <p class="normal">“Ve Jabba,” dedi Dash. “Ama seninle yerel kaynakla rahatça konuşabilecekken droide bu parayı vereceğini zannetmem. Seni öldürmek istemesi de ayrı bir hikaye.”</p>

    <p class="normal">“Belki de sanadır,” dedi Luke.</p>

    <p class="normal">“Sanmam. Gittiğim yeri kimseye söylemem. Burada olduğumu senin dostlarından başkası bilmiyor ve onların da beni araması için neden yok.”</p>

    <p class="normal">Luke yaklaşan küçük aracı izledi. Hızını düşürmeye başlasa da hâlâ çok hızlı geliyordu. Droid yer çekimi veya başka şeyleri dikkate almamış olmalıydı.</p>

    <p class="normal">Belki de Ben için geliyordu. Uzun zaman görüşmediği ve öldüğünü bilmeyen birisinden.</p>

    <p class="normal">Mesaj droidi hızla kuma bindirdi ve beş yüz metreden duyulabilecek bir gürültü çıkardı.</p>

    <p class="normal">“Haydi, gidip bakalım,“ dedi Dash.</p>

    <p class="normal">Luke dişlerini sıktı. Sürekli emir vermesiyle ilgili bir şeyler diyecekti ama vazgeçti. Jedi Şövalyeleri soğukkanlı olmalıydı. Bu konuda daha kat etmesi gereken çok yol vardı.</p>

    <p class="normal">Droide doğru gitmeye başladılar.</p>

    <p class="normal">Odasında hafif bir uykuya dalmış olan Xizor kişisel iletişim aracının yumuşak sesiyle uyandı.</p>

    <p class="normal">“Size bir arama var, Prens Shheeezzorrr.”</p>

    <p class="normal">Hayal mi görüyordu yoksa ses çipi adını tıpkı koltuğunun dediği gibi yanlış mı söylüyordu?</p>

    <p class="normal">Hiçbir şeye güven olmuyordu bu günlerde. Ne alsa daha kullanmaya alışamadan bozuluyordu.</p>

    <p class="normal">“Bağla ve ses çipini de kendin kontrol et.”</p>

    <p class="normal">Küçük bir holoproj masasında belirdi. Yerel casuslardan biriydi.</p>

    <p class="normal">“Evet?”</p>

    <p class="normal">“Lord Vader kalesine döndüğünde size haber vermemi istemiştiniz, Prensim. Kendisi henüz ulaştı.”</p>

    <p class="normal">Kara Prens başını salladı. “Güzel, gözetlemeye devam edin.”</p>

    <p class="normal">Casus başını sallayıp iletişimi kesti. Görüntüsü kayboldu.</p>

    <p class="normal">Vader savaştan dönmüştü, Xizor’un oyununa gelerek farkına varmadan Ororo’yu can alıcı noktasından vurmuştu. Bununla Guri’nin gösterisi bir araya geldiği zaman Ororo’nun uzun bir süre sesinin soluğunun çıkmayacağından emindi.</p>

    <p class="normal">Şimdilik Vader’a hiç bulaşmasa iyi olurdu. Sith’lerin Kara Lordu’nun da İmparator’dan yediği tokatın acısını unutması için zamana ihtiyacı vardı. Vader’ın en kötü tarafı öfkesinin kendisini yönetmesine izin vermesiydi. Memeli olmasının bir sonucuydu – başka pek çok tür için de geçerliydi ve hemen her zaman zararlıydı. Soğuk, hassaslık demekti; ısı ihtiyatı kenara atar ve rastgele hareket etmeye neden olurdu. Soğuk, ince düşünce ve planlamanın; ısı ise kontrolsüz tutkunun ürünüydü. Tutku iyiydi ama kontrol edilip doğru yönlendirildiği zaman.</p>

    <p class="normal">Prenses Leia örneği gibi. Onu çekici bulmuştu ama onu kendisine yavaşça ve itinayla getirecekti, yoksa aklını şehvet denizlerine seyahate gönderip gözü dönmüş şekilde peşine düşmeyecekti. Hayır, bu hiç de Falleen’lerin tarzı değildi. Falleen’ler soğuktu.</p>

    <p class="normal">Soğuk sıcaktan iyiydi. Her zaman.</p>

    <p class="normal">Darth Vader çöpçü robotun üzerine yerleştirilmiş gizli kameradan casusu izledi. Droid cadde boyunca dev bir salyangoz gibi yoluna devam etti, kullandığı güçlü jetlerle caddeleri köpürterek ardında sümük yerine tertemiz bir iz bırakıyordu.</p>

    <p class="normal">Xizor’un casusu bir barın dışında oturmuş, bir şeyler okuyor gibi yaparak çoktan soğumuş sıcak içeceğiyle oyalanıyordu.</p>

    <p class="normal">Vader iç çekti ve görüntüyü kapattı. Bu casusluk ve entrika işlerinden bıkmıştı. İşin sırrını öğrenmiş ve kurallarına göre oynamaya başlamıştı ama bunu hiç de hoşlanarak yapmıyordu. Xizor ve İmparator gibi insanlar bu tip eylemlerden büyük keyif alırdı, ama Vader bütün bu dalavereler içerisinde kendisini “kirlenmiş” hissediyordu. O bir savaşçıydı ve ilerleyen bir ordunun karşısında durmak onun için yüzüne güldüğü düşmanının arkasından kuyusunu kazmaktan, ki İmparatorluk Merkezi’ndeki siyasetin özü buydu, her zaman önce gelirdi. Rakibini kılıcınla ortadan kaldırmak temiz ve şerefliydi. Bir arka sokakta sırtından vurup suçu da başkasının üzerine yıkmak ise bambaşka bir şeydi.</p>

    <p class="normal">Monitörlerden uzaklaştı. Evet, bunu iyi yapıyordu ve yapmak zorundaydı da ama sevmek zorunda değildi.</p>

    <p class="normal">Eninde sonunda Xizor’a karşı bir delil bulacaktı. Bir kişi ne kadar büyük bir ağ örerse o ağa kendi takılma ihtimali de o kadar artardı. Eninde sonunda ölümcül bir hata yapacak ve o gün geldiğinde de Vader onun işini bitirecekti – nedenini de İmparator’a daha sonra açıklayacaktı.</p>

    <p class="normal">Bunu düşünmek bile hoşuna gidiyordu.</p>

    <p class="normal">Mesaj droidi, yekpare, yuvarlak bir kutuydu ve sahip olduğu antigrav ünitesi onun yerden metrelerce yukarı da yol almasını sağlardı, çöle inişinden hasar almamış gibi görünüyordu. Artoo’nun yarı boyundaki kutu şu an Ben’in evinin önünde olan Luke ve Dash’in önünde duruyordu.</p>

    <p class="normal">Hasarlı gözükmüyordu ama içinde bir şeyler tıngırdayıp duruyordu. “Prenses Leia’ya bir mesajım var,” dedi, beşinci sefer.</p>

    <p class="normal">“Sana kaç kez daha burada değil demem gerekiyor?” dedi Luke. “Artoo bu şeyle konuşabilir misin?”</p>

    <p class="normal">Artoo diğer droide yaklaştı, hızla bipleyip öterek bir şeyler söyledi ve cümlesini holoprojektöründeki ışıkları yakarak sona erdirdi.</p>

    <p class="normal">Droidin içindeki kimi sistemler kendini düzenliyormuş gibi bir an sessizlik oldu.</p>

    <p class="normal">“Eğer Prenses Leia Organa hazır değilse onun yerine tesim almaya yetkili bir kişiye de mesajı iletebilirim,” dedi droid.</p>

    <p class="normal">“Nihayet derdimizi anlattık,” dedi Luke. “Bana söyle. Ben yetkili kişiyim.”</p>

    <p class="normal">Başını iki yana sallayan Dash’e bakıp sırıttı.</p>

    <p class="normal">“Şifre,” diye sordu droid.</p>

    <p class="normal">Şifre mi? Leia’nın şifresi de neydi acaba?</p>

    <p class="normal">“Eeh, Luke Skywalker.”</p>

    <p class="normal">“Bu yanlış şifre.”</p>

    <p class="normal">Dash güldü.</p>

    <p class="normal">“Han Solo.”</p>

    <p class="normal">“Bu yanlış şifre.”</p>

    <p class="normal">“Bildiğimiz her ismi söylemeye kalkarsak burada bayağı bir zaman geçireceğiz demektir, Luke.”</p>

    <p class="normal">“Bir zahmet sus da düşüneyim.”</p>

    <p class="normal">“Öyle mi, ne demek! Sizi rahatsız etmek istemezdim.”</p>

    <p class="normal">Luke düşündü. Leia’nın unutmayacağı basit bir şey olmalıydı. Onu düşündüğü zaman aklına gelen ilk şey neydi?</p>

    <p class="normal">Hatırladı.</p>

    <p class="normal">“Alderaan?”</p>

    <p class="normal">“Şifre doğru.”</p>

    <p class="normal">Droidin üzerindeki kapak açıldı ve bir holoprojektör çıktı ve bir saniye sonra da açıldı.</p>

    <p class="normal">Kısa boylu, uzun saçlı ve sakallı bir Bothan orada duruyordu, orman yeşili gömlek, pantalon ve bot giymişti ve uzun askeri tip bir tabanca beli ve sağ ayağı üzerinde duruyordu.</p>

    <p class="normal">“Selamlar, Prenses Leia. Ben Koth Melan, size ana vatanım Bothawui’den sesleniyorum. Casuslarımız İttifak için hayati olan bilgiler tespit etti ve bu bilgilerin önemi dolayısıyla bir mesaj droidi göndermeyi uygun gördük. Derhal Bothawui’ye gelmeniz gerekmektedir. Bu bilginin aciliyetini ve önemini anlatmakta kelimeler kifayetsiz kalır. Zaman aleyhimize işliyor. Beş gün sonra İntergalactic Trade Mission’da olacağım. İttifak zamanında harekete geçmezse bu bilgi kaybedilebilir.”</p>

    <p class="normal">Projeksiyon sona erdi.</p>

    <p class="normal">“Bak sen,” dedi Dash. “Birinin bayağı bir acelesi var. Eğer benim gemimle son hız gidersek zamanında Bothawui’ye varabiliriz. Senin X-kanadınla yetişebilir misin bilemem.”</p>

    <p class="normal">“Bu bilgiyi Leia’ya ulaştırmamız şart.”</p>

    <p class="normal">“Hiç şansımız yok, evlat. Nerede olduğunu tam olarak bilmediğimiz için holonet’i kullanamayız. Şu an arayıp sormak gibi de bir şansımız yok. Alo, İmparatorluk’un her yerde aradığı en büyük düşmanına beni bağlar mısınız?”</p>

    <p class="normal">“Tamam, tamam, anladık.”</p>

    <p class="normal">“Eğer Rodia’ya gidip onu alıp birlikte Bothawui’ye gitmeye kalkarsak en az standart bir hafta sürer.”</p>

    <p class="normal">Luke mesaj droidine baktı. Ne yapacaklardı? Basit bir işe benzemiyordu.</p>

    <p class="normal">“Hmm,” dedi. “Sanırım onun yerine gitmemiz gerekecek.”</p>

    <p class="normal">“Neden? Mesaj ona gelmiş.”</p>

    <p class="normal">“Ben artık onun temsilcisiyim. Şifreyi doğru söyledim. Koth Melan her ne biliyorsa bana da söyleyecektir.”</p>

    <p class="normal">“Bana pek akıllıca gelmedi. Bir Bothan casusu bilgiyi böylece teslim edip kenara çekilecek, öyle mi? İsmi bile kulağa garip geliyor. Melanmış? Bu Bothaca değil.”</p>

    <p class="normal">“Kimse sana sormadı. Sen benim korumam değil misin? İttifak’ı salladığın yok zaten.”</p>

    <p class="normal">“Haklısın, beni kiralamadıkları müddetçe hiç derdim değiller.”</p>

    <p class="normal">“Anladık. Ben gidiyorum. Sen de canın ne istiyorsa onu yap.”</p>

    <p class="normal">Dash sırıttı. “Senin ölün değil canlın benim işime yarar; yoksa paramı alamam. Swoop’lardan biriyle şehre geri dönüp gemimi alacağım. Yörüngede buluşuruz.”</p>

    <p class="normal">Luke başını salladı. Dash’ten pek haz etmemişti ama uçmada ve silah kullanmada iyiydi. Bunlar da basit şeyler değildi. “Haydi gidip X-kanadı hazırlayalım, Artoo. Yola çıkıyoruz.”</p>

    <p class="normal">Artoo da bunun pek iyi bir fikir olduğunu düşünmüyordu.</p>

    <p class="normal">Çok kötü, diye düşündü Luke. İttifak için hayati önemi olan bir konu varken bir Jedi Şövalyesi oturup bekleyemezdi, öyle değil mi? Hayır. Bekleyemezdi.</p>
  </div>

  <div class="calibre1" id="calibre_pb_36"></div>
</body>
</html>
