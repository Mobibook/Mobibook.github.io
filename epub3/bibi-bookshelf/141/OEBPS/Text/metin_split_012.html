<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_11">10</h1>

    <p class="normal">Luke, Wedge’in silahını çekmeye kalkıştığını görünce bağırdı, “Dur!”</p>

    <p class="normal">Çok geçti.</p>

    <p class="normal">Şef, Wedge’in silahına uzandığını görünce dönüp ona ateş etti. Lazer Wedge’le Luke’un arasında ve Luke’u milim farkıyla sıyırarak geçti. Lazerin kokusu etrafı kaplarken onlar da yana atladılar –</p>

    <p class="normal">Wedge’in fazla seçeneği yoktu. Ateş açtı ve şefi vurup yere indirdi.</p>

    <p class="normal">Yanık kokusu gittikçe artmış ve daha nahoş bir hale gelmişti.</p>

    <p class="normal">Luke yanına vardığında şef herhangi bir soruya cevap verecek durumda değildi.</p>

    <p class="normal">“Neyse hiç değilse droidi kimin yoldan çıkardığını biliyoruz,” dedi Luke alçak bir sesle. “Sebebini öğrenmek isterdim.”</p>

    <p class="normal">Wedge başını iki yana salladı. “Belki hâlâ öğrenebiliriz. Taşıdığı operasyon bilgisayarına bakacağım.”</p>

    <p class="normal">“İyi fikir.”</p>

    <p class="normal">Birkaç dakika sonra da Millenium Falcon bulundukları aya indi. Hangara iniş yaptıktan sonra kapısı açıldı ve rampa aşağı indi. Lando ve Chewie arkalarından gelmekte olan Threepio ile aşağı inmeye başladı. Leia neredeydi?</p>

    <p class="normal">İşte, oradaydı. Berbat görünüyordu. Sanki bin yaşındaymış gibi yürüyordu.</p>

    <p class="normal">“Leia?”</p>

    <p class="normal">Yüzü çökmüştü. Luke yanına gitti, sarıldı ama Leia öylece durdu. “Ne oldu?”</p>

    <p class="normal">“Boba Fett kaçtı,” dedi.</p>

    <p class="normal">Arkalarından Lando konuştu, “Evet. Kaçabildiğimiz için bizler de şanslıyız. Ortalık TIE avcısından geçilmiyordu. Üzgünüm, Luke, elimden geleni yaptım.”</p>

    <p class="normal">Chewie başını sallayıp bir şeyler söyledi.</p>

    <p class="normal">Luke başını salladı. Döndü bir kolu hâlâ Leia’nın belindeydi. Onu tutması sanki birbiriyle çelişen tüm duyguları gün ışığına çıkarmıştı. Sanki Vader’la, Güç’le ve karanlık tarafla yeterince uğraşmıyormuş gibi bir de Leia’ya karşı beslediği karmaşık duygularla uğraşması gerekiyordu.</p>

    <p class="normal">“Üzülme,” dedi Luke ona. “Elbet bir çaresini buluruz.”</p>

    <p class="normal">Leia yıkılmıştı ama arızalı droidle ilgili hikayeyi dinleyince üzüntüsünün yerini korku almıştı.</p>

    <p class="normal">Wedge ve Lando şefin bilgisayarını kontrolden geldikleri zaman yüzleri asıktı.</p>

    <p class="normal">“Ne?” diye sordu Leia.</p>

    <p class="normal">“Anlaşılan,” dedi Wedge, “Rogue Squadron’un buraya gelmesinden birkaç gün önce şefin hesabına on bin kredi yatırılmış. Lando hesaplara girmeye başardı, ödünç alınmış bir kodu kullanarak.”</p>

    <p class="normal">“Ve..?”</p>

    <p class="normal">“Para sahte bir şirketten geliyor,” dedi Lando. “Geriye doğru takip edince iki sahte şirkete daha rastladım. Onlar da sonunda Saber Enterprises’a gelip dayandı. Son duyduğumda Saber İmparatorluk’un gizli karşı casusluk işlerine bakan bir organizasyondu.”</p>

    <p class="normal">“Yani birisi droidi bozup size ateş etmesi için şefe para mı ödemiş?”</p>

    <p class="normal">“Bunların tesadüf olması pek mümkün değil,” dedi Lando.</p>

    <p class="normal">Leia başını salladı. “Üzerinde Vader’ın parmak izleri var gibi.”</p>

    <p class="normal">Luke başını iki yana salladı. “Bence değil.”</p>

    <p class="normal">“Neden?”</p>

    <p class="normal">“O beni canlı istiyor,” dedi Luke. “Benim İmparatorluk’a katılmamı istiyor.”</p>

    <p class="normal">“Belki de fikrini değiştirmiştir,” dedi Lando.</p>

    <p class="normal">Leia başını çevirip uzaklara baktı. Durum kötüydü. Han’ı kaybetmişti, belki de ebediyen –hayır, asla böyle düşünme– ve Luke’u da kaybetmek istemiyordu. Sadece İttifak için değil onun için de çok önemliydi.</p>

    <p class="normal">Han’ı seviyordu ama Luke’u da seviyordu. Belki aynı şekilde değil ama yine de zarar görmesini istemiyordu. Bununla ilgili içinde garip bir his vardı. Luke’un hayatına yönelik bu saldırı buz dağının sadece görünen kısmıydı. Ne olduğunu bir an önce bulup bunu durdurmaları şarttı.</p>

    <p class="normal">“Bir şey daha var,” dedi Lando. “Şefin hesabında beklemede olan diğer bir ödeme daha var.”</p>

    <p class="normal">“Yani?” diye sordu Luke.</p>

    <p class="normal">“Anlaşılan bir ödeme daha yapılacakmış. Bence o on bin ilk ödemeydi. Eğer başarılı olsaydı çok daha büyük bir miktar daha ödeme yapılacaktı. Akla pek çok şey getiriyor, değil mi?”</p>

    <p class="normal">Lando, Wedge’e baktı.</p>

    <p class="normal">“Luke’u vuracaktı,” dedi Wedge. “Kendini savunmanın ikinci kuralı önce ateş edip sonra soru sormaktır.”</p>

    <p class="normal">Leia döndü ve Lando’ya baktı. “İlk kural ne peki?”</p>

    <p class="normal">“Çatışma başladığı sırada başka bir yerde olmak”</p>

    <p class="normal">Hepsi birbirine baktı. Bütün bunlar ne demekti?</p>

    <p class="normal">Xizor, egzersizin sağlıklı bir yaşam için gerekli olduğunu biliyordu – ayrıca fiziksel yönden güçlü olmanın adamlarını hizaya sokmada da yardımı oluyordu. Yakın dövüş teknikleri üzerine öteden beri çalışıyordu ama bunun yeterli olmadığını biliyordu. Üstelik egzersizden de sıkılmıştı, hatta nefret etmişti. Bu nedenle Guri onu görmeye geldiği sırada myostim ünitesinde oturmakla meşguldü. Ünite elektromyoklonik vericilerle desteklenmiş bir sensör alanından ibaretti.</p>

    <p class="normal">Cihaz açılıp istenen seviye ayarlandığında myostim ünitesi kasları çalıştırarak güçlendirirdi. Sadece burada uzanarak ve zahmete girmeden kaslı bir vücuda sahip olabilmek mümkündü. Hoş bir oyuncaktı.</p>

    <p class="normal">Guri birdenbire peydahlanmıştı.</p>

    <p class="normal">Kasları gevşeyip büzülmekte olan Xizor bir gözünü açıp baktı.</p>

    <p class="normal">“Skywalker’ı öldürmeye yönelik ilk girişim başarısız oldu. Rüşvet verdiğimiz mürettebat şefi öldürüldü.”</p>

    <p class="normal">Elektrikle uyarılan baldırları sertleşip yumuşayan Xizor başını salladı.</p>

    <p class="normal">“Şaşırmadım. Bu çocuğun ne kadar şanslı olduğunu biliyoruz.”</p>

    <p class="normal">“Ya da yetenekli,” dedi Guri.</p>

    <p class="normal">Xizor ayaklarına yapılan masaj sürerken omuz silkti.</p>

    <p class="normal">“Öyle ya da böyle. Konuyla ilgili bir iki fikrim var. Ajanlarımız büyük bir dikkatle görevlerine devam etsin. İmparatorluk tarafından kiralanmış gibi görünmelerine çok dikkat et. Eğer Skywalker’ı ortadan kaldırırlarsa ne ala. Eğer başaramazlarsa belki de işimize daha fazla yarayacak başka bir fikrim var.”</p>

    <p class="normal">“Nasıl isterseniz.”</p>

    <p class="normal">Buhar dalgası bacaklarından karnına doğru yükselirken bir koluyla işaret etti.</p>

    <p class="normal">“Bu tek sorunumuz değil. Yürütmemiz gereken bir işimiz var,” biraz durdu ve ardından daha vurgulu bir tonla tekrar konuştu. “Ororo Transportation.”</p>

    <p class="normal">Guri başını salladı.</p>

    <p class="normal">“Tenloss Syndicate’in Ororo’nun Baji sektöründe bizim baharat operasyonlarımıza el atmaya çalıştığını bildiğini zannetmiyorum. Bana kalırsa onları bu durumdan haberdar etmeli ve sorunu çözmeyi onlara bırakmalıyız fakat bu benim tarzım değil. Oraya gidip Ororo’yla bizzat görüşmeni istiyorum. Yaptıklarıyla ilgili... hoşnutsuzluğumuzu dile getirmek için.”</p>

    <p class="normal">Guri tekrar başını salladı.</p>

    <p class="normal">“Çıkmadan önce Darth Vader’la temasa geç. Müsait olduğu bir zamanda onunla görüşmek istiyorum.”</p>

    <p class="normal">“Emredersiniz, Prensim.”</p>

    <p class="normal">“Şimdilik bu kadar.”</p>

    <p class="normal">Guri çıkarken Xizor da kendi sert karın kaslarına baktı. Bu kasların arasında yağa hiç yer yoktu.</p>

    <p class="normal">Ororo’nun icabına bakmak için Guri’yi göndermek şarttı; açgözlülük asla uyumazdı ve Xizor’a düşen Black Sun’la ters düşen herkesi bu yaptığına pişman etmekti. Guri tek başına muhtemelen bu şirketin liderlerini yola getirmek için yeterli olurdu fakat Xizor asla yumruğun gerektiği yerde tokatla yetinmezdi. Eğer düşmanına zarar vereceksen ona sana misilleme yapmaya hali kalmayacak kadar zarar vereceksin; bu tartışmasız bir gerçekti.</p>

    <p class="normal">Ororo’yla ilgili planları vardı, onları sadece yola getirmekle kalmayacak başka işleri için de kullanacaktı. Galakside her şey birbiriyle bağlantılıydı; buradaki kıvılcım oradaki yangına dönüşürdü, tabii onu nasıl körükleyeceğini bilirsen. Her zaman bu bağlantıları arar, galaksinin bir ucundaki bir olayın diğer ucunu nasıl etkileyebileceğini görmeye çalışırdı. Bu üç boyutlu hologame’de küçük hamleler büyüklerini tetiklerdi; doğru zamanda doğru yerde yapılan küçük bir hareket bile bir dağı yerinden oynatabilirdi. O doğru yeri ve zamanı bilmek de onun işiydi.</p>

    <p class="normal">Evet. Ororo küstahlığının bedelini ödeyecekti, hem de hayal bile edemeyecekleri şekilde.</p>

    <p class="normal">Arkasına yaslandı ve kendisini myostim makinesine teslim etti.</p>

    <p class="normal">Darth Vader, Xizor’un insan droidi Guri’nin hologramına baktı.</p>

    <p class="normal">“Pekala,” dedi. “Söyle efendine onunla görüşeceğim. İmparator’un skyhook’unda bir işim var. Üç standart saat içerisinde benimle orada buluşsun.”</p>

    <p class="normal">Vader görüşmeyi kesti. Xizor ne istiyordu? Her neyse İmparatorluk’un hayrına olmayacağından emindi – önce Xizor’un işine gelmediği müddetçe.</p>

    <p class="normal">Sith’lerin Kara Lordu kalesinin alt katlarından geçerek özel mekiğine doğru gidiyordu. Skyhook’a asansörle çıkabilirdi; kargonun ve yolcuların büyük çoğunluğu yörüngedeki dev uydulara İmparatorluk Merkezi’nin yüzeyine olan bağlantılarını kullanarak çıkarlardı; ama o bunca zaman böyle risklere girerek hayatta kalmamıştı. Skyhook asansörleri pek arıza yapmazdı ama saldırılara açıktılar, içeriden ve dışarıdan. Kendi zırhlı aracını kullanmak daha güvenliydi ve gerekirse karanlık güç vasıtasıyla lazer toplarını kullanabilirdi.</p>

    <p class="normal">Boş koridorlardan birinde yürürken Vader’ın aklına diğer bir sorun geldi. Şimdilik İmparator, onun Luke Skywalker’ın peşine düşmesini istemiyordu, en azından şahsen. İmparator bunu açıkça dile getirmese de yeni ve daha güçlü olan Death Star’ın inşaatı programın gerisindeydi. Sorumlular sayısız bahane öne sürmüşlerdi –malzeme, işçiler, sürekli değişen planlar– ve İmparator’un sabrı hızla tükeniyordu. Vader’ın İmparator’un kendisini geri kalan projeyi teftiş etmeye göndermesinin an meselesi olduğunu biliyordu. İmparator’un görmediği zamanlarda ayak sürüyen generallerin karanlık tarafın hışmına uğrayınca nasıl koşmaya başladığını görmek hayret vericiydi. Güç’le dalga geçen bu subayların hepsi bin pişman olmuşlardı.</p>

    <p class="normal">Darth Vader’ın gücünden korkmayan bir kişi onunla hiç karşılaşmamış demekti.</p>

    <p class="normal">Vader, yapımcılarının İmparator’a söz verdiği gibi Death Star’ın yenilmez ve her şeye gücü yeten bir silah olacağı fikrine katılmıyordu. Bu hikayeyi daha önce de duymuştu ve kötü donanımlı Asi güçleri ilk Death Star’da onlara bu düşüncelerinin ne denli yanlış olduğunu göstermişti.</p>

    <p class="normal">Hayır, bu doğru değildi. Ölümcül darbeyi indiren kişi Luke Skywalker’dı ve Vader’ın da iddia ettiği gibi Güç’ün en ileri ve en yıkıcı silahtan bile daha kudretli olduğunu göstermişti. Fakat İmparator aynı fikirde değildi ve bu konuda yapabileceği bir şey yoktu. Ne de burada beklemesi gerektiği konusunda bir şeyler yapabilirdi. Çünkü İmparator öyle söylemişti.</p>

    <p class="normal">Vader, mekiğin yanına vardı. Kapıda bir muhafız duruyordu.</p>

    <p class="normal">“Mekiğim hazır mı?”</p>

    <p class="normal">“Hazır, Lord Vader.”</p>

    <p class="normal">“Güzel.” Teknisyenlerine istediği bir şeyin zamanında hazır olmamasının sonuçlarını göstererek bunun bir daha olmamasını garanti altına almıştı.</p>

    <p class="normal">Vader aracına doğru yürüdü.</p>

    <p class="normal">Luke’u, şahsen arayamıyordu ama bu işi yapması için başkalarını görevlendirebilirdi. Çarklar çoktan dönmeye başlamıştı. Skywalker’ı sağ getirene büyük bir ödül ve Darth Vader’ın minnettarlığı sunulacaktı. Şimdilik yapılması gereken buydu.</p>

    <p class="normal">“Neden ben?” dedi Luke.</p>

    <p class="normal">Falcon’un yanındaydılar. Rogue Squadron’un teknisyenleri gemiye girip çıkıyor ve aldığı hasarları tespit edip onarıyorlardı. Bu geçici bina buraya geldikleri günden beri hiç bu kadar ısınmamıştı.</p>

    <p class="normal">Leia dedi ki, “Çünkü senin ana vatanın ve onu en iyi bilen sensin. Birinin orada bekleyip Boba Fett’e göz kulak olması gerek. Jedi yeteneklerini geliştirmelisin ve bunu yapacak sakin bir yere ihtiyacın var. Bu en mantıklı seçim.”</p>

    <p class="normal">Luke başını iki yana salladı. Hoşuna gitmemişti ve Leia’nın bu konuda tam anlamıyla dürüst olduğuna da inanmıyordu.</p>

    <p class="normal">“Senin Asiler’le ilgili işlerin bekleyemez mi?” diye sordu.</p>

    <p class="normal">“Hayır. Artoo’yu al ve Ben’in evine geri dön. Lando, Chewie, Threepio ve ben işimizi bitirince seninle orada buluşuruz.”</p>

    <p class="normal">Luke iç çekti. Muhtemelen haklıydı ama bu yine de içini rahatlatmıyordu. “Tamam ama dikkatli olun.”</p>

    <p class="normal">Luke Artoo’yla birlikte X-kanadına atlayıp ayrıldıktan sonra –uzun bir yolculuktu ve gerekli yiyecek ve içeceği yanına almıştı, duş yapmak içinse oraya varmayı beklemesi gerekecekti– Leia, Dash Rendar’la konuştu.</p>

    <p class="normal">“İş arıyor musun?”diye sordu ona.</p>

    <p class="normal">“Tatlım. Ben her teklife açığım – para olduğu müddetçe.”</p>

    <p class="normal">Tatooine’e gitmeni ve Luke’a göz kulak olmanı istiyorum.</p>

    <p class="normal">Dash bir kaşını kaldırdı. “Korumalık mı? Tabii ki yaparım. Ama delikanlı bunu duyduğunda hoşuna gitmeyecek.”</p>

    <p class="normal">“O zaman sen de ona görünme,” dedi Leia. “Birisi onu öldürmeye çalıştı ve bana kalırsa yeniden deneyecek. Ne kadar istiyorsun?”</p>

    <p class="normal">Dash bir rakam söyledi.</p>

    <p class="normal">Lando ıslık çaldı. “Gün ortası soygun bu. Öyle değil mi?”</p>

    <p class="normal">“Kaliteyi ucuza alamazsın, Lando. Peşin isterim, Prenses.”</p>

    <p class="normal">Leia gülümsedi. “Beni ne sandın sen, Dash? Sence o kadar aptal mıyım? Üçte biri peşin, üçte ikisi biz döndüğümüzde – tabii hâlâ hayattaysa.”</p>

    <p class="normal">“Bunu garanti edemem.”</p>

    <p class="normal">“En iyisi sendin hani?”</p>

    <p class="normal">Dash sırıttı. “Öyleyim. Yarısı peşin. Yarısı döndüğünüzde.”</p>

    <p class="normal">“Anlaştık.”</p>

    <p class="normal">Leia Dash’e parasını ödedi ve o yola çıktıktan sonra Lando’ya döndü.</p>

    <p class="normal">“Evet, teorik bir soru sorayım.”</p>

    <p class="normal">“Eğer teorik bir cevaptan rahatsız olmayacaksan hiç durma.”</p>

    <p class="normal">“Black Sun’ın yüksek kademelerinden biriyle temasa geçmenin en iyi yolu nedir?”</p>

    <p class="normal">Lando’nun ağzı hayretten açık kalmıştı. Başını iki yana salladı. “En iyi yolu mu?”</p>

    <p class="normal">“Hadi Lando. Bu önemli bir mesele.”</p>

    <p class="normal">“Prenses. Black Sun kötü bir haberdir. Onlara bulaşmak hiç hoş olmaz.”</p>

    <p class="normal">“Onlara bulaşmak istemiyorum. Sadece biraz yoklamak istiyorum o kadar.”</p>

    <p class="normal">“Ne?”</p>

    <p class="normal">Leia dedi ki, “Birisi Luke’u öldürmeyi denedi. Belki Vader’dı. Belki değildi. Black Sun’ın eski ve büyük bir casus ağı var, belki de İttifak’ın casus ağından bile büyük. Kimin sorumlu olduğunu bulabilirler.”</p>

    <p class="normal">Chewie homurdanarak bir şeyler söyledi.</p>

    <p class="normal">“Haklısın, dostum,” dedi Lando. Chewie’yle birbirlerine baktılar. “Bu çok büyük bir hata.”</p>

    <p class="normal">Leia devam etti. “Gerekli bağlantıların var ve beni onlarla temasa geçirebilirsin, değil mi?”</p>

    <p class="normal">“Hâlâ çok kötü bir fikir.”</p>

    <p class="normal">“Lando...”</p>

    <p class="normal">“Tamam, tamam. Birkaç kişi tanıyorum.”</p>

    <p class="normal">Leia gülümsedi. “Güzel. Onları nerede buluruz?”</p>
  </div>

  <div class="calibre1" id="calibre_pb_24"></div>
</body>
</html>
