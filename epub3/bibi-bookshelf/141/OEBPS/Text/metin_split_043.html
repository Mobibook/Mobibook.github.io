<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_36">35</h1>

    <p class="normal">Kanalizasyondan geçip çok iyi savunulan bir binaya girmeye çalışacak olan bu küçük grup yola çıkmadan önce işine yarayabileceğini düşündüğü her şeyi yanına almıştı.</p>

    <p class="normal">Luke kendisini bir Jedi Üstadı olarak görmüyordu ama silah olarak kullanmak üzere ışın kılıcını seçmişti. Chewie bir bowcaster bulmayı başarmış, Lando ve Dash kendi tabancalarından şaşmamışlardı. Kimse Vidkun’a silah vermemişti – çatışma çıkarsa kime ateş edeceğinden emin değillerdi.</p>

    <p class="normal">Dash, Vidkun gibi adamların faydalı olabileceğini söyleyerek bu düşüncesini ifade etmişti – fakat onlara faydalarından fazla güvenmenin de gereği yoktu. Onlara paralarını öder ve en kısa sürede de karşılığını almaya çalışırdınız, hepsi bu.</p>

    <p class="normal">Vidkun’un genelde çalışmadığı ve dolayısıyla da yokluğunun hissedilmeyeceği gündüz saatlerinde yola çıkmaya karar verdiler. Yoksa yerin dibinde gündüz ya da gece olmasının bir faydası yoktu.</p>

    <p class="normal">Luke kemerindeki eşyaları ve sırtındaki küçük çantayı daha rahat yürüyebilmek için düzeltti.</p>

    <p class="normal">“Hazır mısınız?” dedi Dash.</p>

    <p class="normal">Hepsi hazırdı.</p>

    <p class="normal">“Gidelim.”</p>

    <p class="normal">Darth Vader, holonet üzerinden İmparator’dan bir çağrı aldı.</p>

    <p class="normal">“Efendim?”</p>

    <p class="normal">“Lord Vader. Orada vaziyet ne durumda?”</p>

    <p class="normal">Neden soruyordu acaba. “Sakin. Bir sorun yok.”</p>

    <p class="normal">“Tetikte ol, Lord Vader. Güç’te bir düzensizlik hissediyorum.”</p>

    <p class="normal">“Emredersiniz, Efendim.”</p>

    <p class="normal">İmparator görüşmeyi kesince Vader ayağa kalktı ve sonsuzluğa baktı. İmparator’un hissettiği Luke muydu? Ya da başka bir şey miydi? Black Sun ve sahtekar lideri olabilir miydi?</p>

    <p class="normal">Neyse. Artık şu özel rakibini köşeye sıkıştırıp sıkıştıramayacağını görme zamanı gelmişti. Bilgisayarına dedi ki, “Bana Prens Xizor’u bağlayın.”</p>

    <p class="normal">Odasındaki Xizor gelen çağrıya az da olsa şaşırmıştı.</p>

    <p class="normal">“Lord Vader. Bu ne hoş sürpriz.”</p>

    <p class="normal">Vader’ın görüntüsü her zamanki soğukkanlı ifadesini koruyordu. Fakat konuştuğu zaman sesinin keskinliği karşısındakinin tüylerini diken diken etmeye yetiyordu.</p>

    <p class="normal">“Belki de o kadar hoş değil. Luke Skywalker’ı öldürme girişiminizden haberdar oldum. Bu gence zarar verme girişimlerine derhal bir son vereceksin.”</p>

    <p class="normal">Xizor büyük bir öfke hissetse de elinden geldiğince belli etmemeye çalıştı. “Hatalı bilgi edinmişsiniz, Lord Vader. Doğru olsa bile bildiğim kadarıyla genç bir Asi subayı ve o hainlerin hepsi ölü ya da diri olarak aranmaktadır. Yoksa İmparatorluk’un bu kesin emrinde ani bir değişiklik mi oldu?”</p>

    <p class="normal">“Eğer Skywalker’a bir zarar gelirse seni bundan bizzat sorumlu tutarım.”</p>

    <p class="normal">“Anlıyorum. Sizi temin ederim ki eğer Skywalker’a bir şekilde denk gelirsem ona da size gösterdiğim nezaketin aynısını göstereceğim.”</p>

    <p class="normal">Vader iletişimi kesti.</p>

    <p class="normal">Xizor derin bir nefes alıp yavaşça verdi. İmparator gibi Vader’ın da eninde sonunda Skywalker’la ilgili bilgileri keşfedeceğini biliyordu. Gerçek değere sahip çok az şey sonsuza dek gizli tutulabilirdi; yine de canı sıkılmıştı. Ama planlarında bir değişiklik olmayacaktı; sadece biraz daha dikkatli olması gerekecekti, hepsi bu. Skywalker ortadan kaybolduğunda Vader sorumlusunun kim olduğunu tahmin edecekti ama elinde delil olmadığı müddetçe Xizor güvendeydi.</p>

    <p class="normal">Buna bilmek de içinde hissettiği korkuyu tümüyle silmeye yetmemişti.</p>

    <p class="normal">İmparator’un desteğinin her an değişmesi de söz konusuydu tabii ki. Bunu daha önce de pek çok kez ve bilinmeyen nedenlerle yapmıştı. Ama Xizor İttifak’ın liderlerini teslim etmeyi başarabilirse İmparatorluk’un desteğini uzun süreli olarak elde edeceği kesindi. Asiler’in liderlerini kaybetmesiyle işlerini bitirmek kolaylaşacaktı; bu sayede İmparator elindeki parayı ve askeri gücü dilediği başka alanlarda kullanabilecekti. Sith’lerin Kara Lordu ne bilirse bilsin, Xizor işe yaradığı müddetçe dokunulmaz olacaktı.</p>

    <p class="normal">Darth Vader bir kuklaydı ve asla Palpatine’in isteklerine karşı çıkamazdı.</p>

    <p class="normal">Bu konuşma küçük bir tatsızlıktan ibaretti ve Xizor’u bilmediği bir konudan da haberdar etmişti. Vader boş durmuyordu ve bunu bildiği iyi olmuştu. Düşmanını küçümsemenin sonu iyi olmazdı.</p>

    <p class="normal">Leia günün ikinci egzersizine başladı ama bu sefer kendine fazla yüklenmedi. Ne zaman harekete geçmesi gerekeceğini bilemezdi. Bu nedenle de esnek ve hazır olmalıydı, yorgun değil.</p>

    <p class="normal">Bir şeyler olmak üzereydi.</p>
  </div>

  <div class="calibre1" id="calibre_pb_80"></div>
</body>
</html>
