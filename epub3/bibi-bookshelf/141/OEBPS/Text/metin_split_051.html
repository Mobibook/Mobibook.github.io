<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_41">40</h1>

    <p class="normal">Xizor öfkeliydi ve ailesinin öldüğü gün hariç bu kadar öfkelendiğini hatırlamıyordu. Kalesi, tüm değerli eşyaları ve sahip olduğu tüm bilgiler bir anda yok olup gitmişti. Bu eşyaların ve bilgilerin başka bir yerde kopyası olmadığından yenilenmeleri mümkün değildi. Şantaj dosyaları, kişisel projeler, göreve geldiğinden beri topladığı tüm gizli bilgiler artık yoktu. Toparlanması yıllar sürecekti ve bu süreçte eğer ona bir şey olursa yerine geçecek kişi neler kaybettiğini hiç bilemeyecekti çünkü onlara dair hiçbir iz kalmamıştı. Bundan kimin sorumlu olduğunu bile bilmeyecekti. Skywalker ve Prenses’le ilgili tüm dosyalar şahsi bilgisayarıyla birlikte buhar olmuştu.</p>

    <p class="normal">Ne kadar öfkeli olsa da skyhook’uyla konuşurken sesinden öfkesini anlamak güçtü. Son anda çarpmaktan kurtulduğu Corellian yük gemisinin aslında aradığı gemi olduğunu anlamıştı.</p>

    <p class="normal">Leia, Skywalker ve diğerlerini kurtarmaya gelen gemi oydu.</p>

    <p class="normal">Belki de gemi onları almayı başaramamıştı ama bunu şansa bırakmaya hiç niyeti yoktu.</p>

    <p class="normal">Taşımacılık şirketi sahibi olmanın gemileri tanıyabilmek gibi bir avantajı vardı: “Tabak şekilli bir Corellian yük gemisi kısa sürede gezegeni terk edecek,” dedi, donanmasının komutanına telsizden. “Bir YT-1300, yirmi beş metreden biraz uzun, yüz ton taşıma kapasiteli. Bulun ve yok edin. Eğer gemiyi devre dışı bırakıp içindekileri sağ ele geçirebilirseniz onu da kabul ederim.”</p>

    <p class="normal">“Eğer kaçmayı başarırlarsa hepinizi bundan sorumlu tutar, güneşin doğuşunu görmemenizi sağlarım. Anlaşıldı mı?”</p>

    <p class="normal">“Anlaşıldı, Prensim.”</p>

    <p class="normal">“Güzel,” iletişimi kesmek için telsizin düğmesine uzandı. “Şimdi seni yakaladım, Skywalker.”</p>

    <p class="normal">“Anlayamadım, Efendim?”</p>

    <p class="normal">“Ne? Önemli değil. Boş ver.”</p>

    <p class="normal">Düğmeye basıp iletişimi kesti. Skywalker’ın adını bu şekilde belirtmemeliydi ama artık önemi kalmamıştı. İletişim kanalları dinlenebilirdi. Neyse, bu işi bitirmeye çok yaklaşmıştı.</p>

    <p class="normal">Konsoldaki kronometreye baktı. Skyhook’a varmasına az kalmıştı.</p>

    <p class="normal">“Lord Vader, bu ismin geçtiği her şeyi görmek istemiştiniz,” dedi subay.</p>

    <p class="normal">Vader adama baktı. Elinden belgeyi alıp göz attı.</p>

    <p class="normal">“Bunun kaynağı nedir?”</p>

    <p class="normal">“Yörüngedeki Falleen Fist skyhook’una gitmekte olan Virago isimli gemiden gelen şifreli bir mesaj, Lordum. Geminin sahibi -”</p>

    <p class="normal">“Sahibini biliyorum,” dedi Vader. Elini yumruk yaparak kağıdı buruşturdu.</p>

    <p class="normal">Yanındaki subay göremese de Vader gülümsemişti, canı yansa da umrunda değildi.</p>

    <p class="normal">“Mekiğimi hazırlayın,” dedi.</p>

    <p class="normal">Xizor’u, Luke’tan uzak durması için uyarmıştı. O ise bu emri görmezden gelmeyi tercih etmişti.</p>

    <p class="normal">Ölümcül bir hataydı bu.</p>

    <p class="normal">Vader’ın keyfi yerindeydi, mümkün olabildiği kadar tabii. Bu oyunu Xizor’un istediği gibi yeterince oynamıştı ve artık sıra ona gelmişti.</p>

    <p class="normal">“Sen kullanmak ister misin, Luke?” dedi Dash.</p>

    <p class="normal">“Tabii,” dedi yardımcı pilot koltuğuna oturmuş olan Luke. “Sen nereye?”</p>

    <p class="normal">“Hiç, sadece benim beygiri bir çağırayım bakalım.”</p>

    <p class="normal">“Ne?”</p>

    <p class="normal">Dash kemerinden küçük, siyah, dikdörtgen şeklinde bir kutu çıkardı. “Uzun menzilli, güvenli tek kanallı telsiz. Leebo’nun havalanıp gemimi yörüngeye çıkarmasının zamanı geldi. Orada buluşuruz. Uzay elbiselerinizden birini ödünç alabilirim herhalde? Bu sayede bu hurdadan çıkıp adam gibi bir gemiye geçebilirim.”</p>

    <p class="normal">Luke gülümsedi. “Sanırım bir sorun olmaz.”</p>

    <p class="normal">“Ardından da herkes kendi yoluna gider. Bu yaptıklarımızdan sonra İmparatorluk’la yıldızımın barışacağını pek sanmıyorum artık.”</p>

    <p class="normal">“Gerçekten de Asiler’e katılmayı ciddi ciddi düşünmelisin,” dedi Luke. “İyi bir adamsın ve işimize yararsın.”</p>

    <p class="normal">“Sağol, Luke ama hiç zannetmem. Pek öyle şeylere katılmayı seven biri değilimdir.”</p>

    <p class="normal">Özel telsizinin düğmesine bastı. “Hey Leebo, seni paslı teneke, kımılda ve sana vereceğim koordinatlarda benle buluş.”</p>

    <p class="normal">“Efendim şu an burada değil. Kim arıyor acaba?”</p>

    <p class="normal">“Çok komik,” dedi Dash. Luke’a baktı. “Başarısız bir komedyenin programladığı bir droidi asla alma.”</p>

    <p class="normal">Xizor vukuatsız skyhook’a inmişti. Donanması da çoktan harekete geçmişti. Gerekli izinlere sahip olduklarından İmparatorluk donanması onlara ilişmezdi.</p>

    <p class="normal">Xizor komuta merkezine koştu, skyhook’un çevresinde neredeyse 360 derece etrafını görmesini sağlayan tümüyle saydamçelikle çevrelenmiş bir bölüm.</p>

    <p class="normal">Komutanla tekrar iletişime geçti. Holoproj bir görüntü belirdi. “Evet, Prensim.”</p>

    <p class="normal">“Araçlarınız harekete hazır mı, komutan?”</p>

    <p class="normal">“Evet, Majesteleri. Sensörlerimizi belirttiğiniz ölçülerdeki gemileri tespit edecek şekilde ayarladık. Bu tarafa gelirse onu görürüz.”</p>

    <p class="normal">“Güzel. Beni sürekli bilgilendirin.”</p>

    <p class="normal">Görüntü kayboldu ve Xizor uzay boşluğuna baktı. Buraya geldiğinde herkesin bir şeyler mırıldandığını duymuştu. Kimse aşağıdaki felaketten bahsetmeye cesaret edemese de haber buraya zannettiğinden çabuk ulaşmıştı. Neyse, daha kötülerini de görmüştü.</p>

    <p class="normal">Bunu da atlatacaktı; hatta bir şekilde bu yenilgiyi zafere çevirecekti.</p>

    <p class="normal">“Beni bıraktığınız için teşekkürler,” dedi Dash telsizden.</p>

    <p class="normal">Outrider Falcon’la aynı hizada ve onun iskele pruvasında bekliyordu. Bir taş atımlık mesafedeydi. Dash, ödünç aldığı elbisenin ne kadar kötü koktuğundan şikayet ederek bu kısa mesafeyi aştı.</p>

    <p class="normal">“Atlama noktasına kadar yarışmak ister misin?” dedi Luke. Şimdi o pilot koltuğunda Lando da yardımcı pilot koltuğundaydı. Leia da yanında duruyordu.</p>

    <p class="normal">Dash güldü. “İstersen sana biraz avantaj vereyim.”</p>

    <p class="normal">“Hayır, ben -”</p>

    <p class="normal">Yeşil bir lazer iki geminin arasından geçti. Büyük bir geminin toplarının bıraktığı iz – boşlukta lazer görülmezdi ama ardında bıraktığı iyonize iz rahatlıkla görülebilirdi.</p>

    <p class="normal">Birileri onlara ateş ediyordu.</p>

    <p class="normal">“Anlaşılan ziyaretçimiz var.”</p>

    <p class="normal">Lazer ışınları artarak üzerlerine gelmeye başladı.</p>

    <p class="normal">Luke kontrollere asıldı ve Falcon yerinden aniden fırladı.</p>

    <p class="normal">Lando dedi ki, “İki-yetmişden gelen tanımlanamayan bir korvet var! Üç-beş-dokuzdan gelen dört tane de avcı! Bunlar İmparatorluk gemileri değil. Kim ki bunlar?”</p>

    <p class="normal">“Ne fark eder?” dedi Luke. “Gitmemiz lazım! Chewie silah başına.”</p>

    <p class="normal">“Adamı duydun, tüy yumağı,” dedi Leia. “Alt taret mi, üst taret mi?”</p>

    <p class="normal">Chewie kükredi. O ve Leia kokpitten çıktılar.</p>

    <p class="normal">“İyi şanslar, Dash!” diye bağırdı Luke.</p>

    <p class="normal">“Size de Luke.”</p>

    <p class="normal">Luke Falcon’un burnunu uzay boşluğuna çevirip gaza bastı. Gemi kalkanına çarpan lazerlerle titredi.</p>

    <p class="normal">Bu sistemden bir an önce uzaklaşıp hiperuzaya atlamaları şarttı.</p>

    <p class="normal">“Prens Xizor, Corellian yük gemisini bulduk,” dedi komutanın holoproj görüntüsü.</p>

    <p class="normal">“Ve...?”</p>

    <p class="normal">“Saldırıya geçtik. Yok edilmeleri an meselesi.”</p>

    <p class="normal">Xizor başını salladı. “Bundan emin olma, komutan. İnanılmayacak derecede şanslıdırlar.”</p>

    <p class="normal">“Şanstan fazlasına ihtiyaçları olacak, Prensim. Onları kuşattık. Bir mucizeye ihtiyaçları var.”</p>

    <p class="normal">Xizor tekrar başını salladı.</p>

    <p class="normal">“Bizimle gitmemiz gereken yer arasında bir duvar var,” dedi Luke.</p>

    <p class="normal">“O zaman sen de başka yol bul,” dedi Lando. “İstersen ben uçurayım?”</p>

    <p class="normal">“Hayır.”</p>

    <p class="normal">Bir isabet daha alıp titrediler. Kalkanlar bunu da savuşturdu.</p>

    <p class="normal">Lando telsizden bağırdı. “İkinizin karşılık vermesi gerekmez miydi?”</p>

    <p class="normal">Chewie ve Leia da ona bağırdılar ama Luke dediklerine dikkat edemeyecek kadar meşguldü. Falcon’la daire çizerek yükseldi ve dairenin en üst ucuna vardığında yarım bir dönüş yaparak geldikleri tarafa doğru gitmeye başladı.</p>

    <p class="normal">“Chewie sen böyle uçarken nasıl olup da bir şey vurmasını beklediğimizi soruyor,” dedi Lando.</p>

    <p class="normal">“İstese de ıska geçemez. Etrafımızı kuşatmışlar. Tetiği çekmesi bir şeyler vurması için yeterli.”</p>

    <p class="normal">Kara bir silüet onları geçip gitti. Outrider’ın topları lazer kustu.</p>

    <p class="normal">Falcon’un önündeki bir avcı patladı.</p>

    <p class="normal">“Gördün mü, Chewie? Yapan yapıyor,” dedi Lando.</p>

    <p class="normal">Chewie Lando’ya bir şeyler söyledi.</p>

    <p class="normal">“Hâlâ gemiyi durduramadınız mı, komutan?”</p>

    <p class="normal">“Henüz değil, Efendim. Oldukça yetenekliler ve iki gemi de ateşimize karşılık veriyor. Diğerinden henüz bir verici sinyali alamadık ama o da ağır silahlı bir gemi.”</p>

    <p class="normal">“Eğer donanmam iki gemiyi yenemeyecekse yeni bir komutana ihtiyacım olacak,” dedi Xizor.</p>

    <p class="normal">“Onları yeneceğiz. Tuzağımız kapanıyor. Kaçacak yerleri kalmayacak.”</p>

    <p class="normal">Saldırgan gemiler uzayda bir yarım küre oluşturdular. Gezegene gelip gitmekte olan çok sayıda sivil yük ve yolcu gemisi vardı ve Luke bir yandan peşindekilerden kurtulmaya bir yandan da onlara çarpmamaya çalışıyordu. Sivil gemilerin yoldan çekilmeye çalışması ortalığı daha da karıştırıyordu. Eninde sonunda İmparatorluk donanması daha fazla kayıtsız kalamayacak ve ortalık daha da karışacaktı. Zaten neden bu kadar bekledikleri bile ayrı bir meseleydi.</p>

    <p class="normal">Saldırganlardan biri Falcon’a ateş açtı. Ama Falcon’un yerine bir yolcu gemisini vurdu ve geminin güç dönüştürücüsü isabet alıp kısa devre yaptı. Hasar büyüktü ama muhtemelen kimse zarar görmemişti.</p>

    <p class="normal">“Sallama atış,” dedi Lando. “Kime gelecek umurlarında değil.”</p>

    <p class="normal">Luke başını salladı. Trafiğin arasına karışıp onların açtığı ateşten kurtulacağını sanmıştı ama bu adamlar kime vuracaklarına hiç dikkat etmeden ateşe devam ediyorlardı.</p>

    <p class="normal">Saldırganlar onları köşeye sıkıştırmıştı. Çıkış yolu görünmüyordu. X-kanadında olmadığı için üzgündü. Fazladan bir gemi şu an için hiç de fena olmazdı.</p>

    <p class="normal">Gidişat hiç ama hiç iyi görünmüyordu...</p>

    <p class="normal">Avcılardan biri doğrudan ateş kusarak üzerlerine doğru geldi –</p>

    <p class="normal">Avcı infilak etti ve Falcon enkaz bulutunun içerisinden geçti. Kalkanın üzerine bir metal yağmuru yağdı.</p>

    <p class="normal">“Tam isabet,” dedi Luke. “Kimdi vuran, sen miydin Leia?”</p>

    <p class="normal">“Ben değildim,” dedi Leia. “Benim tarafımda işim başımdan aşkın zaten. Chewie’dir herhalde.”</p>

    <p class="normal">Chewie de bir şeyler söyledi.</p>

    <p class="normal">“Chewie de vurmamış,” dedi Lando.</p>

    <p class="normal">Luke hayretle baktı. Kimdi öyleyse?</p>

    <p class="normal">Telsizden yükselen bir ses duyuldu: “Hey Luke! Partinize katılabilir miyiz?”</p>

    <p class="normal">“Wedge! Burada ne işin var?”</p>

    <p class="normal">“Seni bekliyordum. Dash’in droidi bize yardım sinyali gönderdi. Gelmemiz biraz uzun sürdü ama.”</p>

    <p class="normal">Saldırganlardan bir diğeri daha ateş topuna döndü.</p>

    <p class="normal">“Bir daha geç kaldığınızı görmeyeyim,” dedi Luke. Sırıttı. Rogue Squadron buradaydı ve işler değişmişti.</p>

    <p class="normal">Falcon’la keskin bir dönüş yaptı.</p>

    <p class="normal">“Bir sorun var, Prensim,” dedi komutan.</p>

    <p class="normal">Xizor bulunduğu yerden süren çatışmayı ve patlayan gemileri beş karış suratla izliyordu. “Ben de fark ettim. Gemilerin neden patlıyor, komutan?”</p>

    <p class="normal">“Bir X-kanat avcı filosu da çatışmaya dahil oldu. En fazla bir düzine kadarlar. Sadece kaçınılmaz sonu biraz geciktirirler o kadar.”</p>

    <p class="normal">“Emin misin, komutan?”</p>

    <p class="normal">“Hâlâ onlardan yirmi kat kalabalığız, Efendim. Korvet ve avcılarımızdan kaçarlarsa hazır bekleyen fırkateynlerimizin eline düşerler. Kaçamazlar.”</p>

    <p class="normal">“Umarım haklısındır, komutan.”</p>

    <p class="normal">Luke gittiği yönle neredeyse doksan derecelik bir açı yapan yürek kaldıran bir dalış yaptı. Üç avcı hâlâ peşindeydi ve ateşe devam ediyordu. Rogue’ların geldiğine memnun olsa da durum hâlâ pek değişmemişti. Sivil trafik, binalar ve skyhook’lar, güç uyduları, iletişim platformları ve sayısız ne olduğunu bilmediği şey arasında Coruscant’ın gökyüzünde boş bir alan bulmak imkansız gibiydi.</p>

    <p class="normal">Telsiz hiç susmuyordu.</p>

    <p class="normal">“Canlarına okudum, Luke,” dedi Wedge.</p>

    <p class="normal">“Biraz da bana bırak,” dedi Dash.</p>

    <p class="normal">İskele tarafında diğer bir saldırgan daha infilak etti.</p>

    <p class="normal">“Bu benim marifetimdi,” dedi Leia. “Bu adamların kim olduğunu anlayabildin mi?”</p>

    <p class="normal">“Henüz değil,” dedi Luke.</p>

    <p class="normal">“Muhtemelen Xizor’un adamlarıdır.”</p>

    <p class="normal">Luke ve Lando birbirlerine baktılar. Doğru, muhtemelen onun marifetiydi bunlar.</p>

    <p class="normal">Sonuçta değişen bir şey olmayacaktı –</p>

    <p class="normal">“İki tanesi bir-elliden geliyor!” diye bağırdı Lando.</p>

    <p class="normal">Luke gazı kökledi. Millenium Falcon dik açıyla ileri fırladı.</p>

    <p class="normal">“Siz ne halt ediyorsunuz?” diye bağırdı Leia.</p>

    <p class="normal">“Sana ateş etmen için fırsat sunuyoruz,” diye cevap verdi Luke.</p>

    <p class="normal">Vader, Executor’ın kaptan köprüsüne girdi.</p>

    <p class="normal">“Gezegene varmamıza ne kadar kaldı?” diye sordu.</p>

    <p class="normal">“Birkaç dakika, Lordum,” diye cevap verdi gergin komutan.</p>

    <p class="normal">“Menzile girer girmez Falleen Fist skyhook’uyla iletişime geçin. Prens Xizor’la görüşeceğim.”</p>

    <p class="normal">“Emredersiniz, Lordum.”</p>

    <p class="normal">“Başımız dertte, dostum,” dedi Dash. Sesi sakindi ve durumu kabullenmiş gibiydi.</p>

    <p class="normal">Luke başını salladı. “Wedge?”</p>

    <p class="normal">“Korkarım ki haklı, Luke. Bu adamlar pek iyi pilot değiller ama sayıları çok fazla. Hesaplarıma göre bizden on beş kat kadar fazlalar. Üstelik durmuş sıralarının gelmesini bekleyen birkaç da fırkateyn var. Kaçacak ya da manevra yapacak yerimiz yok. Her an daha da yaklaşıyorlar ve sivil kayıplar da umurlarında değil.”</p>

    <p class="normal">“Öyle,” dedi Luke. Derin bir nefes aldı. “Anlaşılan şimdilik yapmamız gereken vurabildiğimiz kadarını vurmak. Teslim olmak istiyorsanız o başka?”</p>

    <p class="normal">Dash ve Wedge güldü.</p>

    <p class="normal">“Bence de. Güç sizinle olsun.”</p>

    <p class="normal">Luke daha önce hiç uçmadığı gibi uçtu. Bildiği her numarayı uygulamaktan çekinmedi. Güç’ü de kullanarak elinden geleni yapmıştı ama yine de kaybediyorlardı. Artık her şey an meselesiydi.</p>

    <p class="normal">“Prens Xizor savunmalarını çözmeye başladık. Üç X-kanat savaş dışı oldu. Kapanımız kapanmak üzere. Artık her şey an meselesi.”</p>

    <p class="normal">Xizor başını salladı. Nihayet.</p>

    <p class="normal">“Menzile giriyoruz, Lord Vader.”</p>

    <p class="normal">“Güzel, avcıları gönderin.”</p>

    <p class="normal">Leia yaklaşan avcıları izliyor, içinde bulunduğu taretle birlikte dönerek ateş ediyordu. Avcılar geçip gitti.</p>

    <p class="normal">Neyse. Nasılsa diğerleri geliyordu. Ateş etmeyi sürdürdü ve kanadı kopan avcılardan birinin kontrolden çıkışını izledi. Bu şeylerden yüzlerce vardı ve toplamda ne kadarını vurabilmişlerdi? Dokuz ya da on tane belki.</p>

    <p class="normal">Xizor son raundu kazanacak gibi görünüyordu.</p>

    <p class="normal">Luke TIE avcılarının uluyarak kendisine doğru geldiğini gördü. En azından bir düzine.</p>

    <p class="normal">“Ne ala!” dedi Lando.</p>

    <p class="normal">“Bu kadar beklemelerine şaşırdım zaten,” dedi Luke, Lando’ya bakarak. “Dinle Lando, her şey için teşekkürler. İyi bir dostsun.”</p>

    <p class="normal">“Bu tür konuşmaları duymak istemem. Daha ölmedim.”</p>

    <p class="normal">Luke başını salladı ve dönüp gelen TIE avcılarına baktı. Gidecek hiçbir yer yoktu; uzay sanki gemiyle dolmuştu; bunlardan birine çarpmadan uçabilmek bile mucizeydi. Derin bir nefes aldı –</p>

    <p class="normal">TIE avcıları onları geçti ve diğer saldırganlardan ikisini vurup indirdiler.</p>

    <p class="normal">“Hayda!” dedi Lando.</p>

    <p class="normal">“Luke,” Leia’nın sesi telsizden duyuldu. “Gördüğüm şey -”</p>

    <p class="normal">“Ben de gördüm. Neler dönüyor?”</p>

    <p class="normal">Xizor komutanın sesindeki paniği fark etmişti. “Efendim! İmparatorluk donanmasının saldırısına uğradık.”</p>

    <p class="normal">Hemen yanında iletişim subayı deli gibi ellerini sallıyordu.</p>

    <p class="normal">Xizor’un bir bakışıyla adam durdu. “İyi bir haber olsa senin için iyi olur.”</p>

    <p class="normal">“Lord Vader. Sizinle görüşmek istiyor.”</p>

    <p class="normal">Vader! Başka kim olabilirdi ki?</p>

    <p class="normal">“Bağlayın.”</p>

    <p class="normal">Vader’ın görüntüsü önünde belirdi. Xizor hemen lafa girdi. “Lord Vader! Donanma neden bana saldırıyor?”</p>

    <p class="normal">Bir anlık sessizliğin ardından Vader konuştu. “Gemilerini geri çağırmak için iki standart dakikan var,” dedi Vader. “Ve gelip kendiliğinden teslim olmak için.”</p>

    <p class="normal">Xizor’un soğukkanlılığı yerini kontrol edilemeyen bir öfkeye bıraktı. Elinden geldiğince sesinin tonunu kontrol etmeye çalıştı. “Asla. Bu durumu İmparator’a ileteceğim.”</p>

    <p class="normal">“İmparator burada değil. Onun vekili benim, Xizor.”</p>

    <p class="normal">“Prens Xizor.”</p>

    <p class="normal">“Ünvanını iki dakika daha koruyabilirsin.”</p>

    <p class="normal">Xizor zoraki gülümsedi. “Ne yapacaksın Vader? Skyhook’umu mu yok edeceksin? Buna cüret edemezsin. İmparator -”</p>

    <p class="normal">“Seni Skywalker’dan uzak durman konusunda uyardım. Ya gemilerini çağırır ve teslim olursun ya da sonuçlarına katlanırsın. İmparator’un hoşnutsuzluğu riskini göze alabilirim.” Durdu. “Fakat bu sefer sen burada olup görme imkanına sahip olamayacaksın.”</p>

    <p class="normal">Vader’ın görüntüsü kaybolurken Xizor’u büyük bir korku sardı. Acaba dediğini yapar mıydı? Skyhook’a ateş açar mıydı?</p>

    <p class="normal">İki dakika sonra bu sorusunun cevabını zaten öğrenecekti. Bir an önce ne yapacağına karar vermeliydi.</p>

    <p class="normal">“Luke, dikkat et!” diye bağırdı Lando.</p>

    <p class="normal">“Gördüm!”</p>

    <p class="normal">Luke Falcon’la tırmanışa geçti ama önlerinde yine pek çok gemi olduğunu gördü ve hemen sancak tarafına döndü. Her yer hiç durmayan lazerler, avcı enkazları ve bu kadar küçük bir alanda bulunmaması gereken sayıda gemiyle doluydu. Kızgın mermyn’lerin yuvasını andırıyordu.</p>

    <p class="normal">Fakat TIE avcıları, X-kanatlara nadiren ateş ediyor, genelde diğer gemilere yükleniyorlardı. Xizor’un gemilerine. Neden?.. “Bunlar aynı tarafta değil miydi?”</p>

    <p class="normal">Luke, Lando cevap verene kadar bunu yüksek sesle söylediğini fark etmemişti: “Anlaşılan şanslı günündesin. Bize değil de birbirlerine ateş ettikleri sürece sorun yok. Dikkat et!”</p>

    <p class="normal">Luke döndü ve yaklaşan avcıya çarpmaktan son anda kurtuldu.</p>

    <p class="normal">Güç’te tanıdık bir düzensizlik vardı. Vader mı?</p>

    <p class="normal">Bunu düşünecek zamanı yoktu. Kafasındaki soruları bir kenara bıraktı ve Falcon’u uçurmaya odaklandı.</p>

    <p class="normal">Xizor’un donanmasının komutanı deli gibi onu arıyordu. Vader şifresiz olan bu konuşmayı dinledi.</p>

    <p class="normal">“Prensim, saldırganlar bize büyük zarar veriyor! Çok kalabalıklar ve yok ediliyoruz! Teslim olmak için izninizi istiyorum, Efendim!”</p>

    <p class="normal">Vader büyük bir keyifle kronometreye bakıp zamanın akışını izledi. Kara Prens’in saniyeleri sayılıydı.</p>

    <p class="normal">Yedi saniye... altı saniye... beş...</p>

    <p class="normal">Dehşete kapılmış komutan konuşmaya devam etti: “Prens Xizor, lütfen cevap verin! Teslim olmazsak hepimiz yok olacağız. Lütfen!”</p>

    <p class="normal">...dört saniye... üç saniye...</p>

    <p class="normal">“Efendim, ben-” Komutanın bağlantısı birden kesildi. İmparatorluk avcılarından birinin işi olmalıydı.</p>

    <p class="normal">...iki... bir –</p>

    <p class="normal">“Komutan, skyhook’u yok edin.”</p>

    <p class="normal">Darth Vader’ın gemisinde bir emrin sorgulanması söz konusu değildi. “Emredersiniz, Lordum.”</p>

    <p class="normal">Darth Vader tüm acısına rağmen derin bir nefes aldı ve yavaşça verdi. Gülümsedi, kimse görmemişti.</p>

    <p class="normal">Güle güle, Xizor. Başımın belası.</p>

    <p class="normal">Millenium Falcon’dakiler karşılarındaki skyhook’un infilak ettiğini gördüler.</p>

    <p class="normal">Dev yıldız destroyerinin açtığı ateş hedefini paramparça etmişti. Planetoid titredi, havaya uçup novaya dönüştü, küçük bir yıldız gibi son bir kez parladı ve söndü, ardında milyonlarca ışıldayan parça bıraktı.</p>

    <p class="normal">Ne kadar şiddetli olsa da görmesi muhteşem bir manzaraydı. Luke’a Death Star’ın patlamasını hatırlatmıştı.</p>

    <p class="normal">“Vay be,” dedi Lando, yavaşça. “Adamın kafasını fena bozmuşlar.”</p>

    <p class="normal">Luke başını iki yana salladı ama cevap vermedi.</p>

    <p class="normal">“Haydi beyler. Beni takip edin,” dedi Dash.</p>

    <p class="normal">Luke kendine geldi. “Ne?”</p>

    <p class="normal">“Kaçış yolumuz açılmış.”</p>

    <p class="normal">“Delirdin mi? Bu enkazın içerisinden geçemeyiz.”</p>

    <p class="normal">“Şansımız yok. Her yer gemi kaynıyor. Ne oldu, evlat? Yapamayacağından mı korktun?”</p>

    <p class="normal">“Sen yapabiliyorsan benim droidim bile yapabilir. Düş önüme.” Luke Dash’in demek istediğini anlamıştı. Ne kadar tehlikeli görünse de skyhook geçişe uygun görünüyordu – enkaz dışa doğru yıkılıyordu. Eğer içinden geçmeyi başarabilirlerse bir şansları olabilirdi.</p>

    <p class="normal">“Yihhhuuu!” diye birisi bağırdı Rogue Squadron’dan. Luke güldü. Bu hissi çok iyi bilirdi.</p>

    <p class="normal">Enkaza yöneldiler. Başaracakmış gibi görünüyorlardı. İyi adamlar kazanmıştı.</p>

    <p class="normal">“Dikkat et, Dash!” diye bağırdı Lando.</p>

    <p class="normal">Luke görmek için döndü ve skyhook’un enkazından büyük bir parçanın Outrider’a doğru gittiğini gördü.</p>

    <p class="normal">“Dash!” diye bağırdı Luke. Ama kurtulamayacağı kadar yakındı enkaza.</p>

    <p class="normal">Bir anda göz kamaştıran bir parlama oldu. Luke kafasını çevirirken, Lando da eliyle gözlerini kapattı.</p>

    <p class="normal">Işık kaybolduğunda Outrider’dan eser yoktu.</p>

    <p class="normal">“Olamaz,” dedi Lando. “Öldü.”</p>

    <p class="normal">Her şey bir anda olmuştu.</p>

    <p class="normal">Kazandıkları zaferin sevinci kursaklarında kalmıştı.</p>

    <p class="normal">Ama buna üzülecek zamanları yoktu. “Kollayın kendinizi. Bu iş kolay değil.”</p>

    <p class="normal">Her yer molozla kaplıydı ve her an bir şeye çarpabilirlerdi. Dash için üzgündü ama sonunun onun gibi olmasını da istemiyordu. İdareyi bir kez daha Güç’e bıraktı.</p>

    <p class="normal">Gizli Asi üssü Coruscant’tan pek çok ışık yılı uzaktaydı ve güç bela kaçabilmişlerdi.</p>

    <p class="normal">Luke Leia, Lando ve Chewie ile durdu, Threepio ve Artoo da arkalarındaydı. Diğer Asi binaları gibi bu bina da büyük, ucuz, prefabrik bir yapıydı. Ön tarafı tabandan tavana kadar saydamçelikle kaplıydı. Luke buradan uzayın derinliğine baktı.</p>

    <p class="normal"><br class="chapter" />
    ”Eğer istihbaratın bildirdiği gibi Xizor da o sırada skyhook’da ise Black Sun artık kelle avcılarına seni öldürmeleri için para vermekten vazgeçecektir,” dedi Lando.</p>

    <p class="normal">“Vader’ı unutma,“ dedi Leia.</p>

    <p class="normal">Luke ona bakıp başını iki yana salladı. “Vader’ın ölmemi istediğini zannetmem. En azından şimdilik. Zamanı geldiğinde onunla karşılaşacağım.”</p>

    <p class="normal">Yukarı baktılar ve Wedge’in geldiğini gördüler. “Senin için bir mesaj var, Luke,” dedi Wedge. “Bothanlardan. Dash’le ilgili.” Bir an durdu. “Neyse, şu Dash’in ıska geçtiğini zannettiği füzeler var ya? Aslında ıskalamamış.”</p>

    <p class="normal">“Ne?” diye hayretle baktı Luke, Wedge’e.</p>

    <p class="normal">“Füzeler İmparatorluk’un yeni elmas-bor zırhıyla kaplıymış. O zırhı geçecek hiçbir şey yok. Bothanlar bilmemizi istemiş.”</p>

    <p class="normal">Luke bir anda midesinde bir gariplik hissetti. Dash hata yapmamıştı ama bunu hiçbir zaman öğrenemeyecekti. Silah arkadaşlarının ölümünden sorumlu olmadığını öğrenemeden hayatını kaybetmek ne kadar acıydı. Yine de Luke, küstah Dash’in hata yapmamış olduğunu öğrenmekten az da olsa memnun olmuştu.</p>

    <p class="normal">“Şimdi ne yapacağız?” dedi Wedge.</p>

    <p class="normal">“Han’ı bulacağız,” dedi Luke. “Henüz Tatooine’e gelmedi ama gelecek.”</p>

    <p class="normal">“Hutt’ın sarayına gidip alıp geleceğiz, öyle mi?” dedi Wedge.</p>

    <p class="normal">“Bir planım var,” dedi Luke.</p>

    <p class="normal">Döndü ve yıldızlara baktı. Belki henüz Üstat olamamıştı ama çok şey öğrenmişti.</p>

    <p class="normal">O bir Jedi Şövalyesi’ydi ve şimdilik bu yeterliydi.</p>
  </div>

  <div class="calibre1" id="calibre_pb_93"></div>
</body>
</html>
