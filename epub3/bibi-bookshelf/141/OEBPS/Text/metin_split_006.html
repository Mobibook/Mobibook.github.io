<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_5">4</h1>

    <p class="normal">Landspeeder’la hedeflerine doğru yol alırlarken Leia, Luke’un evin dışında durmuş onları izlediğini gördü. İlginç bir şekilde yaklaştıklarını hissetmişti.</p>

    <p class="normal">Şüphesiz burada, her şeyden uzakta, kum ve kayadan başka bir şeyin olmadığı yerde, geldiklerini çok uzaktan görmüş de olabilirdi. Belki de Güç’le ilgili değil sadece basit bir gözlemdi.</p>

    <p class="normal">Chewie aracı durdurdu. Aracın iticilerinin kaldırdığı toz bulutu şiddetli rüzgarla kısa sürede dağılıp gitti. Eğer dışarıda uzun süre kalırsanız bu kuru havaya dayanabilmeniz imkansızdı. Rüzgarla sürekli yer değiştiren kumulların arasında çölden fazla bir sıkıntı yaşamadan geçip gideceklerini zanneden zavallıların beyaz kemikleri görünüyordu.</p>

    <p class="normal">Luke ona gülümsedi ve Leia aynı karmaşayı tekrar hissetti. Han’a aşıktı ama Luke’la aralarında bir tür bağ olduğunu hissediyordu. Bir kadının iki erkeğe aynı anda aşık olması mümkün müydü? O da ona gülümsedi. Luke’a karşı hissettikleri daha farklıydı ama bir şeyler olduğu kesindi.</p>

    <p class="normal">“Hey, Luke,” dedi Lando.</p>

    <p class="normal">Chewie de kendince selamladı.</p>

    <p class="normal">“Efendi Luke, sizi yeniden görmek ne güzel,” dedi Threepio. Normalde parlak sarı olan rengi üzerini kaplayan kumlar yüzünden solmuştu. Protokol droidi bir şekilde üzerine diğerlerinden daha fazla kum çekmiş gibi görünüyorsa da bu uzun yolculuktan sonra Leia da kendini kumla kaplanmış gibi hissediyordu.</p>

    <p class="normal">Artoo bile sevinçle selamladı.</p>

    <p class="normal">Hepsi Luke’u severdi. Onun çok doğal ve çekici bir yanı vardı. Belki de bedeninde dolaşan Güç yüzündendi. Belki de sadece çok iyi bir insan olduğu içindi.</p>

    <p class="normal">“Arayacaktık,” dedi Lando. “Ama dinlenme riskine girmek istemedik. Chewie şehirde birkaç yeni İmparatorluk kod kırıcı droidi gördü; yerel görüşmeleri dinliyor olabilirler. Riske girmenin anlamı yok.”</p>

    <p class="normal">Luke başını salladı. “Doğru düşünmüşsün. Haydi, içeri geçelim.”</p>

    <p class="normal">Obi-Wan’ın mütevazı evinde bir şeyler piştiğine işaret eden bir koku vardı. Bu koku Leia’ya genç kızken gittiği kampta ateş başında oturduğu zamanı hatırlattı. Masanın üzerinde küçük bir fırın gördü. Luke bir tür ziynet eşyası mı yapıyordu?</p>

    <p class="normal">Neden geldiklerini Luke’a anlattılar.</p>

    <p class="normal">Çok heyecanlanmıştı. X-kanadına atlayıp hemen gitmeye hazırdı.</p>

    <p class="normal">“Ağır ol bakalım,” dedi Lando. “Önce Fett’in hâlâ orada olduğundan emin olalım. Sonra da İmparatorluk donanmasıyla ilgili minik bir sorunumuz olacak.”</p>

    <p class="normal">Luke omuz silkti. “O adamların etrafından geçip gidebiliriz.”</p>

    <p class="normal">Lando ve Leia birbirlerine baktılar. Her şey bir tarafa, söz konusu pilotluk olunca Luke’un kendine olan güvenine diyecek yoktu.</p>

    <p class="normal">Chewie konuştu.</p>

    <p class="normal">Threepio tercüme etti: “Chewbacca diyor ki Efendi Han’ın hizmetlerini de dikkate alırsak acaba Asi İttifakı bize bu konuda yardım eder mi?”</p>

    <p class="normal">Luke yeni oyuncak görmüş bir çocuk gibi sırıttı. “Edeceklerinden eminim. Rogue Squadron’un komutası Wedge’de ve bana ne zaman ihtiyacım olursa yardım edeceğini söylemişti.”</p>

    <p class="normal">“Yani işlerini güçlerini bırakıp gelecekler öyle mi?” diye sordu Lando.</p>

    <p class="normal">Leia başını salladı. “Neden olmasın? İttifak’ın emir komuta zinciri İmparatorluk’unkinden çok daha zayıftır. Elimizdeki gücü dikkate alırsak bizler çok daha esnek olmak zorundayız. Rogue’ların sürekli bir görevleri yok ve İttifak’ı, Kaptan Solo’nun kurtarılmaya değer biri olduğuna ikna edebileceğime eminim. Death Star’ın yok edilmesinde önemli rol oynamıştı; ayrıca bulabileceğimiz tüm iyi pilotlara ihtiyacımız var.”</p>

    <p class="normal">Leia hepsine çabucak bir göz attı, acaba uydurduğu tüm bu bahanelerle gerçek duygularını gizleyebilmiş miydi?</p>

    <p class="normal">Bir an önce uçmak için can atan Luke söylediklerinden bir anlam çıkarmış gibi görünmüyordu; Lando’nun sırıtışı her anlama gelebilirdi. Droidlerin ve Chewie’nin ne düşündüğü anlamak da mümkün değildi.</p>

    <p class="normal">“Harika,” dedi Luke, “hemen başlayalım.”</p>

    <p class="normal">“O kadar da çabuk değil,” dedi Lando. “Yola çıkmadan önce Fett’in Gall’da olduğundan emin olmamız gerekir demedim mi? Boş yere o kadar yolu gitmek istemem.”</p>

    <p class="normal">Leia, Luke’un yerinde duramadığını görebiliyordu –sabrın onun en büyük erdemlerinden biri olmadığı ortadaydı– ama Lando’nun dediklerinde haklı olduğunun da farkındaydı. “Tamam, ama bu arada Wedge’le temasa geçip Rogue’ların hazırda olmasını sağlayalım.”</p>

    <p class="normal">“Ben karargahla konuşurum,” dedi Leia.</p>

    <p class="normal">Lando’nun muhbirinin –adı Dash mıydı neydi– gerekli bilgiyi bir an önce ulaştırmasını ve söylentilerin doğru olmasını umuyordu. Hiç kimse Han’ın geri dönmesini onun kadar isteyemezdi.</p>

    <p class="normal">Xizor oturma odasındaki uzun masanın başına oturdu ve yardımcılarının gergin yüzlerine baktı. Guri hemen arkasında ellerini arkasına atmış, askeri rahat konumunda duruyordu.</p>

    <p class="normal">Yardımcıları gergin olmakta haklıydı. Black Sun’da bu seviyeye yükselerek her biri “Vigo” ünvanını kazanmıştı, eski Tionece’de “yeğen” demekti. Bu teşkilatın üst kademesindeki yöneticilerin hepsinin aynı aileye mensup olduğunu gösterir ve böylece dışarıdan daha güçlü görünmelerini sağlardı.</p>

    <p class="normal">Maalesef görünüş her zaman gerçeği yansıtmıyordu.</p>

    <p class="normal">Masadakilerden biri casustu.</p>

    <p class="normal">Xizor, casusun kimin adına çalıştığını bilmiyordu –İmparatorluk, Asiler ve hatta rakip suç organizasyonları adına çalışıyor olabilirdi– bunun pek de önemi yoktu. Herkes herkese casusluk yapıyordu ve şaşırtıcı değildi. Ama şaşırtıcı olmaması farkına vardığında görmezden geleceği anlamına da gelmiyordu.</p>

    <p class="normal">Şu anda toplantının başında masada, her biri belli birkaç sistemden sorumlu olan, dokuz yardımcı bulunuyordu.</p>

    <p class="normal">Toplantı sona erdiğinde ise bu sayı sekiz olmalıydı.</p>

    <p class="normal">Ama önce Black Sun’ın gündelik işleri halledilip sonuçlandırılmalıydı.</p>

    <p class="normal">“Raporlarınızı bekliyorum,” dedi Xizor. “Vigo Lonay?”</p>

    <p class="normal">Lonay bir Twi’lek’ti, sinsi, kurnaz ve korkak. Baş kuyruklarını boynuna sarıp bir omzunun üzerine koymuştu. Toplantı nedeniyle her zamanki gibi süslenmekten kaçınmıştı. “Prensim, sektörümüzde baharat ticareti yüzde yirmi bir, kumar salonu gemilerinin kârı yüzde sekiz arttı. Ayrıca silah kaçakçılarının satışlarında büyük bir artış var. Hesaplarımız yüzde otuz birlik bir artış gösteriyor. Maalesef köle gelirlerimiz yüzde elli üç azaldı. Birkaç gezegen Asi İttifakı’nın etkisi altında kalarak köleliği yasaklayan kanunlar çıkardı. İmparatorluk’un müdahalesi olana kadar bu alanda bir gelir artışı olacağını zannetmiyorum.”</p>

    <p class="normal">Xizor başını salladı. Lonay “amcasına” ihanet ederek riske giremeyecek kadar korkak biriydi. Bu türün genel karakteriydi.</p>

    <p class="normal">Kara Prens dedi ki, “Vigo Sprax?”</p>

    <p class="normal">Sprax, grileşmeye başlayan kara kürkünü genç görünebilmek için boyayan bir Nalroni’ydi ve raporunu sıralamaya başladı. Xizor onu izledi, dinlerken aklı başka şeylerdeydi – zaten neler taşındığını önceden de biliyordu.</p>

    <p class="normal">Sprax, Xizor’a kazık atmaya kalkmayacak kadar zekiydi.</p>

    <p class="normal">Nalroni raporunu bitirdi.</p>

    <p class="normal">“Vigo Vekker?”</p>

    <p class="normal">Bir Quarren olan Vekker zoraki bir gülümsemeyle raporunu sunmaya başladı.</p>

    <p class="normal">Ahtapot kafalının daha yükseklerde gözü yoktu, konumundan ve mevcut durumdan memnundu.</p>

    <p class="normal">Xizor, birer birer tüm Vigo’larının konuşmasını dinledi: Hutt Durga, Kian’thar Kreet’ah, Rodialı Clezo, Etti Wumdi, Mon Calamarili Perit ve insan Green.</p>

    <p class="normal">Vigo’larından herhangi birinin bu kadar aptal olabileceğine inanmıyordu; nihayetinde bu mevkiye yükselmek yıllarca harcanan emeklerin sonucuydu. Kimisi meslekten yetişmeydi –kaçakçı, hırsız, iş adamı– bazıları da doğuştan eğitimliydi ve babalarının yerlerini almışlardı, Kreet’ah da ise annesinden. Aralarından bazıları henüz Xizor Black Sun’ın başına geçmeden önce Vigo olmuşlardı.</p>

    <p class="normal">Ama gel gör ki hayat ihanetle doluydu.</p>

    <p class="normal">Hepsinin bir süre endişe içerisinde oturmasını istedi.</p>

    <p class="normal">Sonra da Guri’ye işaret etti. En güvendiği elemanı ve koruması Vigo’ların arkasında yürümeye başladı. Hepsinin kendi istihbarat operasyonları vardı ve Xizor’un hepsine hain hakkında bir şeyler öğrenebilmeleri için fırsat verdiğini biliyorlardı. Bir tane olduğu belliydi tek bilmediği kim olduğuydu.</p>

    <p class="normal">Nihayet kararını vermişti. Hainin kim olduğunu biliyordu. Şimdi geriye durumun... düzeltilmesi kalmıştı.</p>

    <p class="normal">“Gündemimizdeki son mesele Vigo’larım. Aranızdan biri yetkisini kötüye kullanıp bana ihanet etti. Aldığı hediyeler, ikramiyeler, milyonlar ve cebe attıkları yetmemiş olacak ki bu kişi Vigo unvanına da leke sürecek kadar ileri gitti.”</p>

    <p class="normal">Guri oturan yardımcıların arkasında yavaşça yürümeye devam etti. Herhangi bir şekilde bir korku belirtisi göstermeye müsait hiçbir tür burada korkusunu gizleyemezdi.</p>

    <p class="normal">Durga, Kreet’ah ve Clezo’yu geçti ve masanın sonuna ulaşıp diğer tarafa döndü.</p>

    <p class="normal">Xizor ağır ağır konuşmaya devam etti. “Şu an bulunduğunuz mevkiye yükselebilmek için memnuniyetle gezegenleri yok edecek bir sürü adamınız var emrinizde. Black Sun’da Vigo olabilmek demek galaksideki en önemli kişilerden biri olmak demektir.”</p>

    <p class="normal">Guri Lonay, Sprax ve Vekker’i geçti. Hutt Durga’nın arkasında kısa bir süre durdu.</p>

    <p class="normal">Odadaki gerilim son haddine ulaşmıştı.</p>

    <p class="normal">Xizor bunun uygun olacağını düşünmüştü. Durga aptal değildi ve asla casusluk yaparak kendisini riske atmazdı; hayır, Hutt’ın hırsı on kişiye bile yeterdi; gerekirse darbe bile yapardı. Xizor, Guri’yi bir süre arkasında bekleterek gözünün üzerinde olduğu mesajını vermişti. Bulunduğu yerden daha yükseğe çıkmak istediği zaman uzun uzun düşünmesini sağlayacak bir mesajdı bu.</p>

    <p class="normal">Guri devam etti ve rahat bir nefes alan Durga’nın sanki üzerinden büyük bir yük kalkmıştı.</p>

    <p class="normal">Kadın görünümündeki droid ağır ağır yürüyerek Etti Wumdi ve Mon Calamarili Petit’i de geçti.</p>

    <p class="normal">İnsan Green’in arkasında durdu.</p>

    <p class="normal">Xizor gülümsedi.</p>

    <p class="normal">Green karşı koymaya çalışsa da Guri çok hızlıydı. Kolunu adamın boğazına dolayıp sıkarken diğer kolundan da destek aldı.</p>

    <p class="normal">Green biraz çabaladı ama bu çelik gibi kollardan kurtuluş yoktu. Beynine giden kan durmuş ve bilincini kaybetmişti.</p>

    <p class="normal">Guri hiç nefes aldırmadan sıkmaya devam etti...</p>

    <p class="normal">Uzun bir süre geçmişti. Vigo’lardan hiçbiri yerinden kımıldamamıştı.</p>

    <p class="normal">Green’in öldüğü kesinleşince Guri kolunu gevşetti ve o da öne doğru düştü; kafası büyük bir gürültüyle masaya çarptı.</p>

    <p class="normal">“Yeni Vigo seçimi için adaylarınızı duymak istiyorum,” dedi Xizor.</p>

    <p class="normal">Kimseden çıt çıkmamıştı ama Xizor’un yüzünde mülayim bir ifade vardı. Green’e yazık olmuştu; Vigo’ların en zekilerinden biriydi. Ama insanlar dönekti ve onlara kolay kolay güvenilmezdi.</p>

    <p class="normal">Konuşmalarını bekleyerek tekrar yardımcılarına baktı. Onlara hiç unutamayacakları bir ders vermişti.</p>

    <p class="normal">Xizor’la uğraşırsan kaybedersin.</p>

    <p class="normal">Bunu asla unutma.</p>

    <p class="normal">Vigo’lar ayrılıp cesette temizlendikten sonra Guri geri döndü.</p>

    <p class="normal">“Sanırım her şey yolunda,” dedi Xizor.</p>

    <p class="normal">Guri konuşmadan bir kez başını salladı.</p>

    <p class="normal">“Skywalker’la ilgili tüm istihbaratı topladın mı?”</p>

    <p class="normal">“Evet, Prensim.”</p>

    <p class="normal">Uzaya baktı. Teşkilatı büyüktü, on binlerce insan onun için çalışıyordu ama bazı şeyleri kişisel olarak halletmesi gerekliydi. Özellikle bu tür... hassas meseleleri.</p>

    <p class="normal">“Tüm materyal tekrar tekrar kontrol edildi mi?”</p>

    <p class="normal">“Emrettiğiniz gibi.”</p>

    <p class="normal">“Çok güzel. Skywalker’ın başına koyduğumuz ödülü kelle avcılarına bildir. Black Sun’ın ilişkisi kesinlikle açığa çıkmamalı. Hata istemem.”</p>

    <p class="normal">“Olmayacak, Prensim.”</p>

    <p class="normal">“Bu arada Hutt Jabba ile konuşmak istiyorum.”</p>

    <p class="normal">“Öğle yemeğinden döndüğünde sizinle görüntülü olarak görüşecek, Prensim.”</p>

    <p class="normal">“Hayır, bulabildiği en hızlı gemiyle buraya gelsin. Onunla şahsen görüşmek istiyorum.”</p>

    <p class="normal">“Nasıl isterseniz.”</p>

    <p class="normal">Xizor planlarını kafasında toparlarken Guri sessizce durdu.</p>

    <p class="normal">Vader, Skywalker’ı istiyordu, İmparator’a onu canlı sunmak istiyordu. Xizor birkaç ay önce kulak misafiri olduğu bu konuşmadan İmparator’un genç adamı sağ salim istediğini anlamıştı.</p>

    <p class="normal">Black Sun’ın kolları uzundu ve Vader’ın sahip olduğu her bilgi artık Xizor’un şahsi bilgisayarında da olacaktı. Sithlerin Kara Lordu Skywalker’ı ölü ya da diri getireceğini sırf her iki durumda da İmparator’un isteğini yerine getirmek için söylemişti.</p>

    <p class="normal">Eğer Vader sözünü yerine getiremezse, eğer bu genci gerçekten de İmparator’a sadık bir Jedi yapmak istemediği anlaşılırsa, eğer onunla yüzleşme riskini göze almak yerine bu genci öldürmeye kalkarsa...</p>

    <p class="normal">Evet. İmparator, Vader’ın yeteneklerine fazlasıyla inansa da muhtemelen ona da ancak herhangi birine güvendiği kadar güveniyordu. Fakat İmparator mutlak sadakat ve mutlak itaat isterdi. Eğer ona Vader’ın kendisine sadık olmadığını ispat edebilir ya da sadece ona tahsis ettiği görevi yerine getirmekte başarısız olduğunu gösterebilirse işler Vader için hiç de iyi gitmezdi.</p>

    <p class="normal">İmparator dönekti. Sadece yerel görevliler kendisine karşı geldi diye şehirleri ortadan kaldırmasıyla tanınırdı. Bir seferinde zengin ve güçlü bir aileyi Core sistemlere sürgüne göndermişti çünkü oğulları gemisiyle İmparator’un en sevdiği binalardan birine çarpmış, hasar vermiş – ve buna neden olan pilot kazada ölmemişti.</p>

    <p class="normal">Eğer İmparator kendi ürünü olan sağ kolu Vader’ın kendisine tehdit teşkil ettiğine karar verirse onun öfkesine Sith’lerin Kara Lordu bile karşı koyamazdı.</p>

    <p class="normal">Evet, iyi bir plandı. Biraz karmaşıktı ama tüm muhtemel uygulama şekilleri iyice düşünülmüş, dikkate alınmış ve gizlenmişti.</p>

    <p class="normal">Eninde sonunda Darth Vader’ı ortadan kaldırmasını sağlayacak en uygun silahı bulacağını biliyordu.</p>

    <p class="normal">Luke Skywalker’ın ölümü.</p>
  </div>

  <div class="calibre1" id="calibre_pb_12"></div>
</body>
</html>
