<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_4">3</h1>

    <p class="normal">Luke sanki böyle yaparak süreci hızlandırabilecekmiş gibi gözlerini dikerek fırına baktı. İçinde bir ışın kılıcı mücevheri, bir durasteel’i eritebilecek seviyede, büyük bir ısı ve basınç altında pişiyordu. Sadece bir metre uzakta dursanız bile, kırmızı işlem diyotu haricinde, neler olduğuna dair bir şey anlayamazdınız. Aslında sanki biraz da lazer ışınının çıkardığına benzer bir koku da yok değildi.</p>

    <p class="normal">Fırın saatlerdir çalışıyordu ve küçük sarı diyot, sürecin son aşamasına gelindiğini gösterecek şekilde, hâlâ yanıp sönmeye başlamamıştı.</p>

    <p class="normal">Bir zamanlar Ben Kenobi’nin evi olan bu yerde etrafına bakındı. Western Dune Sea’nin uzak bir köşesindeki küçük bir yerdi. Burada evler yapılırken taş parçaları çamurla karıştırılarak güçlendirmesi için duvarların üzerine sıvanırdı. Sonuçta bina sağlam ve kum fırtınalarına karşı dayanıklı hale gelirdi. Ben’in evi tıpkı doğal bir kaya parçasını andırıyordu, çölün gündüz çok sıcak gece çok soğuk havasının şekillendirdiği pürüzsüz ve yuvarlak bir yüzey.</p>

    <p class="normal">Ben. Death Star’da, Vader tarafından öldürülmüştü. Bunu düşündükçe içini öfke ve üzüntü kaplıyordu.</p>

    <p class="normal">Bir zamanlar bir Jedi Şövalyesi ve Klon Savaşları sırasında bir general olan öğretmeni geride pek bir şey bırakmamıştı. Belki de en değerli eşyası ahşap işlemeli bir sandık ve onun içerisindeki deri kaplı defterdi. Bu kitapta bir Jedi olabilmenin tüm koşulları sıralanmıştı, ışın kılıcının yapım planları gibi. Kitabın parmak iziyle açılan kilidi Luke’un parmak izini kabul etmişti ve açtığı zaman kapağın içine konmuş küçük parçayı gördü. Eğer birisi kitabı zorla açmaya çalışsaydı kitap alev alacaktı.</p>

    <p class="normal">Bir şekilde Ben, Luke’un bu kitabı bulacağını bilmişti. Bir şekilde kitabı sadece onun açabileceği şekilde hazırlamıştı.</p>

    <p class="normal">Hayret verici.</p>

    <p class="normal">Kitaba göre, en iyi ışın kılıçları doğal mücevherlerle yapılırdı ama bu türden mücevherleri Tatooine’de bulmak neredeyse imkansızdı. Gerekli elektronik ve mekanik parçaların çoğunu Mos Eisley’den toplamıştı –güç hücresi, kontroller, yüksek enerjili yansıtıcı kap– fakat kendi odaklama mücevherini kendisi yapmak zorundaydı. En ideali bir kılıçta üç tane kullanmaktı, farklı şekiller ve yoğunluklarda. Fakat bu ilk girişiminde Luke her şeyin olabildiğince basit olmasını istiyordu. Böyle olduğu halde bile yapması kitapta göründüğünden çok daha zordu. Süperkondüktörü doğru ayarladığından emindi, uzunluğunu da olması gerektiği gibi ayarlamıştı ve kontrol devreleri de doğru takılmıştı. Mücevherin yapımı bitene kadar içi rahat etmeyecekti ve kitapta bunun ne kadar süreceği yazılmamıştı. Tahminince işlem tamamlandığında fırının otomatik olarak kapanması gerekiyordu.</p>

    <p class="normal">Eğer her şey yolunda giderse mücevheri kesecek, parlatacak, yerine yerleştirecek, fotoharmonikleri ayarlayacak ve geriye sadece ışın kılıcının düğmesine basmak kalacaktı. Talimatları harfiyen uygulamıştı; eli bu işlere yatkındı ve sorun çıkmaması gerekiyordu. Ama hâlâ içinde ya düğmeye bastığında çalışmazsa diye bir endişe vardı. Çok utanç verici olurdu. Daha da kötüsü olması gerektiğinden farklı şekilde çalışmasıydı. Bu daha da utanç verici olurdu: Luke Skywalker, müstakbel Jedi adayı, Darth Vader’a meydan okuyup bunu anlatacak kadar hayatta kalmayı başaran tek kişi, kendi yaptığı ışın kılıcının patlaması sonucu ölmüştür. Bu şeyi yaparken şu ana kadar son derece titiz davranmış, her adımı tekrar tekrar kontrol etmiş ve bu noktaya gelmesi bir ayını almıştı. Kitapta acelesi olan bir Jedi Üstadı’nın kılıcı birkaç günde yapabileceği yazıyordu.</p>

    <p class="normal">Luke iç çekti. Bunlardan altı yedi tane yaptıktan sonra belki biraz daha hızlanabilirdi ama daha o seviyeye gelmesine çok vardı.</p>

    <p class="normal">Aniden bir şey hissetti.</p>

    <p class="normal">Sanki görme, işitme, koklama ve tat alma duyuları birleşmişti ama yine de bunların hiçbirisine ait değil gibiydi. Bir şey... bir şey olmak üzereydi.</p>

    <p class="normal">Güç’ten bir şey geliyor olabilir miydi? Ben, ışık yılı uzaklıktaki olayları hissedebilmişti ve Yoda’nın da böyle şeylerden bahsettiğini duymuştu ama Luke emin değildi. Kendi deneyimleri ve kendi X-kanadı uygulamada son derece sınırlı imkanlara sahipti.</p>

    <p class="normal">Keşke Ben burada olup ona söyleseydi.</p>

    <p class="normal">Her ne ise gittikçe güçleniyordu. Bir anda aklına bir şey geldi. Leia?</p>

    <p class="normal">Cloud City’de, Vader’la karşılaşmasının ardından düşerken onu çağırmayı başarabilmişti. Leia bir şekilde onu duymuştu.</p>

    <p class="normal">Leia mıydı?</p>

    <p class="normal">Silahını kontrol etti ve kemerini eğer gerekirse silahını kolayca çekebileceği şekilde düzeltti ve dışarı çıktı. Normalde Tusken Yağmacıları –Kum Adamlar– Ben’in evinden uzak dururdu. Batıl inançları vardı ve Ben Güç’ü kullanarak onlara birkaç küçük numara yapmış ve orada hayaletlerin olduğuna onları inandırmıştı. Ama artık Ben yoktu ve onun yaptıkları da onunla birlikte yok olup gitmişti. Luke, Ben’in gücüne sahip değildi; yağmacılar Güç’ü kullanarak yerden birkaç çakıl taşını ancak kaldırabildiğini gördüklerinde pek de etkilenmezlerdi. Ama tabanca kullanmasına bir diyecek yoktu ve birinin yanı başındaki kayanın bir lazerle tuzla buz olması onu bir kez daha düşünmeye sevk edebilirdi.</p>

    <p class="normal">Işın kılıcını bitirip çalışır hale getirdiği zaman lazer ışınlarını kesebileceğini umuyordu. Ben ona gerçek bir Jedi’ın kendisini korumak için silaha ihtiyaç duymayacağını söylemişti.</p>

    <p class="normal">İç çekti. Daha öğrenmesi gereken çok şey vardı.</p>

    <p class="normal">Çölü kasıp kavuran sıcak rüzgarlar derisini kurutmuştu. Uzakta ince bir toz bulutu gördü. Mos Eisley tarafından birisi yaklaşıyordu, muhtemelen bir landspeeder’dı. Burada olduğunu başka kimse bilmediğinden gelenler Leia, Chewie ve Lando olmalıydı – ya da İmparatorluk yerini bulmuştu ve gelenler de stormtrooper’dı. Eğer öyleyse onlar burayı yerle bir etmeden kamuflajlı X-kanadına ulaşabilirse şanslı sayılırdı – tıpkı çiftlikte ailesinin evine yaptıkları gibi.</p>

    <p class="normal">Luke aklına gelen düşüncelerle çenesinin gerildiğini hissetti.</p>

    <p class="normal">İmparatorluk’un hesap vermesi gereken çok şey vardı.</p>

    <p class="normal">İmparatorluk Merkezi’nin tam ortasındaki güvenli koridorlara gerekli belge ve izinlere sahip kişiler haricinde kimsenin girmesine izin verilmezdi. Bu koridorlar genişti, aydınlıktı, güzel bitkilerle dekore edilmişti ve granit duvarlara yuvalanan kaya salyangozlarını avlayan şahin yarasalar üzerlerinde devriye gezerdi. Bu koridorların yapılmasının ana amacı zenginlerin fakirler tarafından rahatsız edilmeden özgürce dolaşabilmesini sağlamaktı.</p>

    <p class="normal">Fakat Xizor böyle bir yolda önünde ve arkasında dört koruması olduğu halde ilerlerken adamın biri belirip ona ateş yağdırmaya başlamıştı.</p>

    <p class="normal">Önündeki iki korumadan biri göğüs zırhına isabet eden lazerle yere yığıldı. Xizor sırt üstü yere düşen korumanın göğsündeki yaradan dumanlar yükseldiğini gördü.</p>

    <p class="normal">İkinci koruma, yetenek ya da şans eseri, ateşe karşılık verdi ve suikastçının elindeki silahı vurup yere düşmesini sağladı. Tehdit sona ermişti.</p>

    <p class="normal">Saldırgan bağırarak çıplak elleriyle korumalara ve Xizor’a saldırdı. Xizor merakla adamın yaklaşmasını bekledi. Suikastçı hem korumalarından hem de Xizor’un kendisinden çok daha iriydi ve elinde silah olmadan üç kişiye birden saldırdığına göre de aklını kaçırmış olmalıydı.</p>

    <p class="normal">Çok ilginçti.</p>

    <p class="normal">“Ateş etmeyin,” dedi Xizor.</p>

    <p class="normal">Adam yirmi metre kadar uzaktaydı ve koşarak geliyordu. Kara Prens’in yüzünde pis bir sırıtma belirdi.</p>

    <p class="normal">“Siz karışmayın,” dedi. “O benim.”</p>

    <p class="normal">Üç koruma silahlarını indirip kenara çekildi. Xizor’un emirlerini sorgulamamaları gerektiğini biliyorlardı. Aksi davrananın sonu yerde yatan koruma gibi olurdu.</p>

    <p class="normal">Suikastçı deli gibi bağırarak koşmaya devam etti.</p>

    <p class="normal">Xizor bekledi. Adam yanına gelince Kara Prens topukları üzerinde döndü ve o hızla kendisini geçip gidecek olan adamın sırtına güçlü bir tokat attı. Darbenin de etkisiyle dengesini yitirten adam takıldı ve düştü. Ama omuzları üzerinde takla atarak döndü. Ayağa kalktı, şimdi Xizor’la yüz yüzeydi. Artık biraz daha temkinliydi. Ellerini yumruk yapmış halde yavaşça yanaştı.</p>

    <p class="normal">“Sorun nedir, vatandaş,” diye sordu Xizor.</p>

    <p class="normal">“Seni katil köpek. Şerefsiz!”</p>

    <p class="normal">Adam yaklaşıp Xizor’a bir yumruk savurdu. Eğer tutturabilse muhtemelen kafatasını kırmıştı. Xizor yana çekilip eğildi ve sağ ayağının topuğuyla saldırganın karnına tekmeyi yapıştırıp nefesini kesti.</p>

    <p class="normal">Saldırgan nefesini toplayabilmek için birkaç adım geri gitti.</p>

    <p class="normal">“Tanışmış mıydık? Gördüğüm yüzü hiç unutmam ama seninkini hatırlayamadım.” Xizor gömleğinin üzerindeki ipliği fark etti. Elini uzatıp silkeledi.</p>

    <p class="normal">“Babamı öldürdün. Colby Hoff’u unuttun mu?”</p>

    <p class="normal">Adam yumruklarını deli gibi savurarak tekrar saldırdı.</p>

    <p class="normal">Xizor yana çekildi, adamın kafasına bir yumruk indirdi ve onu yere serdi.</p>

    <p class="normal">“Yanlışın var, Hoff. Hatırladığım kadarıyla senin baban intihar etti. Tabancayı ağzına dayayıp tetiği çekmişti, değil mi? Kanlı olmuş.”</p>

    <p class="normal">Öfkeden kuduran Hoff yerden kalkıp tekrar Xizor’a saldırdı. Xizor sağına dönüp sol botunun topuğunu Hoff’un sol dizine geçirdi. Eklemlerin kopuşunun sesini duymuştu.</p>

    <p class="normal">Hoff yere düştü, sol ayağı artık onu taşımıyordu.</p>

    <p class="normal">“Onu sen mahvettin,” diğer dizi üzerinde kalkabilmek için çabalıyordu.</p>

    <p class="normal">“Bizler rakiptik,” dedi Xizor. “Benden daha zeki olduğunu zannetti. Büyük bir hata. Eğer kaybetmeye tahammülün yoksa o zaman oyun oynamayacaksın.”</p>

    <p class="normal">“Seni öldüreceğim!”</p>

    <p class="normal">“Hiç sanmam,” dedi Xizor. O yapıda birinden beklenmeyecek bir çeviklikle yaralı adamın arkasına geçti ve Hoff’un başını iki eliyle tuttu. “Gördüğün gibi Xizor’la uğraşırsan kaybedersin. Hele ki ona saldırmaya kalkarsan bunun da intihar etmekten farkı yoktur.”</p>

    <p class="normal">Sözünü bitiren Xizor ellerini aniden çevirdi.</p>

    <p class="normal">Adamın boynundan gelen ses tüm koridorda duyuldu.</p>

    <p class="normal">“Temizleyin şu pisliği,” dedi korumalarına, “ve ilgili mercilere bu zavallı adamın sonunun ne olduğunu bildirin.”</p>

    <p class="normal">Yerde yatan cesede baktı. Hiçbir pişmanlık duymuyordu. Bir hamamböceğini ezmekten farksızdı. Onun için hiçbir anlamı yoktu.</p>

    <p class="normal">İmparator odasında oturmuş gerçek ölçülerindeki hologram kayıtlarını inceliyordu: Prens Xizor kendisine güvenli koridorlarda saldıran birinin boynunu kırıyordu.</p>

    <p class="normal">İmparator gülümsedi ve uçan koltuğu üzerinde dönüp Darth Vader’a baktı.</p>

    <p class="normal">“Demek ki,” dedi İmparator, “Prens Xizor dövüş sanatları konusunda fazlasıyla yetenekliymiş, öyle değil mi?”</p>

    <p class="normal">Vader, zırhlı maskesinin ardında kaşlarını çattı.</p>

    <p class="normal">“Tehlikeli bir adam, Efendim. Asla güvenilemez.”</p>

    <p class="normal">İmparator rahatsız edici gülümsemesiyle aynı fikirde olduğunu gösterdi. “Xizor’u dert etmeyin, Lord Vader. O benim meselem.”</p>

    <p class="normal">“Nasıl isterseniz,” diye başını eğdi Vader.</p>

    <p class="normal">“Böyle aptal bir adamın nasıl olup da güvenli koridorlara girebildiğini düşünmeden edemiyorum,” dedi İmparator. Ama İmparator’un sesinde hiç de merak ediyormuş gibi bir ifade yoktu. Hem de hiç.</p>

    <p class="normal">Vader’ın yüzü sabitti. Biliyordu. Suikastçı olması muhtemel birinin koridora girmesine izin veren muhafızın hâlâ hayatta olması imkansızdı ve sadece o kişi bu genç adamın içeri girmesi için emir veren kişinin kim olduğunu bilebilirdi – ama nasıl olmuşsa İmparator da biliyordu.</p>

    <p class="normal">İmparator’un karanlık sanatlardaki ustalığı gerçekten tartışılmazdı.</p>

    <p class="normal">“Bunun üzerinde duracağım, Efendim,” dedi Vader.</p>

    <p class="normal">İmparator yaşlı eliyle işaret etti. “Zahmet etme. Sorun yok. Prens Xizor’un tehlikede olmadığını biliyoruz, değil mi? Kendisini korumakta son derece başarılı olduğu görülüyor – tabii ki hâlâ işimize yaradığı müddetçe başına bir şey gelmesini de istemem.”</p>

    <p class="normal">Vader tekrar başını eğdi. Her zamanki gibi İmparator isteğini dolaylı ama şüpheye yer bırakmayacak şekilde belirtmişti. Xizor’un kendisine yönelik saldırılara karşı kendini nasıl koruyabileceğini sınamak için başka girişimde bulunulmayacaktı.</p>

    <p class="normal">En azından şimdilik.</p>

    <p class="normal">Bu süre zarfında Vader, Kara Prens’i izlemeye devam edecekti. Falleen sinsi bir adamdı ve o çarpık zihni İmparatorluk’a ancak kendi çıkarlarına uygun düştüğü müddetçe hizmet ederdi.</p>

    <p class="normal">Nihayetinde Xizor bir suçluydu. Ahlaki değerleri ve sadakati yoktu ve değişen duruma göre hareket ederdi. Yoluna çıkan hiçbir şey onu durduramazdı ve Vader şundan emindi ki Xizor’un zihnindeki galakside ona ve İmparator’a yer yoktu.</p>

    <p class="normal">Xizor’la uğraşırsan kaybedersin?</p>

    <p class="normal">Göreceğiz.</p>
  </div>

  <div class="calibre1" id="calibre_pb_10"></div>
</body>
</html>
