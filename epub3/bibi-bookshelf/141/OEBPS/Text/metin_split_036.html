<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_32">31</h1>

    <p class="normal">“Eh,” dedi Luke, “geldiğimiz yerden biraz daha iyi bir yere benziyor ama tam olarak nereye gidiyoruz.”</p>

    <p class="normal">Lando işaret etti. “Şuraya.”</p>

    <p class="normal">“Bitki dükkanı mı?”</p>

    <p class="normal">“Görünüşe aldanma. Sahibi Spero adında yaşlı bir Ho’din’dir. Hem İmparatorluk’tan hem de İttifak’tan tanıdığı pek çok kişi vardır.”</p>

    <p class="normal">“Bak sen. O da mı sana iyilik borçlu?”</p>

    <p class="normal">“Pek sayılmaz. Ama geçmişte onunla iş yapmıştık ve bilgi satarak biraz para kazanmaya itirazı olmaz.”</p>

    <p class="normal">Dükkana doğru gittiler.</p>

    <p class="normal">“Etraftakiler bize pis pis bakıyor,” dedi Luke.</p>

    <p class="normal">“Üniformalar yüzünden. Buralarda İmparatorluk’u pek sevmezler. Burada yaşayanların çoğu muhtemelen kaçaktır ve tutuklanma korkusuyla yaşarlar. İşlerine karışmadığımız müddetçe onlar da bize karışmazlar. İmparatorluk’un gazabını üzerlerine çekmek istemezler.”</p>

    <p class="normal">Dükkana girdiklerinde içeride kendilerinden başka kimse olmadığını gördüler.</p>

    <p class="normal">“Kimse yok mu?” dedi Luke. “Bu garip, değil mi?”</p>

    <p class="normal">“Evet öyle. Ben-”</p>

    <p class="normal">Arkalarından birisi bir şey söyledi. Luke söyleneni anlamasa da lisanı tanımıştı: Wookieece.</p>

    <p class="normal">“Ağır ol, birader,” dedi Lando. “Kimse ani bir hareket yapmasın.” Ellerini kaldırdı ve Luke’a da aynı şeyi yapmasını söyledi.</p>

    <p class="normal">Wookieece konuşan başka bir şey daha söyledi...</p>

    <p class="normal">“Yavaşça geriye dön,” dedi Lando, Luke’a.</p>

    <p class="normal">Döndüler.</p>

    <p class="normal">Karşılarında kötü saç kesimli bir Wookiee duruyordu –</p>

    <p class="normal">“Chewie!” dedi Lando.</p>

    <p class="normal">Miğferlere rağmen Chewbacca onları tanıdı ve silahını indirdi.</p>

    <p class="normal">Lando gülerken Luke da gidip Chewie’ye sarıldı.</p>

    <p class="normal">“Ne oldu? Saçlarını kim yoldu?”</p>

    <p class="normal">Chewie cevap vermeye çalışırken Lando’nun soruları yağmur gibi yağmaya başladı. Luke fazla bir şey anlamasa da Chewie’yi gördüğüne çok mutlu olmuştu.</p>

    <p class="normal">Nihayet Lando söylenenleri Luke için tercüme etti.</p>

    <p class="normal">“Dükkanın sahibi arkada bağlıymış. Belki de birileri görüp Wookiee’ye yardım etmekle suçlarlar diye böyle bir önlem almışlar.”</p>

    <p class="normal">Chewie hiç durmadan konuşmaya devam etti.</p>

    <p class="normal">“Tamam, tamam, Leia seni ölü isteyenin Black Sun olduğunu düşünüyor, suikastların ardında olan İmparatorluk değil, onlar. Ne? Nasıl yapacağımızı bilmiyorum, sadece üç kişiyiz. İçeri nasıl gireceğiz? Yakalanırsak kimseye faydamız olmaz.”</p>

    <p class="normal">Konuşma dükkanın açık kapısından gelip tavandan sarkan saksılardan birini dağıtan lazer ışınıyla bir anda sona erdi. Seramik parçaları ve saksının içindeki toprak Luke’un üzerine yağdı. Dükkanın içerisindeki ormanı andıran koku daha da artmıştı.</p>

    <p class="normal">“Hey!”</p>

    <p class="normal">Dükkanın dışındaki dört kişi ateş etmeye devam etti. Her kimlerse üniforma giymiyorlardı.</p>

    <p class="normal">Üçü de kendini yere attı. Chewie silahını kaldırıp körlemesine birkaç el ateş etti.</p>

    <p class="normal">“Bunlar da kim? Bize niye ateş ediyorlar?”</p>

    <p class="normal">“Kim bilir?” dedi Lando. Silahını çekti ve o da ateş etmeye başladı. Üzerlerine gelen ateşte bir eksilme olmadığına göre henüz kimseyi vuramamışlardı.</p>

    <p class="normal">“Buradan başka bir çıkış var mı?” diye sordu Luke.</p>

    <p class="normal">Chewie bir cevap verdi. Luke bunu “Evet,” olarak kabul etti.</p>

    <p class="normal">“Arka tarafta,“ diye bağırdı Lando.</p>

    <p class="normal">O ve Chewie biraz daha ateş etti ve üçü birden arkaya doğru sürünmeye başladılar.</p>

    <p class="normal">Bir köşede bağlı bulunan Ho’din’in yanından geçtiler.</p>

    <p class="normal">“Kusura bakma,” dedi Lando Ho’din’e. “İttifak’a bir fatura gönder. Zararını öderler!”</p>

    <p class="normal">Chewie arka çıkışa ulaştı ve kapıyı açtı.</p>

    <p class="normal">Tam göğüs yüksekliğinde diğer bir lazer kapıdan geçip içerideki duvarda bir delik açtı.</p>

    <p class="normal">Lando küfürü bastı. “Kapana kısıldık.”</p>

    <p class="normal">Daha ne yapacaklarını düşünmelerine fırsat bulamadan çıkış kapısının dışındaki adamlardan birinin feryadını duydular. Dışarıdan çatışma sesleri gelmeye başladı – ama dükkana doğru ateş edilmiyordu.</p>

    <p class="normal">“Ne oluyor be?” dedi Lando.</p>

    <p class="normal">Üstü başı saksı toprağı kaplı olan Luke yüzükoyun yattığı yerden başını kaldırıp baktı ve arka sokaktan gelen birini gördü. Adamın biri hiç acele etmeden kasıla kasıla geliyordu.</p>

    <p class="normal">Luke geleni hemen tanıdı.</p>

    <p class="normal">Dash Rendar! Yine Luke’un hayatını kurtarmıştı ve Luke bir kez daha gıcık oldu.</p>

    <p class="normal">“Naber gençler, başınız dertte mi?” Silahını parmağında çevirdi ve namlusuna üfledi.</p>

    <p class="normal">Luke ayağa kalkarken Lando ve Chewie’nin de aynısını yaptığını gördü. Tam konuşacakken Lando lafı ağzından kaptı. “Rendar! Burada ne halt ediyorsun?”</p>

    <p class="normal">“Anlaşılan benim işim de ikide bir sizi kurtarmak. Neyse devam edelim, yürürken de konuşabiliriz. Beni takip edin.”</p>

    <p class="normal">Luke başını iki yana salladı. Ne kadar sinir olsa da bir şey demeye hakkı yoktu. Maalesef Rendar haklıydı.</p>

    <p class="normal">Kalesindeki konferans odasında Darth Vader hemen önünde duran küçük adama baktı.</p>

    <p class="normal">“Bundan emin misin?”</p>

    <p class="normal">“Eminim, Lordum.”</p>

    <p class="normal">Vader bir anda zafer kazanmış hissine kapıldı. Tek başına yeterli olmasa da bununla delil toplama işinde bayağı bir yol katetmiş olacaktı. “Kayıtlar ve belgeler de elinde mi?”</p>

    <p class="normal">“Çoktan sizin dosyalarınıza eklendi, Lord Vader.” Küçük adam gülümsedi.</p>

    <p class="normal">“Hizmetinden memnunum. Bunu unutmayacağım. Araştırmana devam et.“</p>

    <p class="normal">Küçük adam eğilerek selam verdi ve ayrıldı.</p>

    <p class="normal">Elinde, serbest çalışan bir ajanın İttifak’ın mürettebat şefine eğer Luke Skywalker’ı öldürürse kendisini zengin yapacağını söylediği konuşmanın kaydı vardı.</p>

    <p class="normal">Tabii ki Xizor’la doğrudan bir bağ ispat edememişti ama Vader’ın ajanları bunu da bulacaktı, birisi eninde sonunda konuşacaktı. Vader’ın ajanları rüşveti veren kişiden onu kimin gönderdiğini öğrenene kadar uğraşacaklardı. Daha sonra onu da göndereni ve bu böyle devam edecekti.</p>

    <p class="normal">Ajanlarının topladığı delillerden oluşan koleksiyona güzel bir ilave daha yapılmıştı ve bu koleksiyon büyümeye devam edecekti.</p>

    <p class="normal">Tek başına bir kum tanesi bir şey ifade etmezdi ama yeterli sayıda tane bir araya gelince bir şehri bile kaplayabilirlerdi. Daha işin başındaydı ve Xizor’u gömmesi için biraz daha kum tanesi bir araya getirmesi gerekecekti.</p>

    <p class="normal">Xizor ebediyen ortadan kaldırılmalıydı ve günü geldiğinde bunu yapmak için bir gün daha beklemeyecekti.</p>

    <p class="normal">Yakında.</p>

    <p class="normal">Çok yakında.</p>

    <p class="normal">Dash onlara yolu gösterdi ve Chewie önde olduğu halde kimsenin onları takip edemeyeceği karmaşık tüneller ve koridorlardan geçtiler.</p>

    <p class="normal">“Buraya nasıl geldin?” diye sordu Lando, Dash’e.</p>

    <p class="normal">“Her zamanki gibi. Bir yük gemisinin altına saklanıp sensörlerden gizlenerek. Daha gençken akademide öğrendiğim bir numaradır. İyi bir pilot gözleri kapalı bile yapabilir. Ya sen?”</p>

    <p class="normal">Lando hafif sinirli gülümsedi. Omuz silkti. “Öyle. Biz de yaptık. Çocuk oyuncağı. O kadar kolaydı ki otopilotta bile yapabilirdim.”</p>

    <p class="normal">“İyi de buraya nasıl geldin?” diye sordu Luke.</p>

    <p class="normal">“Ho’din’in yerine mi? Spero’yu tanımayan mı var? Öyle değil mi, Lando?”</p>

    <p class="normal">“Anlaşılan öyle,” dedi Lando. “Nasıl geldiğini anladık, peki neden geldin?”</p>

    <p class="normal">Dash iç çekti. “Bir şeyler ispat etmek için sanırım. Luke’la yaşadığımız felaketin ardından berbat hissettim ve unutmaya çalışıyorum. Hata yapmak pek alışık olduğum bir şey değildir. Ama anladım ki eğer geminle kaza yaparsan uçmaktan korkmak yerine hemen bir sonraki gemiye atlayıp yoluna devam edeceksin. Hata yaptım ve hâlâ unutmuş değilim ama kendine acımanın bir faydası olmuyor. Para için çalışırım ama İmparatorluk’un bana bir şeyler borçlu olduğunu hissettim. Chewie beni aradığında onlardan bu borcu tahsil etmenin zamanının geldiğini anladım.”</p>

    <p class="normal">Luke başını salladı. “Neler hissettiğini biliyorum.”</p>

    <p class="normal">“Burada birkaç tanıdığım var,” dedi Dash.</p>

    <p class="normal">“Benimle kahvaltı etmelisin,” dedi Xizor.</p>

    <p class="normal">Leia ona baktı. Sabah erkenden odasına gelmişti ama Leia çoktan kalkıp giyinmişti ve bu sefer üzerinde olan buraya ilk geldiğinde giydiği kelle avcısı kıyafetiydi. Bu adamın verdiği kıyafetleri giymek istememişti.</p>

    <p class="normal">“Aç değilim,” dedi.</p>

    <p class="normal">“Israr ediyorum.”</p>

    <p class="normal">Luke’u öldürmeye çalışan adamın bu olduğunu bildiği halde Leia hâlâ bu adamdan etkilenmekten kendini alamıyordu. Neyse ki artık karşı koyabilecek durumdaydı. Öfke iyi bir panzehirdi.</p>

    <p class="normal">Xizor’un ağzından laf almaya çalıştı. “Chewbacca da bize katılacak mı?” dedi.</p>

    <p class="normal">“Maalesef, Wookiee dostunuz bizleri terk etmeye karar vermiş.”</p>

    <p class="normal">“Kaçtı ve onu bulamadınız, öyle mi?”</p>

    <p class="normal">Xizor kendisine bakıp soğuk şekilde gülümsedi.</p>

    <p class="normal">“Kendi başına kaçtığını mı zannediyorsun, Leia? Gitmesine ben izin verdim.”</p>

    <p class="normal">“Acaba?”</p>

    <p class="normal">“Ben Skywalker’ı istiyorum. Skywalker da seni istiyor. Sense benim elimdesin. Bilmem daha fazla anlatmama gerek var mı?”</p>

    <p class="normal">Leia bir anda tüylerinin diken diken olduğunu hissetti. Xizor onunla oynamıştı. Onun buraya gelmesine izin vermesinin tek nedeni Luke’u yakalamak için yem olarak kendisini kullanmak istemesiydi.</p>

    <p class="normal">Leia açtı ama artık canı kahvaltı yapmak istemiyordu. Bu adam kötülüğün ta kendisiydi. Sahtekar, zeki ve kötü.</p>

    <p class="normal">“Nereye gidiyoruz?” diye sordu Luke.</p>

    <p class="normal">Dash dedi ki, “Saklanabileceğimiz bir yer biliyorum. Oraya bir varalım, daha sonra ne yapacağımıza da öyle karar veririz.”</p>

    <p class="normal">Luke içinde garip bir şeyler hissetti. Sanki bir anda bir şey malum olmuş ve canını sıkmıştı. Bir anda –hatta denemediği halde- Güç’le bir olmuştu. Öylesine oluvermişti.</p>

    <p class="normal">“Ne oldu?” dedi Lando farkına vararak.</p>

    <p class="normal">“Bu yere gidecek ve Leia’yı kurtarmak için plan yapacağız?” dedi Luke.</p>

    <p class="normal">Ne tepki alacağını bilmiyordu, Lando, Dash ve hatta Chewie bile buna itiraz edebilir ve kararları alma yetkisini nasıl kendisinde gördüğünü sorabilirlerdi. Fakat üçü de önce birbirlerine sonra Luke’a baktılar, artık bir şeyler değişmişti.</p>

    <p class="normal">“Tamam,” dedi Lando. “Tabii ki.”</p>

    <p class="normal">Chewie de kükreyerek onayladı.</p>

    <p class="normal">“Sırada ne var?” dedi Dash.</p>

    <p class="normal">Bu sadece yapılması gereken doğru şeydi ve nefes almak kadar da kolaydı. Güç’ün gerçekte bu olduğunu artık idrak etmişti. Doğal bir olgu. Onu elde etmek için o kadar mücadele etmişti oysa ki tüm yapması gereken rahatlamak ve onu yaratmaya çalışmak yerine ona izin vermekti. Bu kadar basit.</p>

    <p class="normal">Ama “basit” ile “kolay” aynı şey değillerdi.</p>

    <p class="normal">Neyse. Bir şeyin zor olması yapılamayacağı anlamına gelmiyordu. Güç’le pek çok şey mümkündü. Hâlâ öğrenmesi gereken çok şey vardı, zannettiğinden çok daha fazla şey. Gülümsedi. Üstat Yoda ne demişti? Cehaletinin farkına varmak bilgeliğe giden ilk adımdır.</p>

    <p class="normal">Xizor’un önünde duran Guri kahvaltı kıyafetini çıkarıp diğer kıyafetini giymeye başladı. Üzerinde elbise olmaması onu hiç rahatsız etmezdi.</p>

    <p class="normal">“Ajanlarımız Millenium Falcon’un eşgaline uyan bir Corellian yük gemisinin Güney Kutbu’na yakın Hasamadhi depo bölgesinde gizlendiğini bildirdi.”</p>

    <p class="normal">Xizor dolabından birbirine uyan bir gömlekle bir pantalon seçti ve ışık altında onları gözden geçirdi. “Yani? Ona benzeyen yüzlerce Corellian yük gemisi var, öyle değil mi?”</p>

    <p class="normal">“Ama onlar Hasamadhi depo bölgesinde saklı değiller.”</p>

    <p class="normal">“Yani Skywalker’la kumarbazın buraya geldiğini mi söylüyorsun? Yani İmparatorluk’un güvenlik ağını geçip canlarının istediği gibi gelip gezegene indiler, öyle mi?”</p>

    <p class="normal">“Pilotlukla biraz alakası olan herkes yük gemisi numarasını bilir. Bizim kaçakçılarımız bunu sürekli yapıyorlar.”</p>

    <p class="normal">Xizor kıyafetleri beğenmedi ve yere atıp daha koyu ve muhafazakar olan bir diğerini seçti.</p>

    <p class="normal">“Tamam. Kontrol edin. Eğer Skywalker’ın gemisiyse gözlem altına alın. Görüldükleri yerde öldürülsünler. Usulüne uygun olarak tabii ki.”</p>

    <p class="normal">Guri başını salladı. Döndü ve çıktı.</p>

    <p class="normal">Xizor kıyafeti giydikten sonra aynada kendini izledi. Etkileyici. Guri’nin az önce kendisine söylediklerini düşündü. Skywalker’ın bu kadar çabuk gelmesini beklemese de imkansız da değildi. Eğer doğruysa her şey yolunda demekti.</p>

    <p class="normal">Eğer Skywalker burnunun dibinde öldürülürse Vader aptal durumuna düşecekti.</p>

    <p class="normal">Bir de eninde sonunda çözeceği Leia meselesi vardı. Onunla ilgilenmek için bolca zamanı olacaktı.</p>

    <p class="normal">Ama genelde işler böyle yolunda gitmezdi. Gider miydi yoksa?</p>

    <p class="normal">Fakat işler beklemezdi ve Xizor sadece belli bir bölümünü başkalarına devredebilirdi. Kimi meselelerle bizzat ilgilenmesi şarttı. Kendine bakmayı bitirdi ve misafir odasına yöneldi.</p>

    <p class="normal">Oraya vardığında Xizor dedi ki, “Pekala. Görüşeceğim ilk kişi kim?”</p>

    <p class="normal">“General Sendo, Prens Xizor.”</p>

    <p class="normal">Neyse. Alet hiç değilse isimleri doğru söyleyecek kadar tamir edilmişti.</p>

    <p class="normal">“İçeri gelsin.”</p>

    <p class="normal">General Sendo içeri girdi ve eğilerek selam verdi.</p>

    <p class="normal">“Oturun, General,” dedi Xizor.</p>

    <p class="normal">“Majesteleri,” diyerek karşılık verdi adam.</p>

    <p class="normal">Biraz havadan sudan konuşuldu. Ardından da Xizor kendisine içinde kullanılmış on bin kredi olan bir zarf verdi. Black Sun’ın bilmeyi istediği şeyleri onlara iletmesinin aylık bedeliydi bu. Sendo İmparatorluk istihbaratının Destab Kolu’nda görev yapan önemsiz, hiç savaşa katılmamış ama oturduğu rahat koltuğundan her türlü bilgiye ulaşabilen bir adamdı.</p>

    <p class="normal">Xizor zarfı adamın avucuna sıkıştırıp gitmesini işaret etti. İhanet olasılığına yer bırakılmazdı – ziyaretçilerin tümü tarayıcılarla dikkatle aranır ve üzerinde uygunsuz bir şey bulunan kişi sorgusuz sualsiz ortadan kaldırılırdı. Kurallar basitti ve Xizor’un kalesine girmek isteyenlere her seferinde bu kurallar hatırlatılırdı.</p>

    <p class="normal">Elinde delil olmadan gördüklerini anlatsalar da bir faydası olmazdı. Xizor’un yerel poliste, ordu garnizonunda ve İmparatorluk donanma istihbaratında adamları vardı ve kendisiyle ilgili verilen her türlü rapordan anında haberi olurdu. Bu raporlar o bölümde çalışan Black Sun ajanları tarafından kısa sürede ortadan kaldırılırdı.</p>

    <p class="normal">Mayli Weng, Exotic Entertainers’ Union’dan fiyat artışı ve yirmi bin çalışanının çalışma koşularının iyileştirilmesini isteyen bir dilekçe getirmişti. Xizor bu dilekçeyi kabul etmeye niyetliydi. Mutlu çalışanlar mutlu müşteriler demekti. Black Sun’ın kâr oranı –işçilerin çalıştığı tesislerin sahiplerinin ödediği miktar- böylece artacaktı. Weng her zaman rica etmiş hiç istememişti. O kadar kibardı ki üzerinde feromonlarını kullanmasına bile gerek kalmazdı. Tabii ki değişimi yapacak kişi kendisi değildi; bu Owner’s League’in göreviydi; ama bu tarihe kadar Black Sun’ın hiçbir önerisini reddetmemişlerdi ve bundan sonra da bir değişiklik olacakmış gibi görünmüyordu.</p>

    <p class="normal">“Elimden geleni yapacağım,” dedi Xizor.</p>

    <p class="normal">Weng eğilerek selamladı, cömertliği için teşekkür etti ve çıktı.</p>

    <p class="normal">İmparatorluk Merkezi Construction Contracts Division’ın yöneticisi olan Bentu Pall Tarlen gelerek gezegen üzerindeki büyük inşaat projeleriyle ilgili son ihalelerin rakamlarını bildirdi. Xizor bu rakamları bilmesi sayesinde desteklediği şirketlerinin daha düşük fiyatla ihalelere katılıp kazanmasını sağlayabilecekti. İnşaat başladıktan sonra ise tabii ki kârı artırmak için bazı beklenmedik masraflar ve gecikmeler olacaktı. Bu tür anlaşmalardan Black Sun’ın kârı küçümsenecek gibi değildi.</p>

    <p class="normal">Kendi kurduğu paravan bir konsorsiyum vasıtasıyla kiraladığı danışmanlarla Xizor Tarlen’in banka hesabına para aktarımı ayarladı.</p>

    <p class="normal">Adam keyfi yerinde ayrıldı.</p>

    <p class="normal">Wendell Wright-Sims beraberinde en değerli baharattan on kilo getirmişti. Xizor bu tür şeylerle pek ilgili değilse de konukları ona bu tür hediyeler getirmek ister ve o da onları kırmazdı. Wright-Sims’e teşekkür edip onu da uğurladı. Ödeme yapması söz konusu değildi; adam sadece dostluğunu kazanmak için bunları getirmişti. Bu miktarda baharat sokaklarda belki de milyonlarca krediye satılırdı ama yine de adam için ucuz bir sigorta demekti.</p>

    <p class="normal">Black Sun lideri bu işleri adamlarına da hallettirebilirdi ama bu kıymetli araçlarıyla yüz yüze görüşmeyi daha uygun buluyordu. Bu işinin bir parçasıydı, diğerlerine patronun kim olduğunu ve Black Sun’la ters düşerlerse kimle karşı karşıya kalacaklarını hatırlatmak.</p>

    <p class="normal">Bu iş kimi zaman can sıksa da Xizor yıllardır ara vermeden sürdürmeye devam etmişti. Düşünecek çok şeyi, her meselede dikkate alması gereken pek çok durum vardı. Sıkıntı hayal gücü olmayan insanların sorunuydu. Xizor bir odada oturup sadece duvara bakar ama en karmaşık işlerde çalışan insanlardan daha meşgul olabilirdi.</p>

    <p class="normal">Jewelers’ Guild temsilcisi geldi...</p>

    <p class="normal">Dash’in onları götürdüğü yer basık, pis, leş gibi kokan kanalizasyonla ve sıçanların kemirdiği kablolarla çevrelenmiş mağara gibi bir yerdi. En azından dışarıdan böyle görünüyordu.</p>

    <p class="normal">Korumayı ve kapıyı geçtikten sonra içerisinin nispeten daha iyi olduğunu gördüler. Luke’un ziyaret ettiği limanlardaki ikinci sınıf otellerden birine benziyordu. Fakat burada kalmak için ödeyecekleri paraya her biri Tatooine’de yeni bir ev alabilirdi.</p>

    <p class="normal">Ya da Dash öyle söylemişti.</p>

    <p class="normal">“Eğer ne yapacağımıza dair bir karar verdiysek adamlarımla görüşeyim,” dedi Dash. “Evet, fikri olan?”</p>

    <p class="normal">“Evet,” dedi Luke. “Benim var.”</p>
  </div>

  <div class="calibre1" id="calibre_pb_69"></div>
</body>
</html>
