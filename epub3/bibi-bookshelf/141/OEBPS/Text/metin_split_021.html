<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_20">19</h1>

    <p class="normal">Avaro, Black Sun’ın temsilcisinin geldiğini haber vermek için onlara bir uşak gönderdi. Onlara bir oda önermiş ve Leia da kibarca reddetmişti. Lando’dan buradan iki kumarhane uzakta bir yer tutmasını istemiş ve yerleşmeden önce de droidlere izleme cihazlarına karşı tüm odayı kontrol ettirmişti. Avaro’ya zerre kadar güvenmiyordu.</p>

    <p class="normal">“Bizimle burada Next Chance’te buluşmasını söyle,” dedi Leia, eğilip selam vererek uzaklaşan uşağa.</p>

    <p class="normal">Threepio’yla board oyunu oynayan Chewie’nin yanına geldi, diğer oyuncular Wookiee’nin kazanmasına izin verecek kadar zekilerdi.</p>

    <p class="normal">“Haydi çocuklar, gidelim. Ziyaretçimiz var.”</p>

    <p class="normal">Chewie ve Threepio kalktı ve onu takip etti.</p>

    <p class="normal">Lando aceleyle güvenliği sağlamak için odaya geldi. Black Sun’ın temsilcisi geldiğinde o da elinde silahla bir yere saklanmış olacaktı. Chewie koridordan kapıyı gözetleyecek, Threepio içeride Leia’nın yanında olacaktı.</p>

    <p class="normal">Dışarıda hava kararmaya başlamıştı, nemli ve sıcaktı, kumarhanelerin dışına bu kötü ışıklar yerleştirilmemiş olsa binalar bu kadar köhne görünmeyecekti. Elektroaktif gazlarla dolu bir düzine farklı renge sahip plastik borular parlayarak ortalığı ışığa ve gölgeye boğuyordu. Işıklar da diğer şeyler gibiydi: Bu tesislerde her şey suni görünüyordu; çimenler ve çalılar bile.</p>

    <p class="normal">Karanlıkta bir yerlerde birisi bağırdı. Leia koşan botların sesini ve onu takip eden çığlıkları duydu. Leia belindeki kılıfındaki silahının kabzasını kavradı. Chewie yanı başında olsa bile silahla kendini daha iyi hissediyordu. Burada gece demek İmparatorluk’la köşe kapmaca oynamak demekti. Kumarda çok para kaybeden kişiler bazen umutsuzca şeyler yaparlardı. Yerel gazetelerin arka sayfalarında her zaman işlenen cinayetlerin haberleri yer alırdı – işlenen cinayetin ön sayfada olması için fazlasıyla dikkat çekici olması gerekirdi.</p>

    <p class="normal">Next Chance’e sorunsuz ulaştılar ve doğruca odalarına gittiler.</p>

    <p class="normal">Kapıyı çaldıklarında Lando elinde silahla kapıyı açtı.</p>

    <p class="normal">“Her şey hazır mı?”</p>

    <p class="normal">“Evet,” dedi. Eliyle oturma odasını işaret etti. Odanın bir ucunda bilgisayar monte edilmiş bir çalışma masası, iki koltuk, üç sandalye ve küçük bir masa vardı. Bar ve soğutucu karşılıklı kapıların köşelerine monte edilmişti. İki sürgülü kapı mutfak ve yatak odalarını ayırıyordu. “Yatak odası kapısının arkasında olacağım,” dedi Lando. “Black Sun temsilcisi mutfağı kullanmak isteyebilir.”</p>

    <p class="normal">“Güzel. Chewie, sen de koridorda dur.”</p>

    <p class="normal">Chewbacca başını salladı ve koridora gitti, bowcaster’ı omuzunda asılıydı.</p>

    <p class="normal">“Tamam, Threepio, sen de burada barın yanında dur.”</p>

    <p class="normal">Leia çalışma masasına yürüdü ve masaya oturdu. Tıpkı iş görüşmelerinde olduğu gibiydi. Oturdu, derin bir nefes aldı ve sonra verdi.</p>

    <p class="normal">İttifak subaylarıyla, generallerle, gezegen yöneticileriyle, İmparatorluk valileriyle ve senatörlerle görüşmüştü ama hiçbirinde bu kadar gerilmemişti. Yeraltı dünyasının önde gelen kişileriyle daha önce buluştuğu hiç olmamıştı. Neyse ki gelecek olan onu tanımıyordu. Çok gergindi. Neyle karşılacağını merak ediyordu.</p>

    <p class="normal">Chewie koridordan seslendi.</p>

    <p class="normal">Anlaşılan bekledikleri kişi gelmişti.</p>

    <p class="normal">“İçeri gönder,” dedi.</p>

    <p class="normal">Kapı açıldı.</p>

    <p class="normal">Bilgisayar küçük bir çanta boyutundaydı. Siyahtı ve üzerinde kenarındaki kontrol paneli dışında hiçbir göze çarpan şey yoktu. Koth Melan bu şeyi rahatlıkla avuçlarında da tutabiliyordu.</p>

    <p class="normal">Outrider’ın içindeki salondaydılar. Dash bir sandalyeye oturmuş, hiçbir şey söylemeden duvara bakıyordu. Dört Y-kanadı yok eden füzeyi durduramamasının şokunu hâlâ atlatamamıştı. Luke, Dash’in burnunun sürtmesini istese de, tabii ki olayların bu şekilde gelişmesini istememişti. Dash zannettiği kadar iyi olmadığını anladığı için yıkılmıştı, ama hiç değilse hâlâ hayattaydı – yani saldırı gücünün yarısından daha şanslıydı.</p>

    <p class="normal">Luke da gözlerini dikmiş küçük bilgisayara bakıyordu. Bir kez daha içinde ne varsa umarım kaybedilen bu kadar cana değer, diye düşündü.</p>

    <p class="normal">“Programa erişebildin mi?”</p>

    <p class="normal">Melan başını iki yana salladı. “Hayır. Şifreli ve otomatik imha sistemi tarafından korunuyor. Ancak bir uzman bunları aşabilir. En iyi adamlarımız Kothlis’te – oradan birkaç ışık yılı uzaktaki Bothan kolonisi. Oraya götürürsek içinde ne olduğunu anlarız.”</p>

    <p class="normal">“Ben de gelmek isterim,” dedi Luke.</p>

    <p class="normal">“Tabii ki. Sana koordinatları veririm; X-kanadınla rahatlıkla gidersin.”</p>

    <p class="normal">“Dash?”</p>

    <p class="normal">Adam cevap vermeden boş gözlerle bakmaya devam etti.</p>

    <p class="normal">“Dash,” dedi tekrar.</p>

    <p class="normal">Dash sanki transtan çıkmış gibi gözlerini kırptı. “Hııı?” Luke bunu daha önce de görmüştü. Savaş şoku.</p>

    <p class="normal">“Kothlis’e giderken İmparatorluk’la bir sorun yaşar mıyız?” diye sordu Luke, Melan’a.</p>

    <p class="normal">Melan omuz silkti. “Kim bilir? Mümkün.”</p>

    <p class="normal">“Teşkilatının Prenses Leia’yı bulması mümkün mü?”</p>

    <p class="normal">“Dün itibarıyla Rodia kumar tesislerindeki Avaro Sookcool’un kumarhanesindeydi.”</p>

    <p class="normal">Luke başını iki yana salladı. Bu adamlar gerçekten işinin ehliydi. Dash’e baktı. Onu bu halde beraberinde götüremezdi. Adam fena dağılmıştı.</p>

    <p class="normal">“Dash...”</p>

    <p class="normal">“Tam önümdeydiler,” dedi Dash. “Onları ıskalamam mümkün değil.”</p>

    <p class="normal">“Dash!”</p>

    <p class="normal">“Hııı? Ne?”</p>

    <p class="normal">“Rodia’ya git. Prenses Leia’yı bulup ona bilgisayarı ve gizli planı anlat. Anladın mı?”</p>

    <p class="normal">“Seninle gelmem gerekir.”</p>

    <p class="normal">“Hayır, Prenses’i bulman daha önemli.” Luke sanki bir çocukla konuşuyormuş gibi hissetti.</p>

    <p class="normal">Dash gözlerini dikip Luke’a baktı. “Tamam. Rodia. Planlar. Anladım.”</p>

    <p class="normal">“Sonra görüşürüz,” dedi Luke. “Tamam mı?”</p>

    <p class="normal">“Tamam, görüşürüz.”</p>

    <p class="normal">“Toparlayacak gibi misin?”</p>

    <p class="normal">“Evet.”</p>

    <p class="normal">Luke tekrar Melan’a döndü. “Savaş böyledir,” dedi Melan. “Kötü şeyler olur.”</p>

    <p class="normal">Luke başını salladı. İmparatorluk’un hesap vermesi gereken bir şey daha.</p>

    <p class="normal">Guri, Leia’nın geleceğini hayal ettiği tiplerden hiçbirine benzemiyordu.</p>

    <p class="normal">Black Sun’dan gelen kadın harikaydı, uzun sarı saçları ve ince yapısıyla fazlasıyla güzeldi. Siyah kıyafetinin üzerine siyah kısa bir pelerin ve çizme giymişti ve kırmızı bir kemer takıyordu. Eğer silahı varsa da Leia görememişti. Profesyonel dansçı edasıyla yürüyordu.</p>

    <p class="normal">Leia’nın karşısına oturdu ve gülümsedi. Konuştuğu zamansa sesi soğuk ve duygusuzdu. “Size nasıl hizmet edebilirim, Prenses?”</p>

    <p class="normal">Leia gülümsemesini gizledi. Kadın doğrudan konuya girmişti. Ama Leia öyle uzun süredir diplomattı ki kolay kolay ağzından bir şey kaçırmazdı. Adet olduğu üzere lafı elinden geldiğince dolaştırıp kafasını karıştırması gerekiyordu. Bir tepeden bilinmeyen suların içine atlanmazdı; yüzeyin hemen altında tehlikeli canlılar pusuda bekliyor olabilirdi. Önce bir yoklamak yerinde olacaktı. Bu soğuk sarışın hakkında bir şey bilmiyordu. Teşkilattaki konumu neydi? Amacı neydi ve onlardan ne isteyeceklerdi? İttifak prensip olarak suçlularla anlaşma yapmasa da Leia Luke’u koruyabilmek için elinden geleni yapmak zorundaydı ve ayrıca bu toplantıda da Asi İttifakı’nı temsil ediyor değildi – tabii bunu sadece o biliyordu.</p>

    <p class="normal">“Black Sun’ın birinci sınıf istihbarat toplama imkanlarına sahip olduğunu biliyorum,” dedi Leia.</p>

    <p class="normal">Guri güldü. “Arada bir bazı şeyler kulağımıza çalınır.”</p>

    <p class="normal">“İçecek ister misiniz,” diye barı ve Threepio’yu işaret etti Leia.</p>

    <p class="normal">Guri o tarafa baktı. “Eğer zahmet olmayacaksa çay. Sıcak.”</p>

    <p class="normal">Leia Threepio’ya baktı. “Bana da aynından lütfen.”</p>

    <p class="normal">“Derhal,” dedi Threepio. Çay yapmaya başladı.</p>

    <p class="normal">“Yolculuğunuz rahat mıydı?” dedi Leia.</p>

    <p class="normal">Guri gülümsedi. “Hem de çok. Umarım Avaro da burada sizi iyi ağırlamıştır.”</p>

    <p class="normal">Neyse, en azından bu oyunu nasıl oynayacağını iyi biliyordu. Leia başka bir kadınla oturup konuşmayalı uzun zaman olmuştu, son zamanlarda çevresi erkeklerden geçilmiyordu. Çay içmişler, diplomatik danslarını yapmışlar ve yavaş yavaş asıl konuya gelmişlerdi. Lando’nun kart oyunu gibi karşıdaki oyuncuyu iyice tanıyana kadar elini gizli tutmakta fayda vardı.</p>

    <p class="normal">Çaylar geldi gitti, konuşma son derece kibardı, Leia ne olduğunu bir türlü anlayamıyordu ama bir terslik vardı. Guri’de ne olduğunu çözemiyordu. Kibardı, görgülüydü, oynadıkları oyunda Leia’nın kuralları koymasına izin veriyordu ama tüm bunlara rağmen Leia bir an önce bu kadından kurtulmak istiyordu.</p>

    <p class="normal">Sorun neydi?</p>

    <p class="normal">Şu ana kadar Luke meselesinin yakınından bile geçmemişlerdi ama eninde sonunda konu oraya gelecekti, daha değil. Black Sun’dan gelen bu kadındaki rahatsız edici şeyin ne olduğunu anlayana kadar asıl konuya girmeyecekti.</p>

    <p class="normal">“Bizler İttifak’la birlikte çalışmaya son derece istekliyiz,” dedi Guri, koltuğunda geriye yaslandı. Rahat görünüyordu. Leia’nın kendisini hissettiğinden çok daha fazla. “Eğer İmparatorluk bu savaşı kaybeder ve İttifak gücü ele geçirirse bu bizleri rahatsız etmez.”</p>

    <p class="normal">“Suç örgütleri söz konusu olduğunda İttifak, İmparatorluk’tan çok daha sert olabilir,” dedi Leia. Bakalım buna nasıl cevap verecek?</p>

    <p class="normal">Guri omuz silkti. “Gerçek şu ki Black Sun’ın kanun dışı eylemlere ilgisi her geçen gün azalmaktadır. Şu günlerde gelirimizin büyük bölümü kanunlar çerçevesinde çalışmakta olan sanayi ve operasyonlardan gelmektedir. Teşkilatımızda tümüyle kanunlara uyarak çalışmak isteyenlerin sayısı her geçen gün artmaktadır. Fakat İmparatorluk’un gölgesi altında bunu sağlamak oldukça güç. Belki de bu dönüşüm İttifak’ın yönetimi altında çok daha kolay gerçekleşebilir.”</p>

    <p class="normal">Güzel cevap, diye düşündü Leia.</p>

    <p class="normal">“Daha önce belirttiğim gibi kendimizi İttifak’a yakın hissediyoruz. Size pek çok kez yardımcı olduk. Üstelik kısa süre önce İttifak’ın son derece gizli bir İmparatorluk yapım planını, Bothan casus ağı vasıtasıyla, ele geçirmesi için de elimizden geleni yaptık.”</p>

    <p class="normal">“Gerçekten mi? Bundan haberim yoktu.”</p>

    <p class="normal">“Kısa süre önce oldu. Sanırım buna dair haberler henüz buraya ulaşmamıştır.”</p>

    <p class="normal">Hmm. Leia arkasına yaslanarak Guri’nin rahat halini taklit etmeye çalıştı. Bu araştırmaya değerdi. Şundan emindi ki eğer Black Sun, İttifak’a bu kadar değerli bir şey vermişse karşılığında da muhakkak çok değerli bir şey isteyecekti. Şimdi olmasa bile ileride.</p>

    <p class="normal">Guri öne eğildi. “Affınıza sığınarak sizden bu görüşmeye daha sonra devam etmemizi isteyeceğim. Yerel aylardan birinde çok önemli bir görevim var, korkarım ki kısa süre içerisinde ayrılmak zorundayım.”</p>

    <p class="normal">“Tabii ki,” dedi Leia. Guri’nin gerçekten gitmesi gerekip gerekmediği bilinmezdi. Eğer öyleyse gitmesi normaldi ama eğer değilse toplantıyı kısa keserek bir kumar oynuyordu. Leia onun bu oyununu görmüş, sonunun nereye varacağını öğrenmeye karar vermişti.</p>

    <p class="normal">“Belki de üç, dört gün içerisinde tekrar görüşebiliriz.”</p>

    <p class="normal">“Dört gözle bekliyorum,” dedi Leia, gülümseyerek.</p>

    <p class="normal">Guri bir akrobat gibi yerinden kalktı. Gülümsedi, başını hafifçe eğerek Leia’yı selamladı ve çıktı.</p>

    <p class="normal">O gittikten sonra Lando ve Chewie odaya geldi.</p>

    <p class="normal">“Ne düşünüyorsunuz?” diye sordu Leia.</p>

    <p class="normal">“O ne güzel şeydi öyle,” dedi Lando. “Kafasına buz küpleri koysan erimezler. Silahsızdı tabii eğer göremediğim bir yerlerinde saklamıyorsa. Çok çekici ama garip bir hali var.”</p>

    <p class="normal">Leia başını salladı. Lando’nun da fark etmesi hoşuna gitmişti. “Threepio?”</p>

    <p class="normal">“Aksanını anlayamadım,” dedi. “Dil konusundaki derin bilgimi dikkate alırsak bu gerçekten şaşırtıcı. Temel dili kullanışı, diksiyonu kusursuz ama hangi gezegenden olduğunu söyleyemeyeceğim.”</p>

    <p class="normal">Chewie bir şeyler söyledi.</p>

    <p class="normal">Bir süre kimse konuşmadı. “Evet, ne dediğini bana birisi açıklayacak mı?” dedi Leia.</p>

    <p class="normal">İlk konuşan Threepio oldu: “Chewbacca kadının kendisini fazlasıyla huzursuz ettiğini söylüyor.”</p>

    <p class="normal">“Fazlasıyla demedi,” dedi Lando. “Sadece huzursuz dedi.”</p>

    <p class="normal">“Efendim?” dedi Threepio. “Onu sesinin tonundan çıkardım. Wookiee dili bu tür vurgulara müsaittir.”</p>

    <p class="normal">“Yani benim Wookieecemin kötü olduğunu mu söylüyorsun?” dedi Lando.</p>

    <p class="normal">“Siz ikiniz yine başlamayın. Ne önemi var. Bir şey Wookiee’yi huzursuz etmiş. Kadın normal değil. Bunu dikkate almamız gerek.”</p>

    <p class="normal">Belki de Black Sun’dan gelen kadın onları tekrar ziyaret etmeden evvel daha iyi hazırlanmaları gerekecekti.</p>
  </div>

  <div class="calibre1" id="calibre_pb_42"></div>
</body>
</html>
