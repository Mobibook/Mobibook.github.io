<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">“O Xizor’du!” diye bağırdı Leia.</p>

    <p class="normal">“Güzel. Yakalayalım şunu!” dedi Luke.</p>

    <p class="normal">“Sanmam,” dedi Lando. “Bak!”</p>

    <p class="normal">Bir düzine muhafız koridorun köşesini dönüp ateşe başladı.</p>

    <p class="normal">“Şuraya!” diye bağırdı Dash.</p>

    <p class="normal">Sol taraflarında bir kapı vardı. Chewie kapıyı kırarak açtı. Leia onu takip etti, Lando ve Dash de arkasındaydı. Luke en geriden üzerine yağan lazerleri savuşturarak geldi.</p>

    <p class="normal">Ofise benzeyen odada birbirlerine baktılar.</p>

    <p class="normal">“Ya şimdi?” dedi Leia.</p>

    <p class="normal">Lazer ışınları kırık kapıdan yağmaya devam etti.</p>

    <p class="normal">Lando başıyla işaret eden Luke’a baktı. “Pekala,” dedi Lando. “Farklı teknikler uygulamanın zamanı geldi.” Sırt çantasını açtı ve bir adamın yumruğu büyüklüğünde gümüş renkli bir küre çıkardı. Üzerinde düğmeler vardı ve ortasında bir parmak genişliğinde boşluk bulunuyordu. Boşluğun üzerinde de elektronik diyota benzer bir şey vardı.</p>

    <p class="normal">Leia önce parlak topa sonra da Luke’a baktı. Luke, Dash’e başıyla işaret etti.</p>

    <p class="normal">Lazer ışınlarında bir azalma yoktu. Kimsenin karşı ateş açmadığını herhalde henüz fark etmemişlerdi.</p>

    <p class="normal">Dash küreyi Lando’dan aldı. “Bu bir termal patlayıcı,” dedi. “Lando’da üç tane var. Zamanlayıcıyla ya da intihar düğmesiyle çalışırlar. Şu düğmeyi aç, şu tuşa bas ve tut. İntihar düğmesini basmadan bu tuşu bırakırsan çalışmaya başlar.”</p>

    <p class="normal">“Tam olarak ne işe yarar?”</p>

    <p class="normal">“Küçük bir termonükleer füzyon reaksiyonu başlatır.”</p>

    <p class="normal">“Küçük bir termonükleer füzyon reaksiyonu,” dedi Leia.</p>

    <p class="normal">“Evet, yakınındaki her şeyi buharlaştırmaya yeter.”</p>

    <p class="normal">“Anladım. Tabii ki buna biz de dahiliz değil mi?”</p>

    <p class="normal">“Şüphesiz. Ama şundan eminim ki Black Sun’ın lideri olan dostumuz, kalesinin içinde olması bir yana, yakınlarında bunun patlatılmasına izin vermeyecektir.”</p>

    <p class="normal">Leia başını salladı. “Bir bakayım.”</p>

    <p class="normal">Dash’in gözleri merakla açıldı. Luke ona işaret etti.</p>

    <p class="normal">Leia cihazı aldı ve inceledi. “Yani intihar düğmesini kullanmazsan?”</p>

    <p class="normal">“Zamanlayıcıyı çalıştırır. Standart ayarı beş dakikadır. Zamanlayıcıyı bir kez çalıştırdın mı bir daha durduramazsın.”</p>

    <p class="normal">“Anladım.” Metal topu aldı ve beline asılı olan kelle avcısı miğferinin içine attı.</p>

    <p class="normal">Diğerleri birbirine baktı. Luke dedi ki, “Leia...”</p>

    <p class="normal">“Elinde başkaları da olduğunu demiştin değil mi? Bunu ben almak istiyorum. İşime yarayabilir.”</p>

    <p class="normal">Luke omuz silkti. “Tamam. Zaten senin paranla almıştık.”</p>

    <p class="normal">Dışarıdan yağan lazerler durdu.</p>

    <p class="normal">“Xizor’la küçük bir sohbetin zamanı geldi anlaşılan,” dedi Luke.</p>

    <p class="normal">Lando ona başka bir termal patlayıcı verdi. Luke kontrollere dokundu. Cihazdan bipleme sesi gelmeye başladı. Üzerinde küçük ışıklar yanıp sönüyordu.</p>

    <p class="normal">Luke derin bir nefes aldı.</p>

    <p class="normal">Xizor, kendisinin ve Guri’nin gizlendiği odanın karşısındaki kapıya doğru ilerleyen bir düzine kadar muhafızın ardından koridora çıktı.</p>

    <p class="normal">Tekrar eden bir bipleme sesi duydu. Bu da neydi?</p>

    <p class="normal">Skywalker da koridora çıktı. Muhafızlar hemen silahlarını doğrulttu ama bu sefer gencin elinde ışın kılıcı değil de küçük bir cihaz vardı.</p>

    <p class="normal">Xizor masa başı kumandanı değildi.</p>

    <p class="normal">Zamanında o da pek çok zor işte çalışmıştı ve gördüğü zaman bir bombayı tanıyabilirdi.</p>

    <p class="normal">“Ateş etmeyin!” diye bağırdı. “Silahlarınızı indirin!”</p>

    <p class="normal">Muhafızlar hayretle ona baktılarsa da silahlarını indirdiler.</p>

    <p class="normal">“İyi fikir,” dedi Luke.</p>

    <p class="normal">Diğerleri de Luke’un peşi sıra koridora çıktı.</p>

    <p class="normal">Bipleme sesi bir anda sessizleşen ortamda çok daha yüksek çınlamaya başlamıştı. Cihazın üzerindeki ışıklar yanıp sönmeye devam etti.</p>

    <p class="normal">“Bunun ne olduğunu biliyorsun, değil mi?” dedi Skywalker.</p>

    <p class="normal">“Tahmin edebiliyorum,” dedi Xizor.</p>

    <p class="normal">“Üzerinde intihar düğmesi var,” dedi Luke. “Onu bırakırsam...”</p>

    <p class="normal">Cümlesini bitirmesine gerek kalmamıştı.</p>

    <p class="normal">“Ne istiyorsun?”</p>

    <p class="normal">“Çıkıp gitmek. Arkadaşlarım ve ben.”</p>

    <p class="normal">“Eğer bombayı patlatırsan sen de arkadaşların da ölürsünüz.” Leia’ya baktı. Ona yazık olurdu.</p>

    <p class="normal">Genç omuz silkti. “Zaten başka şansımız yok. Kaybedecek bir şeyimiz de yok. Ya sen? Her şeyden vazgeçmeye hazır mısın?” eliyle içinde bulundukları binayı işaret etti. “Bu A-sınıfı bir termal patlayıcı, ne anlama geldiğini bilirsin herhalde?”</p>

    <p class="normal">Muhafızlardan bazılarının yüzündeki değişim ve mırıldandıkları küfürlerden ne olduğunu bildikleri anlaşılıyordu.</p>

    <p class="normal">“Bence blöf yapıyorsun.”</p>

    <p class="normal">“Anlamanın tek yolu var. Şansını dene istersen.”</p>

    <p class="normal">Xizor düşündü. Eğer genç blöf yapmıyorsa ve birisi onu vurursa A-sınıfı bir termal patlayıcı bu binanın birkaç katını yerle bir ederdi. Buna binayı tutan pek çok destek de dahildi ve bu yüzden üzerlerindeki seksen kat da muhtemelen tümüyle çökerdi. Bu ağırlığı kaldırmayan binanın kalanı da yıkılır ve tüm yapı yerle bir olurdu. Yani kalesinin bundan sağ çıkma ihtimali yoktu – içindekilerle birlikte.</p>

    <p class="normal">Başka bir kale yapabilirdi ama bu kadar yakınında patlayacak bir bombadan sağ kurtulması imkansızdı. Skywalker’ın intihar edip etmeyeceği riskine girerek kendi hayatı da dahil sahip olduğu her şeyi kaybetmeyi göze alabilir miydi? O Vader’ın akrabası değil miydi? Vader asla blöf yapmazdı. Bu Asiler bu tür durumlarda ne denli cesurca davranabildiklerini defalarca kanıtlamamışlar mıydı?</p>

    <p class="normal">Hayır. Bu riske girmeyecekti.</p>

    <p class="normal">“Tamam. Gidin. Kimse sizi engellemeyecek.”</p>

    <p class="normal">Sağken onları takip edebilirdi. Öldükten sonra ne kıymeti kalırdı ki?</p>

    <p class="normal">Dördü birden birbirlerini iterek muhafızların arasından geçtiler. Sanki biraz daha hızlı gitmek bir şey değiştirecekti.</p>

    <p class="normal">Skywalker tek başına karşısındaydı.</p>

    <p class="normal">Xizor diğerlerinin gidişini izledi. Belki de Guri bu şeyi patlamadan elinden alabilecek kadar hızlıydı –</p>

    <p class="normal">Guri neredeydi?</p>

    <p class="normal">Belki ben de blöf yapabilirim, diye düşündü. Skywalker’a dedi ki, “Başıma büyük dert açtın.”</p>

    <p class="normal">“Çok üzüldüm,” dedi genç. “Bunların olacağını tahmin edemedin mi?”</p>

    <p class="normal">“Seni hâlâ vurabilirim.”</p>

    <p class="normal">“Deneyebilirsin.” Hâlâ ışın kılıcını tutuyordu. Açtı ve bir elinde tutmaya devam etti.</p>

    <p class="normal">“Diğerlerini vurabilirim. Wookiee ya da Prenses’i.”</p>

    <p class="normal">“O zaman da hep birlikte buhar olur gideriz, sen de dahil.”</p>

    <p class="normal">Numara yapıyordu ve Skywalker da bunun farkındaydı.</p>

    <p class="normal">Xizor etrafına bakındı. Dördü aniden durdu. Kara adam çantasını açtı ve içinden diğer bir parlak top çıkardı.</p>

    <p class="normal">Xizor pis pis sırıttı ve dedi ki, “Bunun anlamı ne? İkisiyle bizi iki kat mı havaya uçuracaksınız?”</p>

    <p class="normal">Kara adam gülümsedi. Yanında bir çöp atma kapağı vardı ve o da onu açtı. Bu kapaktan en alt kattaki arıtma bölümüne kadar giden bir yol vardı. Cihazın kontrolünü açtı. Ötmeye ve yanıp sönmeye başladı –</p>

    <p class="normal">Xizor başına geleceği anlamıştı. “Hayır!” diye bağırdı. Ama adam bombayı o kapaktan içeri attı.</p>

    <p class="normal">“Binayı terk etmek için beş dakikanız var,” dedi kara adam. “Sizin yerinizde olsam koşmaya başlardım.”</p>

    <p class="normal">Xizor derhal muhafızlarına döndü. “Hemen asansöre binip en alt kata gidin ve bombayı bulun. Onu buradan çıkarın!”</p>

    <p class="normal">Ama zaman harcıyordu. Muhafızlar paniğe kapılmış, deli gibi kaçışmaya başlamışlardı. Neredeyse onu bile eziyorlardı.</p>

    <p class="normal">Kazandıkları bu zamanı fırsat bilen Luke ve diğerleri son hız kaçtılar, muhafızlar da aynısını yapmıştı.</p>

    <p class="normal">Kahretsin!</p>

    <p class="normal">Beş dakika içerisinde Xizor’un kalesi yıkılacaktı.</p>

    <p class="normal">Xizor da kaçtı. Özel ve hızlı bir asansörü vardı. Eğer acele ederse gemisine atlayıp rahatlıkla uzaklaşabilirdi.</p>

    <p class="normal">Öfkeden kontrolünü kaybetmek üzereydi. Gemisine atlayacak ve gerekirse galaksinin diğer ucuna kadar onları takip edecekti.</p>

    <p class="normal">Ve onları ele geçirdiği zaman da bu yaptıklarını hayatlarıyla ödeyeceklerdi.</p>
  </div>

  <div class="calibre1" id="calibre_pb_89"></div>
</body>
</html>
