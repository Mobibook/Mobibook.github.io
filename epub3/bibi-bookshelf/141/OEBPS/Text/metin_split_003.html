<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_2">1</h1>

    <p class="normal">Chewbacca öfkeyle kükredi. Bir stormtrooper kendisini tuttu ve o da onun ayaklarını yerden kesti, gümbürdeyen zırhıyla çukurun içine düştü. İki muhafız daha geldi ve Wookiee sanki oyuncak bebeklermiş gibi ikisini de harcadı.</p>

    <p class="normal">Her an Vader’ın askerlerinden biri tarafından vurulabilirdi. İri ve güçlüydü ama kazanamazdı; onu vuracak –</p>

    <p class="normal">Han, Wookiee’ye bağırarak onu sakinleştirmeye çalıştı.</p>

    <p class="normal">Leia, donmuş kalmış bu olanlara inanmakta güçlük çekiyordu.</p>

    <p class="normal">Han konuşmaya devam etti: “Chewie, başka fırsatlar da olacak! Prenses, ona göz kulak olman gerekiyordu. Duydun mu beni?”</p>

    <p class="normal">Han’ın sözde arkadaşı Lando Calrissian’ın onları Darh Vader’a sattığı Bespin’deki Cloud City’nin altında karanlık bir odadaydılar. Çevrelerini saran altın rengi bir ışık durumu daha da inanılmaz hale getiriyordu. Chewbacca, Han’a baktı, yarı sökülü haldeki Threepio Wookiee’nin sırtındaki bir çantada duruyordu. Hain Calrissian vahşi bir hayvanmış gibi uzak bir köşede tutuluyordu. Ortalık muhafızlar, teknisyenler ve kelle avcılarından geçilmiyordu. Vader’ın varlığı ve likit karbonun kokusu etraflarındaki havaya sinmiş ve morgla mezarlığın karışımı bir kokuya dönüşmüştü.</p>

    <p class="normal">Chewie’yi kelepçelemek için daha fazla muhafız geldi. Wookiee artık daha sakindi. Han’ı anlamıştı. Hoşuna gitmemişti ama anlamıştı. Muhafızların kendisini kelepçelemesine izin verdi.</p>

    <p class="normal">Han ve Leia birbirlerine baktılar. Bu olamaz, diye düşündü Leia. Şimdi değil.</p>

    <p class="normal">İkisi de duygularına hakim olamamıştı. Mıknatıs gibi birbirlerini çektiler ve sarıldılar. Tutku ve umutla dolu olarak sarılıp öpüştüler –umutsuzlukla ve külle çevrili oldukları halde.</p>

    <p class="normal">İki stormtrooper Han’ı iterek götürdü ve dondurucu panelinin üzerindeki uzun levhaya dayadılar.</p>

    <p class="normal">Leia’nın dudaklarından kontrolü dışında sözcükler dökülmeye başladı. “Seni seviyorum!”</p>

    <p class="normal">Soğukkanlılığını hâlâ yitirmemiş olan Han cevap verdi. “Biliyorum.”</p>

    <p class="normal">Han’ın yarı boyundaki Ugnaught teknisyen yaklaştı, Han’ın ellerini çözdü ve çekildi.</p>

    <p class="normal">Han önce teknisyene sonra da tekrar Leia’ya baktı. Han’ın bağlı olduğu levha çukura doğru inmeye başladı. Gözlerini Leia’ya dikmişti ve son ana kadar hiç ayırmadan bakmaya devam etti... ta ki dondurucu buhar her yanını kaplayıp görüşünü kesene kadar.</p>

    <p class="normal">Chewie bağırdı, Leia ne dediğini anlamasa da öfkesini, acısını ve çaresizliğini anlayabiliyordu.</p>

    <p class="normal">Han!</p>

    <p class="normal">Boğucu ve keskin bir gaz yükselip onları çevreledi. Leia, Vader’ın tüm yaşananları insanın içine işleyen buz gibi bir sisin ve ifadesiz maskesinin ardından izlediğini gördü. Threepio’nun konuşmaya başladığını duydu. “Ne – Neler oluyor? Arkanı dön Chewbacca, göremiyorum!”</p>

    <p class="normal">Han!</p>

    <p class="normal">Kalbi deli gibi çarpan Leia oturduğu yerde doğruldu. Çarşaflar ve geceliği terli ve darmadağınıktı. İç çekti, bacaklarını yataktan aşağı sarkıttı ve oturup duvara baktı. Saate baktı, gece yarısını üç saat geçmişti. Oda havasızdı. Tatooine gecelerinin serin olduğunu bilirdi ve bir pencere açıp biraz odayı havalandırsam mı, diye düşündü. Sonra üşenerek vazgeçti.</p>

    <p class="normal">Kötü bir rüya, diye düşündü. Hepsi bu.</p>

    <p class="normal">Fakat – hayır. Sadece bir kabusmuş gibi davranamazdı. Bundan çok daha fazlasıydı. Bu bir anıydı. Yaşanmıştı. Sevdiği adam karbon bloğuna hapsedilmiş ve bir kargo paketi gibi kelle avcısı tarafından götürülmüştü. Ondan alınmış ve galaksinin bir köşesindeki bilinmez bir yere götürülmüştü.</p>

    <p class="normal">Hislerini kontrol etmekte zorlanıyor, gözleri yaşla doluyordu ama mücadele etti. O, Alderaan’ın kraliyet ailesinin Prensesi, Leia Organa’ydı. İmparatorluk Senatosu’na seçilmişti ve Cumhuriyet’i yeniden kurmaya çalışan İttifak’ın da yılmaz bir neferiydi. Alderaan artık yoktu, Vader ve Death Star tarafından yok edilmişti; İmparatorluk Senatosu dağıtılmıştı; İttifak, asker ve silah gücü bakımından binlerce kat daha zayıf durumdaydı ama o her kimse hâlâ aynı kişiydi. Ağlamayacaktı.</p>

    <p class="normal">Ağlamayacaktı.</p>

    <p class="normal">Hesabını soracaktı.</p>

    <p class="normal">Gece yarısını üç saat geçmişti ve gezegenin yarısı uykudaydı. Luke kumdan altmış metre yüksekteki steelcrete platformun üzerinde yalın ayak durmuş gergin kabloya bakıyordu. Siyah pantalon ve gömlek giymişti ve siyah deri bir kemer takmıştı. Artık ışın kılıcı yoktu ama Ben Kenobi’den kalma deri kaplı bir kitapta bulduğu planlara bakarak yeni bir tane yapmaya başlamıştı. Bu Jedi’lar için geleneksel bir uygulamaydı, ona öyle söylenmişti. Yeni eli, koluna iyice uyum sağlayana kadar onu oyalayacak iyi de bir meşgaleydi. Onun fazla düşünmesini engelliyordu.</p>

    <p class="normal">Kanopinin altı loştu; ince çelik teli güçlükle görebiliyordu. Bu gecelik karnaval sona ermiş, akrobatlar ve hokkabazlar da uykuya dalmıştı. Herkes evine dönmüş ve o da yalnız kalmıştı; o ve gergin tel baş başaydı. Ortalık sessizdi, duyulan tek ses Tatooine’in yaz gecelerinde soğumakta olan kaplamaların büzülürken çıkardığı çıtırtılardı. Günün sıcaklığı çabucak uçup gitmişti ve dışarısı ceketle durulacak kadar serindi. Etraftaki eşyaların kokusu bulunduğu yere kadar yükseliyor ve orada kendi kokusuyla karışıyordu.</p>

    <p class="normal">Luke’un zihnini kontrol ettiği bir muhafız çadıra girmesine izin vermiş ve onun varlığından habersiz hâlâ dışarıda girişi korumaya devam ediyordu. Zihin kontrolü bir Jedi yeteneğiydi ama bu yeni öğrenmeye başladığı bir şekliydi.</p>

    <p class="normal">Luke, derin bir nefes alıp yavaşça verdi. Aşağıda gerili bir ağ yoktu ve bu yükseklikten düşmenin sonu muhtemelen ölüm olurdu. Bunu yapmak zorunda değildi. Hiç kimse bunun için onu zorlamamıştı.</p>

    <p class="normal">Kendinden başka hiç kimse.</p>

    <p class="normal">Nefesini, kalp atışlarını ve elinden geldiğince zihnini, öğrendiğini metotları kullanarak kontrol altına aldı. Önce Ben ardından da Üstat Yoda ona kadim sanatları öğretmişti. Yoda’nın eğitimi çok daha ciddi ve yorucuydu ama ne yazık ki Luke bu eğitimi tamamlama fırsatı bulamamıştı. O sırada başka çaresi de yoktu. Han ve Leia’nın hayatı tehlikedeydi ve onlara yardıma gitmek zorundaydı. O gittiği için onlar hâlâ hayattaydı ama...</p>

    <p class="normal">Sonu pek de iyi olmamıştı.</p>

    <p class="normal">Hayır. Hem de hiç.</p>

    <p class="normal">Ve Vader’la karşılaşmak zorunda kalmıştı...</p>

    <p class="normal">Yüzü gerilmiş, çenesi titremeye başlamıştı ve giydiği elbise gibi kara hormonal bir dalga gibi kendisini kuşatmaya çalışan öfkesiyle de mücadele etmişti. Vader’ın ışın kılıcının kestiği bileği yüzünden ani bir acı yaşamıştı. Yeni eli de en az eskisi kadar iyiydi, hatta belki de daha iyi ama kimi zaman Vader’ı düşündüğünde sızlıyordu. Doktorlar bu sızının kaynağının fiziksel değil de zihinsel olduğunu söylemişti.</p>

    <p class="normal">“Ben senin babanım.”</p>

    <p class="normal">Hayır. Bu doğru olamazdı! Babası bir Jedi olan Anakin Skywalker’dı.</p>

    <p class="normal">Keşke Ben’le konuşabilseydi. Ya da Yoda’yla. Onlardan gerçeği öğrenebilirdi. Vader onu kendi yanına çekmek, zihnini bulandırmak istemişti. Hepsi buydu.</p>

    <p class="normal">Fakat – Ya doğruysa..?</p>

    <p class="normal">Hayır. Unut gitsin. Şimdi kendisine bir faydası yoktu. Jedi yeteneklerinde ustalaşmadığı müddetçe ne kendisine ne de başkasına bir faydası olamazdı. Güç’e inanmalı ve devam etmeliydi. Vader’ın söylediklerinin bir önemi yoktu. Sürmekte olan bir savaş ve yapılması gereken çok şey vardı. İyi bir pilot olduğu için de İttifak’a fazlasıyla katkısı olabilirdi.</p>

    <p class="normal">Kolay değildi ve gittikçe de kolaylaşacak gibi görünmüyordu. Keşke kendisinden emin olabilseydi ama değildi. Sanki üzerinde taşıyabileceğinden çok daha büyük bir ağırlık vardı. Birkaç yıl önce amcası Owen’ın yanında çalışan, hiçbir yeri görmemiş bir çiftçi çocuğuydu. Şimdi ise Han, İmparatorluk, İttifak ve Vader vardı.</p>

    <p class="normal">Hayır, şimdi değil. Hepsi geçmişte ya da gelecekteydi. Şu an için sadece bu tel vardı. Odaklanacak ya da üzerinden düşecekti.</p>

    <p class="normal">Enerjisine odaklanıp akışını hissetti. Parlaktı, sıcaktı ve hayat veriyordu. Sanki etrafını sarıp onu her şeyden koruyan bir zırh gibiydi.</p>

    <p class="normal">Güç: Bir kez daha onun yanındaydı. Evet...</p>

    <p class="normal">Ama orada olan bir şey daha vardı. Sanki alıp götürülmüş ama bir şekilde de hemen yanı başında. Kendisine daha önce anlatılmış olan çekimi hissetti. Sert ve güçlü bir soğukluk, öğretmenlerinin temsil ettikleri şeylerin tam zıttı. Işığın antitezi. Vader’ı sarmalayan şey.</p>

    <p class="normal">Karanlık taraf.</p>

    <p class="normal">Hayır! Hemen kendinden uzaklaştırdı. Ona bakmayı reddetti. Tekrar derin bir nefes aldı. Güç’ün tekrar içine işlediğini ve uyum sağlamaya başladığını hissetti. Belki de bu diğer bir yoldu ama önemli değildi.</p>

    <p class="normal">İkisi de bir olunca yürümeye başladı.</p>

    <p class="normal">Yüksekteki kablo bir anda kendisine yaya kaldırımı kadar geniş görünmüştü. Güç doğaldı ama hâlâ bir tür sihir, sanki gerçekleşen bir mucize gibi hissediyordu. Yoda’nın zihin gücüyle bir X-kanadı bataklıktan çıkardığını görmüştü. Bu şekilde mucize gibi görünen şeyleri yapabilmek mümkündü.</p>

    <p class="normal">Bir adım daha atmak için ayağını kaldırdığında Dagobah’da yaşadıklarıyla ilgili şeyler aklına geldi.</p>

    <p class="normal">Yumuşak ve nemli bir zemin üzerinde, bir mağarada...</p>

    <p class="normal">Darth Vader ona doğru yürümüştü.</p>

    <p class="normal">Vader! Burada! Bu mümkün mü?</p>

    <p class="normal">Luke ışın kılıcını çekip açmış ve hazır halde beklemişti. Birbirlerinin açığını kollarlarken kılıcının beyaz mavi ışığı Vader’ın kılıcının kızıl ışığıyla buluşmuştu. Güç vınlıyor, enerjinin gürültüsü gittikçe daha yüksek çıkıyordu.</p>

    <p class="normal">Aniden Vader, Luke’un soluna doğru güçlü bir hamle yaptı.</p>

    <p class="normal">Luke kılıcını yukarıdan aşağı doğru çevirip hamleyi kesti; ama darbe öyle güçlüydü ki titremişti, neredeyse kılıcını elinden düşürüyordu. Etrafını çevreleyen havayı kokladı, ışın kılıçlarının güçlü vınlamalarını duydu, Vader’ı son derece net bir şekilde görebiliyordu. Tüm duyuları açıktı ve her zamankinden daha keskindiler.</p>

    <p class="normal">Vader da tekrar saldırdı, bu sefer başına nişan almıştı ve paniğe kapılan Luke hamleyi güçlükle son anda kesebildi -gerçekten de çok güçlüydü.</p>

    <p class="normal">Vader tüm gücüyle kılıcını savurdu, Luke bu hamleyi durduramasa ortadan ikiye bölünmüştü.</p>

    <p class="normal">Vader başa çıkamayacağı kadar güçlüydü ve Luke bunu biliyordu. Ancak öfkesi onu öldürülmekten koruyabilirdi. Ben’i hatırladı ve Vader’ın onu öldürüşünü.</p>

    <p class="normal">Bir anda büyük bir nefretle doldu. Luke kılıcını her iki yana savurdu ve ardından tüm gücünü toplayıp hamlesini yaptı.</p>

    <p class="normal">Vader’ın kafasını tek hamlede kesmişti.</p>

    <p class="normal">Sanki zaman durmuş gibiydi. Kımıldamadan durdu. Vader’ın bedeni yere yığıldı, yavaşça... Ardından da kesik baş yere düştü ve yuvarlandı.</p>

    <p class="normal">Yuvarlandı ve de durdu. Kan yoktu.</p>

    <p class="normal">Daha sonra aniden beliren bir ışık ve mor dumanla birlikte Vader’ın maskesi dağılıp kayboldu ve yüzü ortaya çıktı.</p>

    <p class="normal">Luke Skywalker’ın yüzü.</p>

    <p class="normal">Hayır!</p>

    <p class="normal">Bu anı, zihninde olayların gerçekte cereyan ettiğinden çok daha kısa bir sürede akıp gitmişti. Gerçekte sadece bir ayağını yerinden oynatmıştı. İnsan zihninin yapabildikleri gerçekten şaşırtıcıydı. Ama Güç’le olan bağlantısını kaybettiği için az daha telden düşüyordu.</p>

    <p class="normal">“Kes şunu!” dedi kendi kendine.</p>

    <p class="normal">Derin bir nefes alıp dengesini sağladı ve tekrar Güç’e erişti.</p>

    <p class="normal">Oradaydı, bulması zor olmamıştı. Güç’le bir olarak dengesini sağladı ve tekrar yürümeye başladı.</p>

    <p class="normal">Telin ortasına geldiğinde koşmaya başladı. Kendisine bunun sınavın bir parçası olduğunu söylemişti. Kendisine, Güç’ün onunla birlikte olduğunu ve korkmadan kendisini ona bırakan eğitimli bir Jedi Şövalyesi için imkansız diye bir şey olmadığını söylemişti. Ona öğretilen şey buydu ve buna inanmak istiyordu.</p>

    <p class="normal">Onu her zaman takip eden karanlık tarafın yardımıyla telin üzerinde koştuğuna inanmak istemiyordu. Onu her zaman takip eden Vader’ın kesik başının hafızasındaki görüntüsü gibi.</p>

    <p class="normal">Takip eden ve güçlenen...</p>

    <p class="normal">Xizor koltuğunda geriye yaslandı. Arızalı bir devresi olan ve tamir edilmesi gereken koltuk bu hareketi bir istek olarak algıladı. Ses çipi konuştu, “İsteğiniz nedir, Prens Sheezor?” ilk heceyi uzatarak ismini yanlış telaffuz etmişti. Başını iki yana salladı. “Hiçbir şey seni susturmaya yetmiyor,” dedi.</p>

    <p class="normal">Koltuğun çipi sustu. Koltuğun içindeki mekanizma Xizor’un yeni konumuna göre desteğini yeniden ayarladı. Xizor iç çekti. Pek çok gezegenin gelirinden fazla serveti vardı ama yine de koltuğu arızalıydı ve adını bile telaffuz edemiyordu. Yenisinin alınması gerektiğini not etti, hemen, bugün, derhal şu işini bitirir bitirmez.</p>

    <p class="normal">Önünde donmuş halde duran bir bölü altı ölçeğindeki holoproj’a sonra da masasının karşısında duran kadına baktı. Güzel bir kadındı, en az hologramda dövüşmekte olan iki Epicanthix kadın savaşçı kadar. Uzun, ipek gibi sarı saçları, soluk mavi gözleri ve narin bir yapısı vardı. Normal insan erkekler için çok çekiciydi. Guri’nin yüzünde ya da yapısında bir kusur yoktu, ama biraz soğuk bir hali vardı ve bunu anlamak da hiç zor değildi: Guri bir HRD’ydi –insan benzeri droid– ve eşsizdi. Görsel olarak galaksideki her kadından belki de daha güzeldi, yiyip içebilir ve bir kadının yapabileceği daha şahsi işlemleri de yerine getirebilirdi. Üstelik kendi türü içinde suikastçı olarak programlanan yegane modeldi. Kılı kıpırdamadan öldürürdü ve vicdanında en ufak rahatsızlık olmazdı.</p>

    <p class="normal">Ona dokuz milyon krediye mal olmuştu.</p>

    <p class="normal">Xizor parmaklarını birleştirip bir kaşını kaldırarak Guri’ye baktı.</p>

    <p class="normal">“Pike kız kardeşler,” dedi Guri holo’ya bakarak. “Klon değiller, genetik kız kardeşler. Sağdaki Zan diğeri de Zu. Zan’ın gözleri yeşil, Zu’nun ise bir gözü yeşil bir gözü mavi, aralarındaki tek fark bu. Teräs Käsi’de, Bunduki’lerin çelik eller olarak adlandırılan dövüş sanatı, ustadırlar. Yirmi altı standart yıl yaşındalar ve büyük sistemlerde politik görüşleri ve sabıkaları yok. Üstelik öğrenebildiğimiz kadarıyla ahlaki değerlerden de tümüyle yoksunlar. En yüksek fiyatı ödeyen için çalışırlar ve daha önce Black Sun için hiç çalışmadılar. Ayrıca şu ana kadar dövüşte onları alt edebilen de çıkmadı. Bu” –sabit holoproj görüntüsüne bakıp başını salladı– “onların çalışmadıkları zaman eğlenmek için yaptıkları bir şey.” Guri’nin sesi görüntüsünün aksine sıcak ve davetkardı. Hologramı çalıştırdı.</p>

    <p class="normal">Xizor gülümsedi ve mükemmel dişlerini gösterdi. Holo’da bir uzay limanı barında sekiz İmparatorluk stormtrooper’ıyla uğraşan iki kadın görülüyordu. Askerler iriydi, güçlüydü, iyi eğitimli ve donanımlıydılar. Ama kadınlar işlerini bitirdiklerinde terlememişlerdi bile. “Bunlar yapar,” dedi. “Bu işi hallet.”</p>

    <p class="normal">Guri bir kez başını salladı, döndü ve odadan çıktı. Arkadan da önden göründüğü kadar güzel görünüyordu.</p>

    <p class="normal">Dokuz milyon kredi harcamıştı ve her decikredisine değmişti. Keşke onun gibi bir düzineye daha sahip olsaydı. Maalesef yaratıcısı artık yaşamıyordu. Ne yazık.</p>

    <p class="normal">İki özel seçilmiş suikastçı artık emirlerine hazırdı. Black Sun’la önceden hiçbir bağı olmayan ve Guri’nin sayesinde sonra da hiçbir bağları kalmayacak olan suikastçılar.</p>

    <p class="normal">Xizor tavana baktı. Galaksinin şeklini parlak taşlarla oraya çizdirmişti. Işıklar kısık olduğu zaman, ki çoğu zaman öyleydiler, bir milyondan fazla elle çizilmiş parlayan yıldızıyla galaksi orada belirirdi. Sanatçının üç ayını almıştı ve bir liderin fidyesi kadar para harcamıştı ama zaten Kara Prens, kazanmak için ne kadar uğraşmış olursa olsun, zaten gelirinin üzerinde bir harcama yapmaya kalkışmazdı. Para önemli değildi; milyarları vardı. Mesele başarılı olmayı sürdürebilmekti.</p>

    <p class="normal">Holograph’a tekrar baktı. Güzel ve ölümcüldüler, en sevdiği iki şeyin karışımı. Kendisi sürüngenlerin uzaktan akrabası bir tür olan Falleen’di ve tüm insansı türler içerisinde en güzeli kabul edilen bir şeye evrim geçirmişti. Yüz yaşından bile yaşlı olsa da henüz otuzunda gösteriyordu. Uzundu, atkuyruğu saçı hariç kafası keldi ve güçlü bir yapısı vardı. Ayrıca yaydığı feromonlar nedeniyle insana benzer türlerin büyük çoğunu kendine çekerdi. Normalde yeşil olan deri rengi de feromon artışına paralel olarak soğuk bir renkten sıcak bir renge dönüşmüştü. Yakışıklılığı ve çekiciliğinin araç olmaktan öte bir anlamı yoktu. O Black Sun’ın Lordu Kara Prens’ti ve galaksideki en güçlü üç adamdan biriydi. Ayrıca hiç ısınma egzersizine gerek duymadan bir insanın başı üzerindeki meyveye tekmeyle vurabilecek kadar atletik ve kendi ağırlığının iki katını başının üzerine kaldırabilecek kadar da güçlüydü. Sağlam bir bedene ve sağlam bir zekaya sahipti.</p>

    <p class="normal">Galakside gücünü sadece Sith’lerin Kara Lordu Darth Vader ve İmparator geride bırakabilirdi.</p>

    <p class="normal">Önündeki görüntüye yeniden gülümsedi. Üçüncüydü, ama işler planladığı gibi giderse ikinciliğe yükselecekti. İmparator ve Vader’ın konuşmalarında bahsettikleri bir tehdidi duymasının üzerinden aylar geçmişti ve artık uygun ortam oluşmuştu. Xizor en kısa zamanda harekete geçmeye hazırdı.</p>

    <p class="normal">“Saat?” diye sordu.</p>

    <p class="normal">Oda bilgisayarı hemen cevap verdi.</p>

    <p class="normal">Buluşmasına sadece bir saat kalmıştı. Vader’la onun yaşadığı yer arasında fazla mesafe yoktu, İmparator’un devasa gri-yeşil taştan ve kristalden yapılma sarayının atmosferin üst tabakalarına kadar yükseldiği yerden çok da uzakta değildi. Belki birkaç kilometre hepsi bu; birkaç dakikada orada olurdu. Acelesi yoktu. Erken gitmek istemiyordu.</p>

    <p class="normal">Bir ziyaretçinin geldiği anons edildi.</p>

    <p class="normal">“Gir,” dedi Xizor. Korumaları burada değildi, ama odasında onlara ihtiyacı yoktu –hiç kimse onun savunmasını aşamazdı. Adamlarından çok azı onu burada ziyaret etme yetkisine sahipti ve hepsi ona sadıktı. Korkunun mümkün kılabileceği kadar büyük bir sadakat.</p>

    <p class="normal">Yardımcılarından biri olan Mayth Duvel içeri girdi ve önünde eğildi. “Prens Xizor.”</p>

    <p class="normal">“Evet?”</p>

    <p class="normal">“Nezriti Organizasyonu’ndan size bir teklif getirdim. Black Sun’la ittifak yapmak istiyorlar.”</p>

    <p class="normal">Xizor hafifçe gülümsedi. “İstediklerinden eminim.”</p>

    <p class="normal">Duvel küçük bir paket uzattı. “Saygılarının bir nişanesi olarak bunu gönderdiler.”</p>

    <p class="normal">Xizor paketi aldı ve açtı. İçinde bir mücevher vardı. Oval şekilde kesilmiş, kan rengi Tumanian basınçlı bir yakuttu. Son derece nadide bir parçaydı, kusursuz görünüyordu ve birkaç milyon kredi edeceğine şüphe yoktu. Kara Prens yakutu yukarı kaldırdı, evirip çevirip iyice baktı. Sonra da masanın üzerine attı. Yakut bir kez zıplayıp bir bardağa takılıp kaldı. Eğer yere düşseydi onu almak için eğilmezdi ve temizlikçi robot geldiğinde onu da siler götürürdü, büyük bir kayıp değildi. “Onlara düşüneceğimi söyle.”</p>

    <p class="normal">Duvel eğildi ve çıkıp gitti.</p>

    <p class="normal">Gittiği zaman Xizor ayağa kalktı, boynunu ve sırtını esnetti. Evrim geçirmiş sürüngen sırtı omuriliğinin üzerinde hafifçe belli oluyordu, parmaklarını üzerlerinde gezdirince keskinliklerini hissetti. Cevap vermesini bekleyen başka teklifler de vardı. Başka bir zaman olsa oturur ve onları değerlendirirdi ama bugün sıradan bir gün değildi.</p>

    <p class="normal">Şimdi gidip Vader’la görüşmesinin zamanı gelmişti. Vader’ın oraya gelmesi yönünde ısrar etmek yerine onun ayağına gitmekle zaten dezavantajlı ve muhtaç konumuna düşmüştü. Önemli değildi. Bu da oyunun bir parçasıydı; aralarında bir sürtüşme varmış gibi görünmemeliydi. Eğer planları umduğu gibi işlemezse Sith’lerin Kara Lordu’na karşı saygıdan başka bir şey beslediğinden hiç kimse şüphelenmemeliydi. Eğer planladığı olursa ondan şüphelenecekleri kesindi.</p>

    <p class="normal">Çünkü hep öyle olmuştu.</p>
  </div>

  <div class="calibre1" id="calibre_pb_6"></div>
</body>
</html>
