<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Onikinci Gece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">1. Sahne</h2>

  <p class="ortaitalik">(Deniz kıyısı.)</p>

  <p class="indentmetinitalik">(Antonio ile Sebastian girerler.)</p>

  <p class="normal2">ANTONIO</p>

  <p class="normal">Biraz daha kalmaz mısınız? Sizinle birlikte gelseydim bari.</p>

  <p class="normal2">SEBASTIAN</p>

  <p class="normal">İzninizle, olmaz diyeceğim. Gökteki yıldızım bile kara kara ışıldıyor. Kara bahtım size de uğursuzluk getirmesin. Lütfen bırakın da bu kötülüklere tek başıma katlanayım. Dertlerimin bir tanesini bile size yüklersem sevginize layık sayılmam.</p>

  <p class="normal2">ANTONIO</p>

  <p class="normal">Bari nereye gideceğinizi söyleyin.</p>

  <p class="normal2">SEBASTIAN</p>

  <p class="normal">Gerçekten bilmiyorum, efendim. Kader beni nereye sürüklerse. Yine de, sizde öyle ağırbaşlı, öyle temkinli bir hal var ki; kendime saklamak istediklerimi ağzımdan almaya çalışmıyorsunuz. Size açılmak geliyor içimden. Kendimi tanıtmalıyım Antonio. Size adım Roderigo demiştim. Ama asıl adım Sebastian. Babam Messinalı Sebastian'dır. Bu adı duyduğunuzu biliyorum. Ardında benimle aynı saatte doğan kız kardeşimi bıraktı. Tanrı lütfetseydi, yaşamlarımız birlikte başladığı gibi birlikte sona ererdi. Ama siz bunu değiştirdiniz. Beni denizin azgın dalgalarından kurtarmadan birkaç saat önce kız kardeşim boğulmuştu.</p>

  <p class="normal2">ANTONIO</p>

  <p class="normal">Lanet olsun o güne.</p>

  <p class="normal2">SEBASTIAN</p>

  <p class="normal">Bana çok benzediğini söylerlerdi. Kızoğlankızdı. Pek çokları güzelliğini öve öve bitiremezdi. Ben kendisini o denli göz alıcı bulmasam da, hiç çekinmeden şunu söyleyebilirim: En kıskanç kişi bile kardeşimdeki ruh güzelliğini yadsıyamazdı. Zavallı tuzlu sularda boğuldu. Ben kendisini andıkça gözümden tuzlu sular akar.</p>

  <p class="normal2">ANTONIO</p>

  <p class="normal">Beni hoş görün efendim. Derdinize derman olamadım.</p>

  <p class="normal2">SEBASTIAN</p>

  <p class="normal">Sevgili Antonio, başınıza dert olduğum için asıl siz beni affedin.</p>

  <p class="normal2">ANTONIO</p>

  <p class="normal">Seven ölsün mü sizi? Bırakın hizmetkârınız olayım.</p>

  <p class="normal2">SEBASTIAN</p>

  <p class="normal">Yapmayın, bunu istemeyin benden. Kurtardığınız adama kıymayın. Kalın sağlıcakla. Hem sevecen, hem annem gibi biraz yufka yürekliyim. En ufak bir dürtüyle gözlerim beni ele verir. Kont Orsino'nun sarayına gidiyorum. Hoşça kalın.</p>

  <p class="indentmetinitalik">(Çıkar.)</p>

  <p class="normal2">ANTONIO</p>

  <p class="normal">Yaradanın himmeti üstüne hazır ve nazır olsun. Orsino'nun sarayında çok düşmanım var. Ama seni öyle seviyorum ki tehlike vız gelir. Beni tutabilene aşkolsun.</p>

  <p class="indentmetinitalik">(Çıkar.)</p>
</body>
</html>
