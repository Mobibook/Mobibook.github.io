<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Onikinci Gece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">4. Sahne</h2>

  <p class="ortaitalik">(Olivia'nın bahçesi.)</p>

  <p class="indentmetinitalik">(Olivia ile Maria girerler.)</p>

  <p class="normal2">OLIVIA</p>

  <p class="normal">Arkasından adam koşturdum, geleceğini söyledi.</p>

  <p class="normal">Ona neler ikram etmeli, ona nasıl armağanlar vermeli?</p>

  <p class="normal">Gençliği ne yalvarmak etkiler ne de veresiye,</p>

  <p class="normal">Olsa olsa satın alınır gençlik.</p>

  <p class="normal">Eyvah, yüksek sesle konuştum.</p>

  <p class="normal">Malvolio nerede? Ciddi, düşünceli görünüyor.</p>

  <p class="normal">Şimdiki durumuma uygun düşen bir hizmetkâr.</p>

  <p class="normal">Nerde şu Malvolio?</p>

  <p class="normal2">MARIA</p>

  <p class="normal">Geliyor hanımefendi. Ama hali tavrı bir garip. Sanki aklını şeytan çelmiş.</p>

  <p class="normal2">OLIVIA</p>

  <p class="normal">Niçin, nesi var? Çılgınlık belirtileri mi gösteriyor?</p>

  <p class="normal2">MARIA</p>

  <p class="normal">Hayır, hanımefendi. Durmadan gülümsüyor.</p>

  <p class="normal">Hanımefendi, hazırlıklı olun.</p>

  <p class="normal">Adamın aklından zoru var.</p>

  <p class="normal2">OLIVIA</p>

  <p class="normal">Onu çağır buraya. Ben de onun kadar deliyim.</p>

  <p class="normal">Biri somurtkan, biri sırıtkan da olsa, iki deli.</p>

  <p class="indentmetinitalik">(Malvolio girer.)</p>

  <p class="normal">Ne haber Malvolio?</p>

  <p class="normal2">MALVOLIO</p>

  <p class="normal">Ha ha ha hay tatlı bayan.</p>

  <p class="normal2">OLIVIA</p>

  <p class="normal">Gülüyor musun? Seni ciddi bir iş için çağırtmıştım, hüzünlü bir iş.</p>

  <p class="normal2">MALVOLIO</p>

  <p class="normal">Hüzünlü mü, emredin bir hazan yaprağı gibi sararıp solayım. Şu çapraz dizbağları kanın dolaşımını engelliyor, gel gelelim birinin gözüne hoş görünüyorsa ne âlâ. Ünlü sonede denildiği gibi, "Bir kişi değer bin kişiye."</p>

  <p class="normal2">OLIVIA</p>

  <p class="normal">Sana neler oluyor Malvolio? Neyin var kuzum?</p>

  <p class="normal2">MALVOLIO</p>

  <p class="normal">Bacağımda sarı var ama kara yok alnımda. Emirler geçti eline, hepsi yerine getirilecek birer birer. Zarif el yazısı yabancımız değil.</p>

  <p class="normal2">OLIVIA</p>

  <p class="normal">Yatmaya gitmez misin Malvolio?</p>

  <p class="normal2">MALVOLIO</p>

  <p class="normal">Yatmaya mı? Elbette sevgilim, sana gelirim, sana.</p>

  <p class="normal2">OLIVIA</p>

  <p class="normal">Allah selamet versin. Neden gülüyorsun durmadan? Neden sık sık elinle öpücükler gönderiyorsun?</p>

  <p class="normal2">MARIA</p>

  <p class="normal">Nasılsınız Malvolio?</p>

  <p class="normal2">MALVOLIO</p>

  <p class="normal">Cevap vermeye tenezzül etsem mi? Evet, bülbüller de kargalara cevap verir zaman zaman.</p>

  <p class="normal2">MARIA</p>

  <p class="normal">Hanımın karşısında gösterdiğiniz bu gülünç ataklık şaşırtıyor beni.</p>

  <p class="normal2">MALVOLIO</p>

  <p class="normal">"Büyüklük gözünü korkutmasın." Ne güzel yazmış, elleri dert görmesin.</p>

  <p class="normal2">OLIVIA</p>

  <p class="normal">Ne demek istiyorsun Malvolio?</p>

  <p class="normal2">MALVOLIO</p>

  <p class="normal">"Bazıları büyük doğar."</p>

  <p class="normal2">OLIVIA</p>

  <p class="normal">Efendim?</p>

  <p class="normal2">MALVOLIO</p>

  <p class="normal">"Bazıları büyüklüğe erişir."</p>

  <p class="normal2">OLIVIA</p>

  <p class="normal">Neler söylüyorsun?</p>

  <p class="normal2">MALVOLIO</p>

  <p class="normal">"Oysa büyüklük bazılarının başına konar."</p>

  <p class="normal2">OLIVIA</p>

  <p class="normal">Tanrı yardımcın olsun!</p>

  <p class="normal2">MALVOLIO</p>

  <p class="normal">"Sarı çoraplarını beğeneni hatırla."</p>

  <p class="normal2">OLIVIA</p>

  <p class="normal">Sarı çoraplarını mı?</p>

  <p class="normal2">MALVOLIO</p>

  <p class="normal">"Seni çapraz dizbağlarıyla görmek isteyeni."</p>

  <p class="normal2">OLIVIA</p>

  <p class="normal">Çapraz dizbağları?</p>

  <p class="normal2">MALVOLIO</p>

  <p class="normal">"Özlediğin kişi olmak istiyorsan, işin iş."</p>

  <p class="normal2">OLIVIA</p>

  <p class="normal">İşim iş mi?</p>

  <p class="normal2">MALVOLIO</p>

  <p class="normal">"Yoksa hizmetçilerin kapı yoldaşı olarak görürüm seni."</p>

  <p class="normal2">OLIVIA</p>

  <p class="normal">Bu bir yaz dönümü çılgınlığı.</p>

  <p class="indentmetinitalik">(Uşak girer.)</p>

  <p class="normal2">UŞAK</p>

  <p class="normal">Hanımefendi, Kont Orsino'nun adamı geldi. Gelmek istemiyordu ama kendisini zorla getirdim. Sizi bekliyor.</p>

  <p class="normal2">OLIVIA</p>

  <p class="normal">Hemen geliyorum.</p>

  <p class="indentmetinitalik">(Uşak çıkar.)</p>

  <p class="normal">Aman Maria'cığım, bu beye iyi bakılsın. Sir Toby nerede? Adamlarım kendisine göz kulak olsun. Çeyizimin yarısını gözden çıkarırım da ona bir kötülük gelmesini istemem.</p>

  <p class="indentmetinitalik">(Olivia ile Maria çıkarlar.)</p>

  <p class="normal2">MALVOLIO</p>

  <p class="normal">A ha! Artık yanıma yanaşmak kimin haddine. Hizmetime koşmak için Sir Toby'den aşağısı kurtarmaz. Bu mektuba tıpatıp uyuyor. Adamı kendisiyle zıtlaşmam için buraya yolluyor. Mektupta buna kışkırtıyordu beni. "Aşınmış gömleğinden sıyrıl... Bir hısımla zıtlaş, hizmetçileri tersle. Devlet işleri üzerine tartış, kimselere benzememeye çalış." Ayrıca hal ve tavır üzerine de ipuçları veriliyor. Mahzun bir yüz, saygın bir duruş, ağır ağır söylenen ağırlıklı sözler, beylere yakışan ağırbaşlı bir kıyafet vesaire. Onu ökseye düşürdüm. Ama bu Tanrının lütfü, Tanrıya şükürler olsun. Şimdi buradan ayrılırken, "Bu beye iyi bakılsın" dedi. "Bu bey", "Malvolio" demedi, hizmetimin adını söylemedi, "Bu bey." Her şey tutarlı, her şey yerli yerine oturuyor. Artık bir zerre, bir dirhem şüpheye gerek yok. Ortada ne bir engel kaldı, ne kuşku uyandıracak bir durum. Artık benimle umutlarımın arasına hiçbir şey giremez. Bu Tanrının hikmeti, benim değil. Şükürler olsun.</p>

  <p class="indentmetinitalik">(Maria, Sir Toby, Fabian girerler.)</p>

  <p class="normal2">SIR TOBY</p>

  <p class="normal">Bu adam hangi cehennemde, Tanrı aşkına? Cehennemin bütün şeytanları dertop olup içine doluşsa da konuşacağım onunla.</p>

  <p class="normal2">FABIAN</p>

  <p class="normal">Burada, burada. Nasılsınız efendim?</p>

  <p class="normal2">MALVOLIO</p>

  <p class="normal">Gidin, gidin başımdan. Gidin de kafamı dinleyeyim. Gözüm görmesin sizi.</p>

  <p class="normal2">MARIA</p>

  <p class="normal">Bakın hele, içindeki ifrit nasıl konuşuyor. Size demedim mi Sir Toby, hanımım kendisiyle ilgilenmenizi rica etti.</p>

  <p class="normal2">MALVOLIO</p>

  <p class="normal">Öyle mi, rica etti demek...</p>

  <p class="normal2">SIR TOBY</p>

  <p class="normal">Hadi, hadi, susun artık. Ona nazik davranmalıyız. Beni yalnız bırakın. Nasılsın Malvolio? Göster kendini, şeytana meydan oku adamım. Unutma insanlığın baş düşmanıdır.</p>

  <p class="normal2">MALVOLIO</p>

  <p class="normal">Siz neler söylüyorsunuz?</p>

  <p class="normal2">MARIA</p>

  <p class="normal">Gördünüz mü, şeytanı kötüleyince üstüne alınıyor. Sakın büyülenmiş olmasın?</p>

  <p class="normal2">FABIAN</p>

  <p class="normal">İdrarını bilici kadına götürün.</p>

  <p class="normal2">MARIA</p>

  <p class="normal">Yarın sabahtan tezi yok, sağ kalırsam.</p>

  <p class="normal2">MALVOLIO</p>

  <p class="normal">Ne buyurdunuz madam?</p>

  <p class="normal2">MARIA</p>

  <p class="normal">Tanrım!</p>

  <p class="normal2">SIR TOBY</p>

  <p class="normal">Sus lütfen, yanlış yoldasın. Onu tedirgin ettiğini görmüyor musun? Beni yalnız bırak onunla.</p>

  <p class="normal2">FABIAN</p>

  <p class="normal">Ancak tatlılıkla yola gelir, yavaş yavaş. İçine giren iblis çetindir. Üstüne varmayın.</p>

  <p class="normal2">SIR TOBY</p>

  <p class="normal">Nasılsın benim şirin horozum? Geh bili bili, benim cici pilicim.</p>

  <p class="normal2">MALVOLIO</p>

  <p class="normal">Beyefendi.</p>

  <p class="normal2">SIR TOBY</p>

  <p class="normal">Geh bili bili. Ne yapıyorsun, şeytanla çelik çomak oynamak zatınıza yakışmaz. Şeytan azapta gerek.</p>

  <p class="normal2">MARIA</p>

  <p class="normal">Ona dua etmesini söyleyin Sir Toby, dualarını etsin.</p>

  <p class="normal2">MALVOLIO</p>

  <p class="normal">Dualarımı mı, kaltak?</p>

  <p class="normal2">MARIA</p>

  <p class="normal">Gördünüz mü, Tanrı adını ağzına almak istemiyor.</p>

  <p class="normal2">MALVOLIO</p>

  <p class="normal">Topunuzun canı cehenneme. Aylak, haylaz, sığ kişiler. Ben sizin dünyanızdan değilim. Yakında anlayacaksınız bunu.</p>

  <p class="indentmetinitalik">(Çıkar.)</p>

  <p class="normal2">SIR TOBY</p>

  <p class="normal">Olacak şey mi bu?</p>

  <p class="normal2">FABIAN</p>

  <p class="normal">Bu bir sahnede oynansaydı, dünyada inanmazdım. Hayal mahsulü deyip geçerdim.</p>

  <p class="normal2">SIR TOBY</p>

  <p class="normal">Bu oyuna ayak uydurmak için dünden hazırmış meğer.</p>

  <p class="normal2">MARIA</p>

  <p class="normal">Şimdi izleyin onu. Oyun su yüzüne çıkıp bozulmasın.</p>

  <p class="normal2">FABIAN</p>

  <p class="normal">Bu gidişle adamı gerçekten çıldırtacağız.</p>

  <p class="normal2">MARIA</p>

  <p class="normal">Hiç değilse ev daha sessiz olur.</p>

  <p class="normal2">SIR TOBY</p>

  <p class="normal">Gelin onu karanlık bir odaya hapsedip bağlayalım. Yeğenim zaten deli olduğuna inanıyor. Şakayı uzatıp hem keyfini çıkarır, hem de adamı cezalandırırız. Eğlencenin tadı kaçmaya başlayınca insafa gelir, merhamet gösteririz. O zaman da deli avcılarının en yamanı diye sana taç giydirmeye sıra gelir. Ama bakın bakın.</p>

  <p class="indentmetinitalik">(Sir Andrew girer.)</p>

  <p class="normal2">FABIAN</p>

  <p class="normal">Bizim karnaval için bir numara daha!</p>

  <p class="normal2">SIR ANDREW</p>

  <p class="normal">İşte düello davetim. Zehir zemberek bir name.</p>

  <p class="normal2">FABIAN</p>

  <p class="normal">O kadar keskin mi?</p>

  <p class="normal2">SIR ANDREW</p>

  <p class="normal">Bir dirhemini yutan kudurur. Okuyun hele.</p>

  <p class="normal2">SIR TOBY</p>

  <p class="normal">Ver bakalım.</p>

  <p class="indentmetinitalik">(Okur.)</p>

  <p class="normal">"Delikanlı, kim olursan ol alçağın birisin."</p>

  <p class="normal2">FABIAN</p>

  <p class="normal">Yüreklilik buna derler.</p>

  <p class="normal2">SIR TOBY</p>

  <p class="indentmetinitalik">(Okur.)</p>

  <p class="normal">"Sana neden böyle hitap ettiğime şaşma sakın şaşkaloz, bir sebep göstermem gerekmez."</p>

  <p class="normal2">FABIAN</p>

  <p class="normal">Güzel, böylece kanun yakanıza yapışamaz.</p>

  <p class="normal2">SIR TOBY</p>

  <p class="indentmetinitalik">(Okur.)</p>

  <p class="normal">"Lady Olivia'ya geliyorsun. Gördüğüm kadar, sana nazik davranıyor. Oysa yalancının daniskası, yalancılar şahısın. Yine de seni dövüşe çağırmam bu yüzden değil."</p>

  <p class="normal2">FABIAN</p>

  <p class="normal">Kısa ama etkileyici. Ne mantık ama...</p>

  <p class="normal2">SIR TOBY</p>

  <p class="indentmetinitalik">(Okur.)</p>

  <p class="normal">"Evine giderken yolunu keseceğim. Ölümüm senin elinden olacaksa..."</p>

  <p class="normal2">FABIAN</p>

  <p class="normal">Çok iyi.</p>

  <p class="normal2">SIR TOBY</p>

  <p class="indentmetinitalik">(Okur.)</p>

  <p class="normal">"Bir hain, bir cani gibi kıyarsın canıma."</p>

  <p class="normal2">FABIAN</p>

  <p class="normal">Hâlâ kanundan yakayı sıyırıyorsunuz. Aferin.</p>

  <p class="normal2">SIR TOBY</p>

  <p class="indentmetinitalik">(Okur.)</p>

  <p class="normal">"Elveda, Allah ikimizden birinin ruhuna rahmet eylesin. Allahın rahmetine kavuşan belki ben olacağım. Gerçi çıkmayan candan umut kesilmez. Yine de kendini kolla. İster dostun diyelim, ister yeminli düşmanın. ANDREW AGUECHEEK."</p>

  <p class="normal">Bu mektup onu harekete geçirmezse bacakları ne işe yarar? Elimle vereceğim.</p>

  <p class="normal2">MARIA</p>

  <p class="normal">Şimdi tam sırası. Delikanlı hanımımla konuşuyor. Az sonra gidecek.</p>

  <p class="normal2">SIR TOBY</p>

  <p class="normal">Haydi koş Sir Andrew, bahçenin köşesinde bir jandarma gibi pusu kur. Onu görür görmez çek kılıcını. Bir yandan kılıç çek, bir yandan sunturlu küfürler savur. Bir erkek, erkekliğini nasıl kanıtlar; basacaksın küfürü, basacaksın kalayı. Haydi, yollan.</p>

  <p class="normal2">SIR ANDREW</p>

  <p class="normal">O işi bana bırakın. Bir kere ağzımı bozdum mu fena bozarım ha!</p>

  <p class="indentmetinitalik">(Çıkar.)</p>

  <p class="normal2">SIR TOBY</p>

  <p class="normal">Şimdi mektubunu götürmeyeceğim. Delikanlı iyi yetiştirilmiş, yetenekli birine benziyor. Efendisi ile yeğenim arasındaki elçiliği de bunu kanıtlıyor. Bir kara cahilin yazdığı bu mektup karşısında kılı kıpırdamaz. Bir ahmağın elinden çıktığını derhal anlar. Ama hazretin cenk ilanını ağızdan ileteceğim. Aguecheek'in müthiş bir cengâver olduğunu, onun cesaretinden, hiddetinden, şiddetinden korkması gerektiğini toy gence yutturacağım. İkisi de dehşete kapılacak. Avlarını bakışlarıyla yere seren tapınak yılanları gibi hain hain bakışıp duracaklar.</p>

  <p class="indentmetinitalik">(Olivia ve Viola girerler.)</p>

  <p class="normal2">FABIAN</p>

  <p class="normal">İşte yeğeniniz de geliyor. Birbiriyle vedalaşıncaya kadar sabredin. Sonra gencin peşine takılırsınız.</p>

  <p class="normal2">SIR TOBY</p>

  <p class="normal">Bu arada korkunç bir savaş ilanı hazırlamalı.</p>

  <p class="indentmetinitalik">(Sir Toby, Fabian ve Maria çıkarlar.)</p>

  <p class="normal2">OLIVIA</p>

  <p class="normal">Bir taş yürekliye içimi döktüm,</p>

  <p class="normal">Onurumu çiğnettim düşüncesizce.</p>

  <p class="normal">İçimden bir ses suçlusun diyor;</p>

  <p class="normal">Ama öyle güçlü, öyle küstah ki o suç,</p>

  <p class="normal">Azarlara gülüp geçiyor.</p>

  <p class="normal2">VIOLA</p>

  <p class="normal">Efendim de aynen sizin çektiklerinizi çekiyor.</p>

  <p class="normal2">OLIVIA</p>

  <p class="normal">Al bu elmaslı madalyonu, boynuna tak.</p>

  <p class="normal">İçinde resmim var, dili yoktur, başını ağrıtmaz.</p>

  <p class="normal">Yalvarırım yarın gel yine.</p>

  <p class="normal">Ne istersen veririm, onurumdan gayrı.</p>

  <p class="normal2">VIOLA</p>

  <p class="normal">Efendimi sevmenizden başka ne isteyebilirim?</p>

  <p class="normal2">OLIVIA</p>

  <p class="normal">Sevgimi sana vermişim bir kere. Onurumu çiğnemeden, ona da vermem mümkün mü?</p>

  <p class="normal2">VIOLA</p>

  <p class="normal">Ben üstünüzde hak iddia etmem.</p>

  <p class="normal2">OLIVIA</p>

  <p class="normal">Yine de gel yarın. Güle güle.</p>

  <p class="normal">Senin gibi bir şeytan ruhumu cehenneme sürükleyebilir.</p>

  <p class="indentmetinitalik">(Çıkar.)</p>

  <p class="indentmetinitalik">(Sir Toby ve Fabian girerler.)</p>

  <p class="normal2">SIR TOBY</p>

  <p class="normal">Delikanlı, Tanrı seni korusun.</p>

  <p class="normal2">VIOLA</p>

  <p class="normal">Sizi de efendim.</p>

  <p class="normal2">SIR TOBY</p>

  <p class="normal">Aman, gözünü dört aç, kendini savunmak için ne gerekiyorsa al yanına. Adamın öyle kanını başına sıçratacak ne yaptın, bilmiyorum. Ama düşmanın gözü dönmüş, kana susamış bir avcı gibi bahçenin sonunda yolunu gözlüyor. Kılıcını çek. Her an tetikte ol. Çünkü sana saldıran cengâver çevik, becerikli ve amansızdır.</p>

  <p class="normal2">VIOLA</p>

  <p class="normal">Yanılıyorsunuz efendim. Hiç kimse ile kavgalı değilim. Hiç kimse ile bir alıp veremediğim yok. Kime ne kötülük ettim ki?</p>

  <p class="normal2">SIR TOBY</p>

  <p class="normal">Aldanıyorsun! Gününü gösterecek sana. Onun için hayatına değer veriyorsan ihtiyatı elden bırakma. Düşmanın öyle bir adam ki, gençlik onda, güç onda, bilek onda, yürek onda. Üstelik öfkeden gözü dönmüş.</p>

  <p class="normal2">VIOLA</p>

  <p class="normal">Bu adam kim, söyleyin lütfen.</p>

  <p class="normal2">SIR TOBY</p>

  <p class="normal">Bir şövalye, pırıl pırıl bir kılıçla omzuna vurularak şövalye ilan edilmiş, saraya yakınlığı sayesinde. Ama düellolarda tam bir ifrit kesilir. Bugüne dek üç canı teninden ayırdı. Şu anda gözünü kan bürümüş. "Ya vururum, ya vurulurum," diyor. "Bu işi ölüm paklar."</p>

  <p class="normal2">VIOLA</p>

  <p class="normal">Tekrar eve gidip bayandan bir koruma isteyeceğim. Ben dövüşçü değilim. Bazı adamlar kabadayılık taslamak için durup dururken kavga çıkarırlarmış. Bu da onlardan galiba.</p>

  <p class="normal2">SIR TOBY</p>

  <p class="normal">Hayır efendim. Öfkelenmek için bir kuyruk acısı var. Bu yüzden git, isteğini yerine getir. Eve gitmeye kalkarsan karşında beni bulursun. Onunla dövüş daha iyi. Kılıcını kınından çek. Ölmek var, dönmek yok! Yoksa kılıç taşımaya tövbe et.</p>

  <p class="normal2">VIOLA</p>

  <p class="normal">Ama insafsızlık bu. Size yalvarırım, şu şövalyeden öğrenin, ona karşı nasıl bir kusur işlemişim? Belki ayağım sürçtü. Ama bilerek kötülük etmedim.</p>

  <p class="normal2">SIR TOBY</p>

  <p class="normal">Pekâlâ. Sinyor Fabian, ben dönünceye kadar bu beyin yanında kalınız.</p>

  <p class="indentmetinitalik">(Çıkar.)</p>

  <p class="normal2">VIOLA</p>

  <p class="normal">Rica ederim efendim. Nedir bu olup bitenler?</p>

  <p class="normal2">FABIAN</p>

  <p class="normal">Şövalyenin sizinle bir ölüm kalım savaşına hazır olduğunu biliyorum, ama nedeninden haberim yok.</p>

  <p class="normal2">VIOLA</p>

  <p class="normal">Yalvarırım söyleyin. Ne biçim bir adam bu?</p>

  <p class="normal2">FABIAN</p>

  <p class="normal">Dış görünüşüne bakarsanız, şöyle sıradan bir adam sanırsınız. Ama dövüşe başlayınca işin rengi değişir. Artık karşınızdaki düşman Illyria'nın en gaddar, en kahhar, en zalim cengâveridir. İsterseniz yürüyün ona doğru. Ben sizi barıştırmaya çalışayım.</p>

  <p class="normal2">VIOLA</p>

  <p class="normal">Size minnettar olurum. Ben savaştan çok barıştan yanayım. Hiç kimseye cenkçi görünmeye niyetim yok.</p>

  <p class="indentmetinitalik">(Çıkarlar.)</p>

  <p class="indentmetinitalik">(Sir Toby ile Sir Andrew girerler.)</p>

  <p class="normal2">SIR TOBY</p>

  <p class="normal">Bu adam iblisin ta kendisi. Hayatımda böyle sertlenip bıçkınlaşan birini görmedim. Denemek için kılıçla şöyle bir hamle yapayım dedim. Vay sen misin ona saldıran, öyle bir girişti ki canımı zor kurtardım. Vuruşları hiç aksamadan yerini buluyor, İran şahının kılıç ustasıymış.</p>

  <p class="normal2">SIR ANDREW</p>

  <p class="normal">Frengi bulaşsın ahlaksıza, ama ben bulaşmak istemiyorum.</p>

  <p class="normal2">SIR TOBY</p>

  <p class="normal">Artık onu yatıştırmak ne mümkün! Fabian herifi orada zor zapt ediyor.</p>

  <p class="normal2">SIR ANDREW</p>

  <p class="normal">Vebaya tutulsun! Böyle bir bahadır, böyle bir kılıç ustası olduğunu bilsem ona meydan okur muydum? Bırakırdım Allahından bulsun. Şimdi bu işin örtbas edilmesine razı olursa ona kır atımı, Capilet'imi veririm.</p>

  <p class="normal2">SIR TOBY</p>

  <p class="normal">Dur hele! Bozuntuya verme. Gidip bir konuşayım. Can kaybı olmadan meseleyi halledelim.</p>

  <p class="indentmetinitalik">(Kendi kendine.)</p>

  <p class="normal">Yaşasın, seni oynattığım gibi atını da oynatırım.</p>

  <p class="indentmetinitalik">(Fabian ile Viola girerler.)</p>

  <p class="indentmetinitalik">(Fabian'a.)</p>

  <p class="normal">Dövüşü önlemek için atını veriyor. Delikanlının gözünü daldan budaktan sakınmayan bir kabadayı olduğuna inandırdım onu.</p>

  <p class="normal2">FABIAN</p>

  <p class="normal">Delikanlının da bundan ödü kopuyor. Peşinden bir ayı kovalıyormuş gibi soluk soluğa, beti benzi atmış.</p>

  <p class="normal2">SIR TOBY</p>

  <p class="normal">Hiç çaresi yok efendim. Dövüşeceksiniz. Ağzından yemin çıkmış bir kere. Artık dargınlığı geçmiş. Üstünde konuşmak bile istemiyor. Sadece yemini yerine gelsin diye bir kez kapışacaksınız. Sizi incitmeyeceğine söz veriyor.</p>

  <p class="normal2">VIOLA</p>

  <p class="indentmetinitalik">(Kendi kendine.)</p>

  <p class="normal">Tanrı beni korusun. Bir hiç yüzünden foyam meydana çıkacak.</p>

  <p class="normal2">FABIAN</p>

  <p class="normal">Çok öfkeli. Şövalyeyi görürseniz gerileyin.</p>

  <p class="normal2">SIR TOBY</p>

  <p class="normal">Kurtuluş yok Sir Andrew. Centilmen, düello kurallarına göre sizinle bir kez çarpışacak. Ama soyluluğu ve askerlik onuru üzerine bana söz verdi, sizi incitmeyecek. Haydi başlayın.</p>

  <p class="normal2">SIR ANDREW</p>

  <p class="normal">İnşallah sözünde durur.</p>

  <p class="indentmetinitalik">(Kılıcını çeker.)</p>

  <p class="indentmetinitalik">(Antonio girer.)</p>

  <p class="normal2">VIOLA</p>

  <p class="normal">İnanın bu isteğime aykırı bir şey.</p>

  <p class="indentmetinitalik">(Kılıcını çeker.)</p>

  <p class="normal2">ANTONIO</p>

  <p class="normal">Kılıcınızı kınına koyun. Bu kibar delikanlı bir kusur işlemişse kabahati üstüme alıyorum. Yok, siz ona zarar vermişseniz size ben meydan okuyorum.</p>

  <p class="normal2">SIR TOBY</p>

  <p class="normal">Siz mi efendim? Siz de kimsiniz?</p>

  <p class="normal2">ANTONIO</p>

  <p class="normal">Bu delikanlının hatırı için, size yaparım diye övündüklerinden fazlasını yapmaya hazır olan biri.</p>

  <p class="normal2">SIR TOBY</p>

  <p class="normal">Başkaları adına dövüşüyorsanız, karşınızda beni bulursunuz.</p>

  <p class="indentmetinitalik">(Kılıcını çeker.)</p>

  <p class="indentmetinitalik">(Zabıta memurları girerler.)</p>

  <p class="normal2">FABIAN</p>

  <p class="normal">Sir Toby durun, zabıta geliyor.</p>

  <p class="normal2">SIR TOBY</p>

  <p class="indentmetinitalik">(Antonio'ya.)</p>

  <p class="normal">Az sonra icabınıza bakarım.</p>

  <p class="normal2">VIOLA</p>

  <p class="indentmetinitalik">(Sir Andrew'ya.)</p>

  <p class="normal">Lütfen kaldırın şu kılıcı ortadan.</p>

  <p class="normal2">SIR ANDREW</p>

  <p class="normal">Hayhay, verdiğim sözü tutacağım efendim. Uysal hayvandır, dizgine de iyi gelir.</p>

  <p class="normal2">BİRİNCİ MEMUR</p>

  <p class="normal">İşte adam bu. Görevini yap.</p>

  <p class="normal2">İKİNCİ MEMUR</p>

  <p class="normal">Antonio, seni Kont Orsino'nun şikâyeti üzerine tutukluyorum.</p>

  <p class="normal2">ANTONIO</p>

  <p class="normal">Beni başkası ile karıştırıyorsunuz efendim.</p>

  <p class="normal2">BİRİNCİ MEMUR</p>

  <p class="normal">Hayır efendim yanlışlık falan yok. Senin yüzünü iyi tanırım. Şu anda başında denizci başlığın olmasa da. Tutukla şunu, bana kül yutturamaz.</p>

  <p class="normal2">ANTONIO</p>

  <p class="normal">İtaat etmek zorundayım.</p>

  <p class="indentmetinitalik">(Viola'ya.)</p>

  <p class="normal">Sizi aramak yüzünden bu başıma gelenler. Ama elden ne gelir? Bu koşullarda sizden kesemi geri istemek zorundayım. Başıma gelenlere yanmam, size daha fazla yardım edemediğime yanarım.</p>

  <p class="normal2">İKİNCİ MEMUR</p>

  <p class="normal">Haydi efendim, gidiyoruz.</p>

  <p class="normal2">ANTONIO</p>

  <p class="normal">Sizden o paranın bir bölümünü istemek zorundayım.</p>

  <p class="normal2">VIOLA</p>

  <p class="normal">Hangi para efendim? Bana burada gösterdiğiniz iyilikten,</p>

  <p class="normal">Üstelik şu anda başınızın belada oluşundan ötürü</p>

  <p class="normal">Size küçük bir yardımda bulunabilirim.</p>

  <p class="normal">Ne yazık durumum fazlasına elvermiyor.</p>

  <p class="normal">Elimde avcumda ne varsa sizinle paylaşmaya hazırım,</p>

  <p class="normal">İşte kesem.</p>

  <p class="normal2">ANTONIO</p>

  <p class="normal">Beni tanımazdan mı geliyorsunuz?</p>

  <p class="normal">Üstünüzdeki hakkımı bilmezden mi geliyorsunuz?</p>

  <p class="normal">Zor durumdaki bir adama yapmayın bunu.</p>

  <p class="normal">Size yaptığım iyilikleri başınıza kakmak erkekliğe yakışmaz.</p>

  <p class="normal2">VIOLA</p>

  <p class="normal">Hiç haberim yok bunlardan.</p>

  <p class="normal">Ne yüzünüz, ne sesiniz bildik benim için.</p>

  <p class="normal">Nankörlük bir insanda en büyük kusurdur bence.</p>

  <p class="normal">Yalancılıktan, sahtecilikten, boş yere övünmekten,</p>

  <p class="normal">Sarhoşluktan nefret etmem,</p>

  <p class="normal">Nankörlükten nefret ettiğim kadar.</p>

  <p class="normal2">ANTONIO</p>

  <p class="normal">Tanrım, sen bana sabır ver.</p>

  <p class="normal2">İKİNCİ MEMUR</p>

  <p class="normal">Haydi efendim, yürüyün gidelim.</p>

  <p class="normal2">ANTONIO</p>

  <p class="normal">Biraz konuşmama izin verin.</p>

  <p class="normal">Şurada gördüğünüz genç var ya,</p>

  <p class="normal">Onu ölümün pençesinden kurtardım.</p>

  <p class="normal">Onu sevdim, üstüne titredim.</p>

  <p class="normal">Saygınlığına, değerine öyle inandım ki,</p>

  <p class="normal">Kendisini yere göğe koyamadım.</p>

  <p class="normal2">BİRİNCİ MEMUR</p>

  <p class="normal">Bize ne bundan? Vakit kaybediyoruz. Haydi, düş önüme.</p>

  <p class="normal2">ANTONIO</p>

  <p class="normal">Ama bu tapındığım kişi, ne sahte bir putmuş meğer.</p>

  <p class="normal">Sen, Sebastian güzelliğe gölge düşürdün.</p>

  <p class="normal">Doğada çirkinlik yoktur, zihinden gayrı.</p>

  <p class="normal">Hiçbir şey çarpık değildir, zulümden gayrı.</p>

  <p class="normal">Erdem güzelliktir. Ama n'etmeli güzeli, zalim olunca.</p>

  <p class="normal">Güzelliğe bürünen kötüler şeytanın kullarıdır.</p>

  <p class="normal2">BİRİNCİ MEMUR</p>

  <p class="normal">Adam iyice sapıtmaya başladı. Götürelim. Haydi efendi, sallanma.</p>

  <p class="normal2">ANTONIO</p>

  <p class="normal">Götürün beni.</p>

  <p class="indentmetinitalik">(Memurlarla çıkar.)</p>

  <p class="normal2">VIOLA</p>

  <p class="normal">Bu sözler öyle ateşli ki,</p>

  <p class="normal">İnanarak söylediği belli.</p>

  <p class="normal">Ya ben, ah hayal gücüm kandırma beni.</p>

  <p class="normal">Keşke karıştırmış olsa benimle kardeşimi.</p>

  <p class="normal2">SIR TOBY</p>

  <p class="normal">Gel şövalye, gel Fabian. Baş başa verip konuşalım. Bazı cevherler yumurtlayalım.</p>

  <p class="normal2">VIOLA</p>

  <p class="normal">Sebastian dedi. Kardeşim aynadaki aksim kadar benzer bana.</p>

  <p class="normal">Bu kadar sevdiği kardeşim olmalı.</p>

  <p class="normal">Ben onun kılığını, renklerini, takılarını taklit ettim.</p>

  <p class="normal">Doğruysa umduğum, fırtınalar secevenmiş demek.</p>

  <p class="normal">Tuzlu dalgalar diri tutmuşlar sevgimi.</p>

  <p class="indentmetinitalik">(Çıkar.)</p>

  <p class="normal2">SIR TOBY</p>

  <p class="normal">Ciğeri beş para etmez oğlan, ödlek kopuk. Arkadaşını en zor anında yüzüstü bıraktı. Korkaklığının derecesini Fabian'dan sor.</p>

  <p class="normal2">FABIAN</p>

  <p class="normal">Korkağın daniskası. Korkma toksözlüden, sakın ikiyüzlüden.</p>

  <p class="normal2">SIR ANDREW</p>

  <p class="normal">Tanrı gözetsin beni. Bu herifi evire çevire dövmezsem bana da...</p>

  <p class="normal2">SIR TOBY</p>

  <p class="normal">Bir güzel patakla. Ama sakın kılıcını çekme.</p>

  <p class="normal2">SIR ANDREW</p>

  <p class="normal">Dersini vereceğim.</p>

  <p class="indentmetinitalik">(Çıkar.)</p>

  <p class="normal2">FABIAN</p>

  <p class="normal">Gelin, pandomimayı kaçırmayalım.</p>

  <p class="normal2">SIR TOBY</p>

  <p class="normal">Nesine istersen bahse girerim, bir halt olacağı yok.</p>

  <p class="indentmetinitalik">(Fabian ile çıkar.)</p>
</body>
</html>
