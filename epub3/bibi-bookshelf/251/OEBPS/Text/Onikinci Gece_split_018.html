<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Onikinci Gece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">2. Sahne</h2>

  <p class="ortaitalik">(Olivia'nın evi.)</p>

  <p class="indentmetinitalik">(Sir Toby, Sir Andrew ve Fabian girerler.)</p>

  <p class="normal2">SIR ANDREW</p>

  <p class="normal">Yo, yo, canıma yetti. Artık bir saniye bile durmam.</p>

  <p class="normal2">SIR TOBY</p>

  <p class="normal">Sebep ne? Başımın tatlı belası, sebebini söyle.</p>

  <p class="normal2">FABIAN</p>

  <p class="normal">Evet, bir sebep zikretmeniz iktiza eder Sir Andrew.</p>

  <p class="normal2">SIR ANDREW</p>

  <p class="normal">Sebep meydanda. Yeğeniniz, kontun uşağına iltifatlar yağdırıyor; adamın ağzına girecek neredeyse. Bana ne zaman yüz verdi, ne zaman? Onları bahçede gördüm.</p>

  <p class="normal2">SIR TOBY</p>

  <p class="normal">Bu arada seni de gördü mü koca oğlan? Söyle bakalım.</p>

  <p class="normal2">SIR ANDREW</p>

  <p class="normal">Ayan beyan.</p>

  <p class="normal2">FABIAN</p>

  <p class="normal">Bu size karşı duyduğu büyük aşkın delili.</p>

  <p class="normal2">SIR ANDREW</p>

  <p class="normal">Hadi ordan, beni eşek yerine mi koyuyorsun?</p>

  <p class="normal2">FABIAN</p>

  <p class="normal">İddia ediyorum, ispat edeceğim. Hem de akılla mantığın şahitliğine dayanarak.</p>

  <p class="normal2">SIR TOBY</p>

  <p class="normal">Nuh daha gemiciliğe soyunmadan, bunların sözüne güvenilirdi.</p>

  <p class="normal2">FABIAN</p>

  <p class="normal">Sizi çılgına çevirmek, uyuklayan yiğitliğinizi silkelemek, yüreğinize ateş salmak için delikanlıya işveler yaptı gözünüzün önünde. İşte tam o sırada kontese yaklaşacaktınız. Taptaze şakalar, dumanı üstünde esprilerle. Genç adam dilini yutacaktı. İşte buydu sizden beklenen. Heyhat, kaçırıldı bu fırsat. Uygun zaman kollanmayınca pır dedi uçuverdi yaldızlı bir çift kanat. Artık kayıtsızlığın kuzey denizlerine yelken açtınız. Bir Hollandalının sakalındaki buzul gibi donar kalırsınız. Yeter ki bir yiğitlik ya da siyasetle göze girin yeniden.</p>

  <p class="normal2">SIR ANDREW</p>

  <p class="normal">Yiğitliği yeğlerim. Siyaset mi, nefret ederim, nefret.</p>

  <p class="normal2">SIR TOBY</p>

  <p class="normal">Öyleyse yiğitlikten şaşma. Kontun adamını dövüşe çağır da görelim. On bir yerinden yarala keratayı. Yeğenim bunu görmezden gelemez. Hiçbir muhabbet tellalı bir kadının gönlünü çelemez yiğidin ünü gibi.</p>

  <p class="normal2">FABIAN</p>

  <p class="normal">Bunun başka yolu yok. Sir Andrew.</p>

  <p class="normal2">SIR ANDREW</p>

  <p class="normal">Düello davetnamemi hanginiz götürecek?</p>

  <p class="normal2">SIR TOBY</p>

  <p class="normal">Git, savaşçıya yakışır bir üslupla bir mektup döşen. Sert ve kısa. Nükteye falan boş ver. Belagatli ve tumturaklı olsun. Kaleminden mürekkep yerine kan damlasın. Herif dünyanın kaç bucak olduğunu anlasın. At atabildiğin kadar. Kâğıdın çarşaf kadar olsa da doldur yalanlarla. Senlibenli yazmaktan kaçınma. Kalemin kaz tüyünden de olsa unutma, sen bir şahinsin, şahin!</p>

  <p class="normal2">SIR ANDREW</p>

  <p class="normal">Sizi nerde bulurum?</p>

  <p class="normal2">SIR TOBY</p>

  <p class="normal">Seninle küçük odada buluşuruz. Haydi, yollan!</p>

  <p class="indentmetinitalik">(Sir Andrew çıkar.)</p>

  <p class="normal2">FABIAN</p>

  <p class="normal">Bu sizin için pahalı bir oyuncak, Sir Toby.</p>

  <p class="normal2">SIR TOBY</p>

  <p class="normal">Asıl ben ona pahalıya patladım evlat. İki bin altının altından girdik, üstünden çıktık.</p>

  <p class="normal2">FABIAN</p>

  <p class="normal">Kim bilir ne kadar antika bir mektup yazacak, ama götürmeyeceksiniz değil mi?</p>

  <p class="normal2">SIR TOBY</p>

  <p class="normal">Hiç götürmez olur muyum, aşkolsun. Delikanlıyı da karşılık vermesi için kışkırtacağım. Öküze ho de, danaya mo de, bu ikisi dünyada kapışmazlar. Andrew ödleğin biridir. Herifi kessen ciğerinden bir damla kan akmaz. Korkudan ciğeri ağzına gelir. Ben de yerim afiyetle.</p>

  <p class="normal2">FABIAN</p>

  <p class="normal">Ya düşmanı? Delikanlının yüzünde gaddarlıktan eser yok.</p>

  <p class="indentmetinitalik">(Maria girer.)</p>

  <p class="normal2">SIR TOBY</p>

  <p class="normal">Bak benim çalıkuşu geliyor.</p>

  <p class="normal2">MARIA</p>

  <p class="normal">Cümbüş var, cümbüş. Kasıklarınızı tuta tuta gülmek, kahkahadan kırılmak istiyorsanız peşimden gelin. Şu ahmak Malvolio dinden imandan oldu, tam bir dönek şimdi. İnancın kendisine kurtuluş yolunu açacağını düşünen bir Hıristiyan böyle martavalları yutar mı? Sarı çorapları çekmiş ayağına.</p>

  <p class="normal2">SIR TOBY</p>

  <p class="normal">Çapraz dizbağlarıyla?</p>

  <p class="normal2">MARIA</p>

  <p class="normal">Tam üstüne bastınız. Kilisede ders veren rüküş hocalara benzedi. Ben kanına girdim adamın. Onu tuzağa düşürmek için bıraktığım mektubun her noktasını hiç sektirmeden uyguluyor. Öyle sırıtıyor ki, yüzündeki çizgiler Antil Adaları'nın katılmasıyla yeni haritada beliren çizgilerden fazla. Böyle bir maskaralık görmemişsinizdir. Kafasına bir şeyler fırlatmamak için zor tutuyorum kendimi. Eminim, hanımım suratına bir tokat aşk edecek, o da sırıtıp ya Rabbi şükür diyecek.</p>

  <p class="normal2">SIR TOBY</p>

  <p class="normal">Haydi, bizi onun yanına götür.</p>

  <p class="indentmetinitalik">(Hepsi çıkar.)</p>
</body>
</html>
