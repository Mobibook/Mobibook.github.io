<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ikincielzaman-24</title>
  <link href="../Styles/ikinciel_idstyles.css" rel="stylesheet" type="text/css"/>

</head>

<body id="ikincielzaman" xml:lang="tr-TR">
  <div>
     <p class="baslik" id="toc_marker-16">MUTLULUĞA ÇOK BENZEYEN <br/>

 YALNIZLIĞA DAİR</p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="Paragraph-Style-2"><span class="char-style-override-7">Alisa Z-ler</span></p>

    <p class="Paragraph-Style-2"><span class="char-style-override-7">Reklam müdürü</span></p>

    <p class="Paragraph-Style-2"><span class="char-style-override-7">35 yaşında</span></p>

    <p class="G-vde-Metni para-style-override-7"><span class="italik"></span></p>

    <p class="G-vde-Metni para-style-override-7"><span class="italik">Aslında başka bir hikâye için Petersburg’a gittim, ama bu hikâyeyle döndüm. Trende yol arkadaşımla sohbet etmiştim.</span></p>

    <p class="G-vde-Metni para-style-override-7"><span class="italik"></span></p>

    <p class="G-vde-Metni para-style-override-7"><span class="char-style-override-7">– Bir arkadaşım intihar etti... Güçlü, başarılı biriydi. Bir sürü hayranı, arkadaşı vardı. Hepimiz şoka girdik. İntihar – nedir intihar? Korkaklık mı, güç gösterisi mi? Radikal bir plan mı, yardım çağrısı mı, yoksa kendini feda etme mi? Çıkış... tuzak... idam... İstiyorum... Bunu neden yapmayacağımı anlatabilirim size...</span></p>

    <p class="G-vde-Metni para-style-override-7"><span class="char-style-override-7">Aşk mı? Onu düşünmüyorum bile... Bütün o güzel, parlak ve cıvıl cıvıl şeylere karşı değilim, ama on yıldır ilk kez sizsiniz herhalde, bana bu sözcüğü söyleyen. Yirmi birinci yüzyıl demek – para, seks ve silah demek, sizse kalkmış hislerden... Herkesin eli bol bol para görmeye başlamıştı. Benimse erkenden evlenmek, çocuk doğurmak gibi bir niyetim yoktu, hep kariyer sahibi olmak istemiştim, bu benim için öncelikliydi. Kendime değer vermişimdir hep, zamanıma ve hayatıma. Hem nereden çıkardınız erkeklerin aşkı aradığını? Aşkmış... Erkekler kadınlara av gözüyle, savaş ganimeti gözüyle, kurban gözüyle, kendilerine de avcı gözüyle bakar. Asırlardır sınanmış kural böyledir. Kadınlarsa beyaz atlı prensi değil, çuvalı altın dolu olan birini arar. Hangi yaşta olursa olsun, bir prens... İsterse “moruk” olsun... Ne olacak? Dünya paranın peşinde! Ama ben kurban değilim, ben kendim avcıyım...</span></p>

    <p class="G-vde-Metni para-style-override-7"><span class="char-style-override-7">On yıl önce geldim Moskova’ya... Deli gibiydim, aktiftim, kendi kendime şöyle dedim: Ben mutlu olmak için doğmuşum, sadece zayıf insanlar acı çeker, mütevazılık da güçsüzlerin sığınağı. Rostovluyum ben... Anne babam okulda çalışıyor: Babam kimyacı, annem Rus dili ve edebiyatı öğretmeni. Öğrenciyken evlenmişler, babamın bir tane düzgün takım elbisesi varmış, bir yığın da fikri ve o zaman bir genç kızın başını döndürmeye yetermiş bunlar. Hâlâ sevinçle hatırlarlar uzun süre tek bir yatak çarşafı ve yastık takımıyla, bir çift ev terliğiyle yaşadıklarını. Geceleri birbirlerine uzun uzun Pasternak okurlarmış. Ezbere! Kulübede tatlı bir cennet! “İlk kar yağana kadar,” diye gülerdim ben. “Hayal gücün yok senin,” diye gücenirdi annem. Normal bir Sovyet ailemiz vardı: Sabahleyin tereyağlı karabuğday ya da makarna, yılda bir kez portakal – o da yılbaşında. Hâlâ kokularını hatırlıyorum. Şimdi değil, o zamanlar... bu başka bir hayatın kokusuydu... güzel bir yaşamın... Yazın tatil – Karadeniz’de. Soçi’deki “kamplara” gidilir, tek bir odada kalınır – dokuz metrekare. Ama bir şeylerle gururlanılır... bir şeylerle çok gururlanılır... El altından edinilen, gözün gibi koruduğun her kitapla gururlanılır, ne mutluluk! Bir de prömiyerler için bedava bilet (annemin arkadaşı tiyatroda çalışırdı). Tiyatro! Saygın topluluklarda sohbetler için ebedi bir konu... Şimdi yazıyorlar: Sovyetler büyük bir kampmış, komünist gettosuymuş. Yamyam dünyasıymış. Bense korkunç bir şey hatırlamıyorum... Naif olduğunu, o dünyanın çok naif ve saçma olduğunu hatırlıyorum. Böyle yaşanamayacağını en başından beri biliyordum! İstemiyordum!! Bu yüzden beni az kalsın okuldan atacaklardı. Ya! Yani... SSCB’de doğanlar – bu teşhis... bu teşhis bir damgadır! Bizim ev idaresi derslerimiz vardı, erkekler nedense otomobil kullanmayı öğrenirdi, kızlar da köfte kızartmayı. Bu lanet köfteleri ben hep hafif yakardım. Öğretmen, ki aynı zamanda sınıf öğretimizdi, bana nutuk çekerdi: “Hiçbir şey yapamıyorsun! Evleneceksin, o zaman nasıl köfte yapacaksın kocana?” Hemen tepki verirdim: “Ben köfte kızartmayacağım. Benim hizmetçim olacak.” Seksen yedi yılıydı... ben on üç yaşındaydım... Ne kapitalizmi, ne hizmetçisi?! Hâlâ sosyalizm vardı her yerde! Müdür, annemle babamı okula çağırdı, beni sınıftaki ortak toplantıda eleştirdiler, okul aile birliğinde Piyonerlikten çıkarmak istediler. Piyonerlik, Komsomolluk – bunlar ciddi şeylerdi. Hatta ağlamıştım... Oysa asla kafamda bir kafiye yoktu, sadece formüller vardı... Hiçbir kafiye yoktu... Evde tek başıma kalınca, annemin giysilerini, terlikleri giyer ve divana otururdum. </span><span class="italik">Anna Karenina</span><span class="char-style-override-7">’yı okurdum. Sosyete baloları, uşaklar, sırmalı şeritler... aşk buluşmaları... Anna’nın kendini tren altına attığı ana dek geçen her şeye bayılırdım: Neden yapmıştı bunu? Güzeldi, zengindi... Aşk yüzünden mi? Tolstoy bile ikna edemezdi beni buna... Batı romanlarını daha çok severdim ben, orada sürtükleri severdim, şu güzel sürtükleri, erkeklerin intihar etmesine sebep olan, acı çektiren sürtükleri. Ayaklarına kapanılan. Karşılıksız bir aşk yüzünden en son on yedi yaşımda ağladım; bütün gece boyu, banyoda musluk açık olarak. Pasternak’ın şiirleriyle teselli etti annem... Hâlâ hatırlıyorum: “Kadın olmak büyük bir adım / Erkekleri delirtmekse bir kahramanlık.” Kendi çocukluğumu da gençliğimi de sevmiyorum, sürekli bitmelerini bekledim. Ders kitaplarıma gömüldüm ve spor salonuna gittim. Herkesten daha hızlı, herkesten daha yükseğe, herkesten daha güçlü! Evdeyse sürekli Okucava’nın şarkılarıyla dolu kasetler çalardı: “El ele tutuşalım, dostlar...”</span><span class="char-style-override-10">*</span><span class="char-style-override-7"> Hayır! Benim idealim bu değil.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Bulat Okucava’nın “Dostların Birliği” şarkısı.</span><span></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Moskova’ya... Ah, Moskova! Onu hep bir rakip gibi gördüm, daha ilk andan itibaren bende sportif bir hırs uyandırdı. Benim şehrimdi burası! O çılgın ritim – o keyif! Uçacağım burada – kendi kanatlarımla! Cebimde iki yüz “yeşil” ve biraz “tahta”.</span><span class="char-style-override-10">*</span><span class="char-style-override-7"> Hepsi bu! Çılgın doksanlar... Annemle babama uzun zamandır maaş ödenmiyordu. Sefalet! Babam her gün kendini ve annemle beni ikna ediyordu: “Sabretmek lazım. Beklemek. Gaydar’a inanıyorum.” Annemle babam gibi insanların aklına hiç gelmemişti kapitalizmin başladığı. Rus kapitalizminin başladığı... o genç ve kalın derili canavarın, hani 1917 yılında yere yıkılan canavarın... (</span><span class="italik">Düşünüyor.</span><span class="char-style-override-7">) Bunu şimdi anlıyorlar mı acaba? Söylemek zor... Bir şeyden eminim ama: Kapitalizmi annemle babam sipariş etmedi. Bundan en ufak bir tereddüt yok. Bu sipariş benim, benim gibilerin, hapiste kalmak istemeyenlerin. Gençlerin, güçlülerin. Bizim için kapitalizm; ilginç bir şey... heyecanlı bir macera, risk... Sadece para değil. Bay Dolar değil! Şimdi size sırrımı vereceğim! Benim için kapitalizm hakkında, hayır Dreiser’in romanlarını değil, çağdaş kapitalizm hakkında bir şeyler okumak, GULAG ve Sovyet dönemi kıtlıkları hakkında, muhbirler hakkında bir şeyler okumaktan daha zevkli. Of! Of! Kutsal şeyleri ayağımın altına aldım. Anneme ve babama bunu söyleyemem. Bir kelime bile. Ne diyorsunuz! Babam Sovyet romantiği olarak kaldı. Doksan birin Ağustos ayı... Darbe!! Televizyonda sabahtan itibaren </span><span class="italik">Kuğu Gölü</span><span class="char-style-override-7"> </span><span class="italik">Balesi</span><span class="char-style-override-7">’ni yayınladılar... ama tanklar Moskova’daydı, tıpkı Afrika gibi... Ve babam, onunla birlikte yedi kişi daha, bütün arkadaşları, işi gücü bırakıp doğruca başkente gittiler. Devrimi desteklemeye! Televizyonun başına oturdum... Yeltsin’i gördüm tankın üstünde. İmparatorluk yıkıldı... Bırak yıkılsın... Savaştan dönüşünü bekler gibi bekliyorduk babamı; tam bir kahraman gibi döndü! Hâlâ bununla yaşıyor bence. Bunca yılın ardından anlıyorum ki bu onun hayatındaki en önemli olaydı. Tıpkı dedemiz gibi... O da hayatı boyunca Stalingrad önünde Almanları nasıl yendiklerini anlatırdı. İmparatorluktan sonra babam için hayat sıkıcılaştı, ilginçliğini kaybetti, boşa yaşıyor artık. Onun kuşağı aslen bir hayal kırıklığı içinde… İki yönlü bir yenilgi hissi taşıyorlar; Kendi komünist fikirleri zeminini kaybetti ve sonrasında olanı anlamadıkları için de kabul edemiyorlar. Kapitalizm de olsa başka türlüsünü istiyorlardı, insan yüzlü ve sıcacık gülen bir kapitalizm. Onların değil bu dünya. Onlara yabancı. Ama bu tam benim dünyam! Benim! Sovyet insanlarını sadece 9 Mayıs günü gördüğüme memnunum... (</span><span class="italik">Susuyor.</span><span class="char-style-override-7">)</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Yeşil: Amerikan Doları. Tahta: Sovyet Rublesi.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Başkente otostop yaparak gittim; böylesi ucuzdu ve pencereden baktıkça öfkem artıyordu, Moskova’dan geri dönmeyeceğimi daha o zamandan biliyordum. Ne olursa olsun dönmeyecektim! Yolun her iki tarafında da pazar vardı... Çay servisleri, çiviler, bebekler satıyorlardı; insanlara maaş yerine mal veriyorlardı o zaman. Bir ütü ya da tavayı sosisle (et kombinelerinde maaş olarak sosis veriliyordu), şekerlemeyle, şekerle takas etmek mümkündü. Bir otobüs durağında şişman bir teyze oturuyordu, çocuk oyuncaklarını fişeklik gibi sarmıştı boynuna. Çizgi film gibiydi! Moskova’da yağmur serpiştiriyordu, ama yine de Vasiliy Blajenniy’in kubbelerini ve Kremlin’in duvarını görmek için Kızıl Meydan’a kadar yürüdüm; o iktidar, o güç ve ben de oradayım işte! Tam kalbinde! Seke seke yürüyordum, yola çıkmadan önce spor salonunda küçük ayak parmağımı incitmiştim, ama yine de yüksek topuklu ayakkabılarla en güzel elbisemi giymiştim. Elbette, kader, şanstan ibarettir, piyango bileti – ama iyi koku alırım ve de ne istediğimi bilirim. Evren asla bir şeyleri öylece... bedavaya vermez... “Al sana! Sana da!” diye bir şey yoktur. Çok istemek lazım önce. Ben de istiyordum! Annem bana ev yapımı börekler getirir ve babamla birlikte demokrasi mitinglerine nasıl gittiklerini anlatırdı. Karneyle aylık olarak kişi başına verilenler şunlardı: iki kilogram karabuğday, bir kilogram et ve iki yüz gram tereyağı. Kuyruklar, kuyruklar, kuyruklar ve avuçlarda numaralar. Hiç sevmiyorum </span><span class="italik">sovok</span><span class="char-style-override-7"> sözcüğünü!! Annem babam </span><span class="italik">sovok</span><span class="char-style-override-7"> değil, onlar romantik! Normal hayata atılmış anaokulu çocukları. Onları anlamıyorum, ama seviyorum! Yaşamda hep tek başınaydım... yapayalnız... öyle kolay da olmadı... Ve kendimi sevmek için bir nedenim var! Özel öğretmensiz, parasız ve hamisiz MGU’ya, Moskova Devlet Üniversitesi’ne girdim. Gazetecilik fakültesine... İlk sınıfta bir arkadaşım bana âşık oldu ve sordu: “Sen de âşık mısın?” – “Kendime aşığım ben,” diye yanıt verdim buna. Her şeyi kendim yapmıştım. Kendim! Sınıf arkadaşlarım ilginç değildi, dersler sıkıcıydı. Sovyet öğretmenleri Sovyet ders kitaplarıyla ders işliyordu. Etraftaysa artık Sovyet olmayan bir hayat vardı; vahşice, delice bir hayat! İlk kez ikinci el ithal arabalar belirmişti; ne heyecan! Puşkin Meydanı’nda ilk McDonald’s açıldı... Polonya malı kozmetik malzemeleri... ve korkunç bir dedikodu, onun ölüler için olduğuna dair... Televizyonda ilk reklam – bir Türk çayının reklamı. Eskiden her şey griydi, şimdi parlak renkler, çekici tabelalar. Her şeyi istiyor insan! Her şeyi almak mümkün! Kim istersen olabilirsin: broker, kiralık katil, gay... Doksanlı yıllar… benim için mukaddes... unutulmaz yıllar... Laborantlar, haydutlar ve maceracılar zamanı! Sovyet olarak sadece eşyalar kalmıştı, insanların kafasında başka bir program vardı... Sağa sola koşturacaksın, çalışıp çabalayacaksın ve her şey senin olacak. Lenin de kim? Stalin de ne? Bunlar artık geride kaldı, önünde enfes bir hayat açılıyor: Bütün dünyayı görebilirsin, enfes bir evde yaşayabilirsin, şık arabalarla gezebilirsin, öğlen yemeğinde fil eti yiyebilirsin... Rusya’da gözler açılmıştı... Sokak ve partilerde her şey daha hızlı öğreniliyordu, ben de böylece açık öğretime girdim. Bir gazetede iş buldum. Sabah kalktığım anda hayatımı sevmeye başlıyordum.</span></p>

    <p class="G-vde-Metni para-style-override-7"><span class="char-style-override-7">Gözüm yukarılardaydı... hayatın yüksek basamaklarında... Pahalı restoranlara götürsünler de sonra beni kapı girişlerinde ya da saunalarda düzsünler diye bir hayalim olmamıştı hiç. Çok hayranım vardı... Yaşıtlarıma ilgi göstermiyordum, onlarla arkadaşlık edebilirdim, beraber kütüphaneye gidebilirdim. Gayriciddi ve tehlikesiz. Daha yaşlı ve başarılı, çoktan olgunlaşmış erkekleri seviyordum ben. Onlarla olmak ilginç, eğlenceli ve yararlıydı. Banaysa... (</span><span class="italik">Gülüyor</span><span class="char-style-override-7">.) Uzun süre üzerimde durdu o damga: iyi bir aileden gelen genç kız, çok kitaplı bir evden, evdeki en önemli şey de kitap rafı; bu yüzden bana yazar ve ressamlar ilgi gösteriyordu sadece. Tanınmamış dehalar. Ama hayatımı bir dehaya, öldükten sonra tanınacak ve gelecektekilerin üzerine titreyeceği birine adamaya niyetim yoktu. Bir de evdeki bütün o konuşmalar beni bıktırmıştı: komünizm, hayatın anlamı, başka insanların mutluluğu... Soljenitsin ve Saharov... Hayır, bunlar benim kahramanlarım değildi, annemin kahramanlarıydı bunlar. Okuyan ve Çehov’un </span><span class="italik">Martı</span><span class="char-style-override-7">’sı gibi uçmayı hayal edenlerin yerine okumamış ama uçabilen kimseler gelmişti. Eski centilmence âdetler bir kenara bırakılmıştı; </span><span class="italik">samizdat</span><span class="char-style-override-7">, mutfakta fısıldaşmalar. “Ne ayıp, tanklarımız Prag’a girmiş! Neyse ki Moskova’ya dönmüşler!” Bununla kimi etkileyebilirsin ki? </span><span class="italik">Samizdat</span><span class="char-style-override-7"> şiirleri yerine elmas yüzükler, pahalı marka giysiler göster bana... Arzuların devrimiydi bu! İsteklerin!! Hoşuma gidiyordu... bürokrat ve işadamlarını seviyordum, hâlâ da severim... Onların sözlükleri bana esin kaynağıydı: offshore, komisyon, barter. İnternet pazarlamacılığı, kreatif stratejiler... Yazı işlerinin planlama toplantısında editörümüz şöyle diyor mesela: “Kapitalistlere gerek var. Kapitalistleri yaratmaları için Yeltsin ve Gaydar yönetimine yardım edelim. Hemen!” Ben gençtim... güzeldim... Kapitalistlerle görüşme yapmaya beni gönderirlerdi: Nasıl böyle zengin oldular? İlk milyonlarını nasıl kazandılar? Sosyalist insanlar nasıl kapitalist oldu? Bunu yazmak lazımdı... Nedense “milyon” sözcüğü ele geçirmişti hayal gücünü. Milyon kazanmak! Rus insanının bir bakıma zengin olmak istememesine, hatta bundan korkmasına alışmıştık. Ne ister peki? O hep tek bir şey ister, başkasının zengin olmamasını. Ondan daha zengin olmamasını. Kadife ceketler, altın zincirler... bunlar hep filmlerde... dizilerde var... Benim karşılaştığım kişilerse çelik gibi güçlü bir mantığa ve çelik gibi bir pençeye sahipti. Sistemli düşünme yeteneğine sahipti. Hepsi İngilizce öğrenmişti. İşletmecilik öğrenmişti. Akademisyen ve öğretim üyeleri ülkeden gidiyordu... fizikçiler de, edebiyatçılar da... Bunlar... bu yeni kahramanlarsa... hiçbir yere gitmek istemiyorlardı, Rusya’da yaşamayı seviyorlardı. Bu onların devriydi! Onların şansı! Zengin olmak istiyorlardı, her şeyi istiyorlardı. Hepsini!</span></p>

    <p class="G-vde-Metni para-style-override-7"><span class="char-style-override-7">Ve o sırada onunla karşılaştım... O adama âşık olduğum söylenebilir. Bir itiraf gibi geliyor kulağa... Değil mi? (</span><span class="italik">Gülüyor.</span><span class="char-style-override-7">) Benden yirmi yaş büyüktü, bir ailesi ve iki oğlu vardı. Kıskanç bir karısı. Mikroskop altında bir hayat... Ama birbirimizi için deliriyorduk, nöbet geçirir gibiydi, öyle ki bana sabahleyin işte ağlamamak için iki tane Tazepam</span><span class="char-style-override-10">*</span><span class="char-style-override-7"> hapı aldığını söylemişti. Ben de delice şeyler yapıyordum, bir tek paraşütle atlamadığım kalmıştı. Bütün bunlar oldu... böyle olur zaten... cicim aylarında böyle olur... Sonradan kim kimi aldatıyormuş, kim kimin peşindeymiş, kim neyi istiyormuş önemli değildir. Daha küçüktüm o zaman, yirmi iki yaşındaydım... Âşık olmuştum işte... âşık olmuştum... Şimdi anlıyorum ki aşk… o da kendine has bir ticaretmiş, herkes kendine göre bir risk alıyormuş. Yeni kombinasyonlara hazır olmak lazımmış... Her zaman! Artık çok az insanın aşktan dizlerinin bağı çözülüyor. Bütün güçler ileri doğru yapılacak sıçrayışlara ayrılıyor! Kariyere! Bizdeki genç kızlar sigara odasında dedikodu yapıyorlar ve eğer içlerinden biri bir erkeğe karşı gerçekten bir şeyler hissediyorsa, ona acıyorlar, aptal diyorlar. “Kapılmış adama.” (</span><span class="italik">Gülüyor</span><span class="char-style-override-7">.) Aptal! Ben de öyle mutlu bir aptaldım ki! Şoförünü yollamış, yoldan bir araba çevirmişiz, geceleyin şehirde benzin kokan bir Moskviç’le dolanıyoruz. Durmadan öpüşüyoruz. “Teşekkürler sana,” derdi, “beni yüz yıl öncesine döndürdün.” Flaş gibi patlıyordu her şey... flaş... Beni onun temposu sersemletmişti... Israrı... Geceleyin bir telefon: “Sabahleyin Paris’e uçuyoruz” ya da “Kanarya Adaları’na gidelim. Üç günüm var.” Uçakta birinci sınıfta uçuyoruz, otelde en pahalı odadayız; ayaklarımızın altında camdan bir zemin, balıklar yüzüyor orada. Canlı bir köpekbalığı! Ama hayatım boyu başka bir şeyi hatırlayacağım ben... Moskova sokaklarındaki benzin kokan Moskviç’i hatırlayacağım. Ve... nasıl öpüştüğümüzü... nasıl delice öpüştüğümüzü... bana çeşmeden gökkuşağı çıkarmasını... Âşık olmuştum... (</span><span class="italik">Susuyor</span><span class="char-style-override-7">.) Kendine de bayram yapmıştı hayatı. Kendine… kendi kendine, evet! Kırkıma gelince, belki onu anlarım... Öyle ya da böyle anlarım... Mesela saatleri sevmezdi, zamanın geçmesini sevmezdi, durduğu zaman severdi saatleri. Zamanla kendine has bir ilişkisi vardı... Bu işte! Evet... Kedilere bayılırım. Onları ağlamadıkları, kimse onların gözyaşlarını görmediği için severim. Beni biri sokakta görecek olsa, zengin ve mutlu biri diye düşünür! Her şeyim var; büyük bir ev, pahalı bir araba, İtalyan mobilyaları. Gurur duyduğum bir kızım. Hizmetçim de var, kendime köfte kızartmıyorum ve çamaşır yıkamıyorum, istediğim her şeyi satın alabilirim... ıvır zıvırdan dağlar... Ama tek başıma yaşıyorum. Ve tek başıma yaşamak istiyorum! Kimseyle kendimle anlaştığım gibi anlaşamıyorum, kendi kendimle konuşmayı seviyorum... her şeyden önce de kendim hakkında konuşmayı... Enfes bir arkadaşımdır kendime! Neler düşünüyorum... neler hissediyorum... Dün şuna nasıl bakıyordum, bugün nasıl bakıyorum? Maviyi severdim, şimdi leylağı seviyorum... Her birimizin içinde bir sürü şey olup bitiyor. İçimizde. Kendi kendimizle. Orada, içeride, koca bir kozmos var. Ama biz ona hemen hiç ilgi göstermiyoruz. Hep dışarıyla, yabancıyla ilgiliyiz... (</span><span class="italik">Gülüyor.</span><span class="char-style-override-7">) Yalnızlık, özgürlüktür... Artık her gün seviniyorum özgür olduğuma: Telefon edecek mi, etmeyecek mi, gelecek mi, gelmeyecek mi? Bırakacak mı beni, bırakmayacak mı? Benden uzak olsun bunlar! Benim sorunum değiller artık! Korkmuyorum... yalnızlıktan korkmuyorum... Peki kimden... kimden korkuyorum? Dişçiden korkuyorum... (</span><span class="italik">Aniden patlıyor</span><span class="char-style-override-7">.) İnsanlar aşktan bahsederken hep yalan söylüyor... paradan bahsederken de öyle... Hep farklı farklı şekillerde yalan söylüyorlar. Benim canım yalan söylemek istemiyor... İstemiyor! (</span><span class="italik">Sakinleşiyor</span><span class="char-style-override-7">.) Affedersiniz... Kusura bakmayın... Bu konuları uzun zamandır düşünmemiştim...</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Bir tür antidepresan.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Hikâyenin devamı mı? En eski hikâye işte... Ben ondan çocuk istiyordum, gebe kalmıştım... Belki bu ürkütmüştür onu? Erkekler – hepsi korkak! İster serseri olsun ister oligark; hiç fark yok. Savaşa giderler, devrim yaparlar, ama aşkta ihanet ederler. Kadınlar daha güçlüdür: “Durdurur koşan atı bile / Yanan eve gözünü kırpmadan dalar.”</span><span class="char-style-override-10">*</span><span class="char-style-override-7"> “Erkek on dört yaşından büyük olmaz.” Bu annemin bana verdiği ilk akıllıca öğüttü. Hatırlıyorum... şöyle olmuştu... Hamileliğimi ona bir iş gezisinden önce haber vermiştim, beni Donbass’a gönderiyorlardı. İş gezilerini de seviyordum, garların ve havaalanlarının kokusunu seviyordum. Dönünce ona anlatmak, beraber değerlendirmek güzel oluyordu. Şimdi anlıyorum, o bana sadece dünyayı göstermiyor, beni şaşırtmıyor ve beni nefes kesici butiklere götürüp hediyeler almıyordu, bana düşünmeyi de öğretiyordu. Bu onun amaçladığı bir şey değildi, kendi kendine olmuştu. Ona bakıyor, dinliyordum. Beraber olacağımızı düşündüğümde bile, kendimi sonsuza kadar birinin geniş sırtına dayayıp orada rahatça keyif sürmeyi düşünmüyordum. Keyif çatmayı düşünmüyordum! Benim hayata dair bir planım vardı. İşimi seviyordum, hızla kariyer yaptım. Çok gezdim... Ve işte o seferinde... bir madenci köyüne uçuyordum; korkunç bir hikâye, ama o zaman için tipik olduğunu söyleyebilirim: Başarılı madencilere bayramda teyp hediye etmişlerdi ve bir gece bütün bir madenci ailesini katletmişlerdi. Teypten başka bir şey de almamışlardı. Plastik, Japon malı bir teyp. Bir kutu sadece! Moskova’da lüks arabalar, süpermarketler vardı, ama Sadovoye Koltso’nun ardında teyp bir mucize olarak görülüyordu. Benim editörümün hayal ettiği yerli “kapitalistler” sokaklarda makineli tüfekli korumalarla geziyordu. Tuvalete bile korumalarla gidiyorlardı. Orada burada kumarhaneler, pıtrak gibi her yerde. Birtakım özel restoranlar. Hep doksanlı yıllar işte... Onlar, evet... onlar... Üç gün iş seyahatindeydim. Döndüm, buluştuk. Önce sevindi, çocuğumuz olacak... yakında bir çocuğumuz olacak! İki oğlu vardı, kız istiyordu. Ama sözcükler... sözcükler... hiçbir anlamları yok, sözcüklerin arkasına saklanılır, onlarla korunmak mümkündür. Ama gözler! O gözleri... Gözlerinde korku belirmişti; bir karar vermek lazımdı, hayatını tamamen değiştirmesi lazımdı. Haberi alınca... bir an put kesildi... Tutuklaştı. Aaah! Hemen terk eden erkekler vardır, çorap ve gömlekleri çamaşır ipinden alıp bavula koyarak terk eden erkekler vardır... Bir de onun gibiler vardır... Canım cicim, öyle mi böyle mi yapalımcılar... “Ne istiyorsun? Söyle, ne yapmamı istiyorsun?” diye sordu bana. “Tek sözünle ayrılırım. Söyle yeter.” Ona baktım...</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Nikolay Nekrasov’un “Ayaz Paşa Kol Geziyor” şiirinde Rus kadınını betimleyen dizeleri.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Ona baktım ve parmaklarımın ucu buz kesti, onunla mutlu olamayacağımı anlamaya başlamıştım. Küçük ve aptaldım daha... Şimdi olsa onu avdaki kurt gibi boğardım, artık yırtıcı ve panter olabiliyorum. Çelik iple boğardım! Ama o zaman sadece acı çektim. Acı, bir danstır, onda jestler de vardır, ağlamak da, sakinleşme de. Balede olduğu gibi... Ama bir sır vardır, basit bir sır; mutsuz olmak hoş değildir... küçültücüdür... Bir kez daha hastanede özel bakımda yatıyordum. Sabah ona telefon ediyorum, beni gel al diyorum, öğleyin taburcu edecekler, ama o uykulu bir sesle “Yapamam,” diyor. “Bugün yapamam.” Ve aramıyor. O gün oğullarıyla İtalya’ya uçtu, dağlarda kaymaya. 31 Aralık... Ertesi gün yeni yıl. Bir taksi çağırdım... Şehir karla kaplıydı, karnımı tuta tuta kar yığınlarının arasından yürüdüm. Tek başıma yürüdüm. Yok, yanlış söyledim! İkimiz yürüdük, artık iki kişiydik çünkü. Kızımla... küçük kızımla ben... Benim küçük kızım! Taptığım kızım! Onu yeryüzündeki her şeyden daha çok sevmeye çoktan başlamıştım! Peki o adamı seviyor muydum? Hani şu masaldaki gibi: Uzun süre mutlu yaşadılar ve aynı gün öldüler. Acı çektim, ama ölmedim. “Onsuz yaşayamam. O olmazsa ölürüm,” demedim. Herhalde, öyle bir erkekle karşılaşmadım daha... bana böyle sözler söyletecek bir erkekle yani... Böyle işte! Böyle! Ama kaybetmeyi öğrendim, korkmuyorum kaybetmekten... (</span><span class="italik">Pencereden dışarı bakıyor</span><span class="char-style-override-7">.) O zamandan beri büyük bir aşk hikâyem olmadı... Küçük aşklarım oldu hep... Kolayca seks yaparım, ama bu aynı şey değil, bu başka bir şey. Erkek kokusunu sevmem, aşk kokusunu değil, erkek kokusunu. Banyoya girince hemen anlarım oraya bir erkeğin geldiğini... ister en pahalı parfümü sürsün, ister en pahalı sigaraları içsin... İnsanın başka bir insanı yanında tutması için ne kadar çok çalışması gerektiğini düşündüğüm zaman korku sarar beni. Taş ocağında çalışmak gibidir bu! Kendini unutmak, kendinden vazgeçmek, kendini kendinden özgürleştirmek. Aşkta özgürlük yoktur. Hatta insan kafasındaki ideal kişiyi bulsa bile, bu kişi yanlış parfümü sürecektir, o kızarmış et sevecek ve sizin salatalarınıza gülecektir, oraya buraya çorap ve pantolonunu bırakacaktır. Hep acı çekmek gerekecektir. Acı çekmek mi?! Aşk yüzünden... bu kompozisyon yüzünden... Ben bu emeği vermek istemiyorum, kendi kendime güvenmek daha kolay. Erkeklerle en iyisi dost olmak, iş ilişkileri kurmak. Koketliği bile nadiren yapıyorum, üşeniyorum o maskeyi giyip oyuna katılmaya. Spa salonları, Fransız manikürü, İtalyan ojeleri. Makyaj. Boya kutusuna batmış gibi... Tanrım! Tanrım! Köyden, kasabadan gelen kızlar... Bütün Rusya’dan Moskova’ya akın ediyorlar! Moskova’ya! Orada zengin prensler bekliyor onları! Sindrella olmaktan çıkıp prenseslere dönüşeceklerini hayal ediyorlar. Masallar gerçek olsun istiyorlar! Mucizeler gerçeğe dönsün! Bense geçtim bunları... geride bıraktım artık... Sindrellaları anlıyorum, ama acıyorum onlara. Cehennemsiz cennet olmaz. Bir tek cennet olsunmuş... öyle şey olmaz... Ama hâlâ bunu bilmiyorlar... cehalet içindeler...</span></p>

    <p class="G-vde-Metni para-style-override-7"><span class="char-style-override-7">Yedi yıl geçti ayrıldığımızdan beri... Bana telefon ediyor, hep nedense geceleyin arıyor. Her şeyi kötü gitmiş, çok para kaybetmiş... mutsuz olduğunu söylüyor... Bir genç kızla beraber olmuş, şimdi başkası varmış. Gel, buluşalım diyor... Neden? (</span><span class="italik">Susuyor</span><span class="char-style-override-7">.) Uzun süre onun yokluğunu çektim, ışığı kapatır saatlerce karanlıkta otururdum. Kendimi zamanın içinde kaybederdim. (</span><span class="italik">Susuyor</span><span class="char-style-override-7">.) Sonra... sonra sadece küçük aşklar oldu... Ama ben... ben asla parasız, varoştan gelen bir erkeğe âşık olamam. Gettodan, Harlem’den birine. Yoksulluk içinde büyümüş olan, “dilenci” kafası olan birine. Bunlar paraya o kadar değer verirler ki, onlara güvenemezsin. Yoksulları, ezilmiş ve aşağılanmışları sevmiyorum. Bütün bu Başmaçkin ve Opiskinler... büyük Rus edebiyatının kahramanları...</span><span class="char-style-override-10">*</span><span class="char-style-override-7"> Onlara inanmıyorum! Ne yani? Ne eksikliğim varmış... formata girmiyor muyum? Bekleyin... Kimse bilmiyor bu dünyanın işleyişini... Erkeği parası için sevmem, sadece parası için beğenmem onu. Aslında başarılı erkeklerin tüm özelliklerini seviyorum; yürüyüşü, araba kullanması, konuşması, hareketleri; onun her şeyi başkadır. Her şeyi! Böylelerini seçerim... Bu yüzden de... (</span><span class="italik">Susuyor.</span><span class="char-style-override-7">) Bana telefon ediyor işte... Mutlu değilmiş... Neyi görmemiş, neyi alamamış ki? O... ve arkadaşları... servetlerini çoktan yaptılar. Büyük paralar. Delice paralar! Ama bütün bu paralarla kendine mutluluk satın alamıyorsun, bu sözünü ettiğim aşkı alamıyorsun. Yoksul öğrenci ona sahip olabiliyor ona ama onlar olamıyor. İşte adaletsizlik! Ama onlara her şeyi yapabilirlermiş gibi geliyor: özel uçaklarla her ülkeye, futbol maçına, New York’a, istedikleri müzikalin prömiyerine uçuyorlar. Her şey ceplerine uygun! Yatağa en güzel modeli at, koca bir uçak dolusunu </span><span class="char-style-override-7">Courchevel’e götür! Hepimiz Gorki’yi daha okuldayken okuduk, bu tüccarların nasıl âlem yaptıklarını biliyoruz; aynaları kır, siyah havyar içinde yüz, kızları şampanyayla yıka. Ama hepsi bitti; sıkıldılar. Moskova’daki bir turizm firması böyle müşterilere özel eğlenceler sunuyor. Mesela hapiste iki gün. Reklamda şöyle yazmışlar: “İki gün Hodorkovski olmak istemez misiniz?” Kafesli polis arabasında onları Vladimir şehrindeki en korkunç hapishaneye götürüyorlar – yani Vladimir Hapishanesi’ne; orada tutuklu elbisesi giydiriyorlar, avluda köpeklere kovalatıyorlar ve sopalarla dövüyorlar. Gerçek sopalarla! Hepsini içinde bok kovası olan pis, iğrenç kokulu bir hücreye konserve gibi tıkıştırıyorlar. Ve gidenler mutlu oluyor. Yeni hisler yaşıyorlar! Üç-beş bin dolara “evsizi” oynayabilirsiniz mesela; isteyenlerin giysisini değiştiriyor, makyaj yapıyor ve Moskova sokaklarında dolaştırıyorlar, onlar da yalvarıyor. Aslında, köşede hem kendi korumaları hem de tur firmasının korumaları nöbet tutuyor. Bütün ailenin oynayabileceği oyunlar bile var: Kadın orospu, koca pezevenk olacak. Bir hikâye biliyorum... Bir keresinde, Moskova’nın en zengin pastacısının mütevazı, Sovyet görünümlü karısı bir gecede en çok müşteriyi çekmiş. Koca da bundan mutlu olmuş! Turist reklamlarında yer almayan eğlenceler de var... Tümüyle gizli... Geceleyin canlı insan avı yapabilirsiniz. Zavallı bir berduşa binlik verirler; al bakalım, hem de “yeşil”! Hayatında böyle para görmemiştir! Yapman gereken tek şey hayvan gibi davranmak! Kurtulursan kader demektir, ama ateş ettiklerinde vurulursan, şanssızlık. Her şey dürüstçe! Küçük bir kızı bir geceliğine kiralayabilirsin... Fantezilerini, en karanlık fantezilerini, Marquis de Sade’ın bile hayal etmediği şeyleri özgürce uygula! Kan, gözyaşı ve sperm!! Buna da mutluluk deniyor... Rus usulü mutluluk; iki günlüğüne hapse girmek, sonra oradan çıkıp her şeyin aslında ne iyi olduğunu anlamak. Mükemmel olduğunu! Sadece araba, ev, yakut, milletvekilliği satın almıyorsun... insan hayatı da alıyorsun... Tanrı değilse bile tanrıcık oluyorsun... insanüstü oluyorsun! Tabii ya... Hepsi oluyorsun!! SSCB’de doğdu hepsi ve hepsi hâlâ oralı. Bu teşhisle doğmuşlar bir kere. Öyle... öyle naifti ki dünya... onlar iyi insan yapmayı hayal ettiler... Söz vermişlerdi: “Demir yumrukla götüreceğiz insanı mutluluğa...” Yeryüzü cennetine.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Gogol’un </span><span class="italik">Palto</span><span>’su ile Dostoyevski’nin </span><span class="italik">Stepançikovo Köyü ve Sakinleri</span><span> romanından karakterler.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Annemle konuşmuştum... Okuldan ayrılmak istiyor: “Vestiyerci olacağım. Ya da bekçi.” İşte çocuklara Soljenitsin’i anlatıyormuş... kahramanları ve dürüst insanları... Gözeri ışıl ışıl, ama çocuklarda öyle bir şey yokmuş. Annem eskiden onun sözleri karşısında çocukların gözlerinin ışıl ışıl olmasına alışmış, ama bugün çocuklar ona şöyle yanıt veriyor: “Sizin nasıl yaşadığınız bizim için ilginç, ama biz öyle yaşamak istemiyoruz. Biz büyük kahramanlıklar hayal etmiyoruz, sadece iyi yaşamak istiyoruz.” Gogol’ün </span><span class="italik">Ölü Canlar</span><span class="char-style-override-7">’ını okuyorlar. Bir alçağın hikâyesi... Bize okulda öyle öğrettiler... Bugünse okulda başka çocuklar var: “Neden alçakmış o? Çiçikov, tıpkı Mavrodi gibi, hiç yoktan bir piramit inşa etmiş. Tam bir ticari kafa!” Çiçikov onlara göre olumlu bir kahraman... (</span><span class="italik">Susuyor</span><span class="char-style-override-7">.) Kızımı annem yetiştirmeyecek benim... İzin vermeyeceğim buna. Ona kalacak olsa, çocuğun sadece Sovyet çizgi filmleri seyretmesi lazımmış, çünkü onlar “insanca”ymış. Ama o çizgi filmi kapatıp sokağa çıkıyorsun. Bambaşka bir dünya var orada. “İyi ki yaşlandım artık,” dedi annem. “Evde oturabilirim. Kendi kalemde.” Eskiden hep genç kalmak isterdi: Salatalıktan maskeler yapardı, saçlarını papatyayla düzleştirirdi...</span></p>

    <p class="G-vde-Metni para-style-override-7"><span class="char-style-override-7">Gençken kaderimi değiştirmeyi, onu kışkırtmayı severdim. Şimdi hayır, artık yeter. Kızım büyüyor, geleceği düşünüyorum. Ama bu para demek! O parayı da kendim kazanmak istiyorum. Rica etmek, kimseden almak istemiyorum. İstemiyorum! Gazeteden reklam ajansına geçtim, daha çok maaş veriyorlar. İyi para. İnsanlar güzel yaşamak istiyor; bugün başımıza gelen en önemli şey bu. Herkesi bu heyecanlandırıyor. Televizyonu açın: Mitingleri gösteriyorlar... ama ancak birkaç on bin kişi var, fakat güzel bir İtalyan banyo tesisatını milyonlarca insan alıyor. Kim sorsanız, evini, binasını yeniliyor, tadilattan geçiriyor. Geziyor. Asla böyle değildi Rusya. Sadece malların değil, ihtiyaçların da reklamını yapıyoruz. Yeni ihtiyaçlar üretiyoruz; güzel yaşama ihtiyacı! Bu dönemi biz yönetiyoruz... Reklamcılık, Rus devriminin aynası... Benim hayatım tıka basa dolu. Evlenmeyi düşünmüyorum... Arkadaşlarım var, hepsi de zengin insanlar. Biri petrolden “büyüdü,” diğeri gübre işinden... Sohbet etmek için buluşuyoruz. Hep pahalı bir restoranda: mermerden bir hol, antika mobilyalar, duvarlarda pahalı tablolar... Rus soyluları havasındaki kapı görevlileri... Güzel bir dekorun içinde bulunmayı seviyorum. En yakın arkadaşım da tek başına yaşıyor ve evlenmek istemiyor, üç katlı villasında tek başına olmaktan hoşlanıyor: “Geceleri iki kişi uyu, ama yalnız yaşa.” Gündüzleri bütün zihni Londra Metal Borsası’ndan rakamlarla dolu. Bakır, kurşun, nikel... Elinde üç cep telefonu var, otuz saniyede bir içlerinden biri çalıyor. Günde on üç-on beş saat çalışıyor. İzin ve tatil yok. Mutluluk? Mutluluk da ne? Dünya değişti artık... Şimdi yalnız insanlar başarılı ve mutlular, zayıf ya da başarısız değiller. Her şeyleri var: para, kariyer. Yalnızlık, bu da bir seçim. Ben hep yolda olmak istiyorum. Ben avcıyım, uysal bir av değil. Bu seçimi yapan benim. Yalnızlık mutluluğa çok benziyor... İtiraf gibi... Değil mi? (</span><span class="italik">Susuyor</span><span class="char-style-override-7">.) Aslında size değil, kendime anlatmak istedim bütün bunları...</span></p>

    <p class="Basic-Paragraph para-style-override-1" xml:lang="en-GB"><span class="char-style-override-6"></span></p>
  </div>
</body>
</html>