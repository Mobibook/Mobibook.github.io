<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ikincielzaman-22</title>
  <link href="../Styles/ikinciel_idstyles.css" rel="stylesheet" type="text/css"/>

</head>

<body id="ikincielzaman" xml:lang="tr-TR">
  <div>
     <p class="baslik" id="toc_marker-14">ROMEO VE JULIET’E DAİR... AMA ONLARIN <br/>

 ADI MARGARİTA VE EBULFEZ</p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="Paragraph-Style-2"><span class="char-style-override-7">Margarita K.</span></p>

    <p class="Paragraph-Style-2"><span class="char-style-override-7">Ermeni mülteci,</span></p>

    <p class="Paragraph-Style-2"><span class="char-style-override-7">41 yaşında</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">– Oy! Ben bu konuda... İstemiyorum ben bu konuda konuşmayı... Benim bildiğim başka...</span></p>

    <p class="G-vde-Metni para-style-override-7"><span class="char-style-override-7">Hâlâ kollarımı başımın arkasına koyup uyurum, mutlu olduğum zamanların bir alışkanlığı. Öyle çok severdim yaşamayı! Ermeniyim ben, ama Bakü’de doğup büyüdüm. Deniz kıyısında. Deniz... Benim denizim! Oradan ayrıldım, ama denizi hâlâ seviyorum, insanlar ve diğer her şey beni hayal kırıklığına uğrattı, sadece denizi seviyorum ben. Onu sık sık rüyamda görüyorum; gri, kara, eflatun. Ve şimşekler! Şimşekler dalgalarla birlikte dans ediyor. Uzaklara bakmayı severdim, akşamleyin güneşin batmasını seyretmeyi severdim, akşama doğru güneş öyle kırmızı olur ki sanki tıs eder suya batarken. Bütün gün ısınan taşlar, sıcak kayalar, canlı gibidir. Denize gece gündüz bakmayı, akşamdan geceye bakmayı severdim. Geceleyin yarasalar belirirdi, onlardan çok korkardım. Cırcırböcekleri şarkı söylerdi. Gökyüzü yıldızla dolardı... Hiçbir yerde o kadar çok yıldız olmaz... Bakü, en sevdiğim şehir... En sevdiğim, ne olursa olsun! Rüyamda sık sık Vali Bahçesi’ne ve Nagorniy Parkı’na gidiyorum... Kale duvarına tırmanıyorum... Ve her yerden deniz görünüyor; gemiler ve petrol kuleleri... Annemle birlikte çayhaneye gidip demli çay içmeyi severdik. (</span><span class="italik">Gözlerinde yaşlar.</span><span class="char-style-override-7">) Annem Amerika’da. Ağlıyor ve beni özlüyor. Bense Moskova’dayım... </span></p>

    <p class="G-vde-Metni para-style-override-7"><span class="char-style-override-7">Bakü’de büyük bir evde yaşıyorduk... Büyük bir avlusu vardı, avluda dut ağacı vardı, sarı dut. Enfesti! Hep beraber yaşıyorduk, tek bir aile gibi; Azerbaycanlılar, Ruslar, Ermeniler, Ukraynalılar, Tatarlar... Klara Teyze, Sara Teyze... Abdulla, Ruben... En güzeli de Silva’ydı, uluslararası uçuşlarda hosteslik yapıyordu, İstanbul’a uçuyordu, kocası Elmir de taksiciydi. Kadın Ermeniydi, erkek Azerbaycanlı, ama kimse bunu düşünmüyordu bile, böyle konuşmalar hatırlamıyorum hiç. Dünyayı başka türlü bölerdik: İyi bir insan mı, kötü mü; açgözlü mü, müşfik mi? Komşu ve misafir. Hepimiz aynı köydendik. Aynı şehirden... Herkesin bir milliyeti vardı; herkes Sovyetti, herkes Rusça bilirdi.</span></p>

    <p class="G-vde-Metni para-style-override-7"><span class="char-style-override-7">Bizim en güzel, en sevilen bayramımız Nevruzdu. Nevruz Bayramı baharın geliş bayramıydı. Bütün yıl bayramı beklerdik, yedi gün kutlardık. Yedi gün bahçenin ve evin kapısı kapanmazdı... Gece gündüz kilitsiz, anahtarsız yaşardık... Ateşler yakılırdı... Çatılarda ve avlularda ateşler yakılırdı. Bütün şehirde ateşler olurdu! Alevlerin arasına kokulu bitkiler atılır ve mutluluk dilenirdi. “Sarılıgin sene, gırmızılıgin mene” – “Bütün sıkıntılarım sana, benim mutluluğum bana” denirdi. “Gırmızılıgin mene...” Herkes herkese giderdi; her yerde misafir olarak karşılanırdı, sütlü pilavlar ve tarçınlı ya da kakuleli demli çaylarla ağırlanırdı. Yedinci gün, bayramın asıl günü, herkes bir araya toplanırdı... Tek bir masaya… Herkes kendi masasını getirir ve avluda tek bir upuzun masa hazırlanırdı. Bu masada: Gürcü </span><span class="italik">hinkali</span><span class="char-style-override-7">si, Ermeni </span><span class="italik">boraki</span><span class="char-style-override-7">si ve </span><span class="italik">basturma</span><span class="char-style-override-7">sı, Rus </span><span class="italik">blini</span><span class="char-style-override-7">si, Tatar </span><span class="italik">eçpoçmak</span><span class="char-style-override-7">ı, Ukrayna </span><span class="italik">varenka</span><span class="char-style-override-7">sı ve Azerbaycan usulü kestaneli et bulunurdu... Klava Teyze kendi meşhur kürklü ringa balığını pişirir, Sara Teyze de içi doldurulmuş balık getirirdi. Şarap içilirdi, Ermeni konyağı içilirdi. Azerbaycan konyağı. Ermeni ve Azeri şarkıları söylenirdi. Rus “Katyuşa”sı söylenirdi: “Elmalar ve armutlar çiçek açtı... Nehrin üstündeki sis dağıldı...”</span><span class="char-style-override-10">*</span><span class="char-style-override-7"> Sonunda tatlılara sıra gelirdi: </span><span class="italik">pahlava</span><span class="char-style-override-7">, </span><span class="italik">şeker-çurek</span><span class="char-style-override-7">... Benim için hâlâ bunlardan daha lezzetli bir şey yoktur! Tatlıların en iyisini de annem yapardı. “Ne var senin ellerinde Knarik! Ne kadar hafif bu pasta!” diye överdi hep komşular.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Sözleri M İsakovski’ye ait, müziği anonim olan ünlü “Katyuşa” adlı şarkı.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Annem, Zeynab’la arkadaştı. Zeynab’ın iki kızı ve Anar adlı bir oğlu vardı, Anar’la aynı okulda okumuştuk. “Kızını benim Anar’a vereceksin,” diye gülerdi Zeynab, “akraba olacağız.” (</span><span class="italik">Kendi kendine konuşuyor</span><span class="char-style-override-7">.) Ağlamayacağım... Ağlamaya gerek yok... Derken Ermeni pogromları başladı... Ve Zeynab Teyze, iyi kalpli Zeynab Teyze, Anar’ıyla birlikte... Biz hepimiz kaçtık, iyi insanların evinde saklandık... Geceleyin evimizden buzdolabı ve televizyonu yağmalamışlar... Gaz ocağını ve yeni büfeyi almışlar... Bir keresinde Anar arkadaşlarıyla kocama rastlamış ve onu demir çubuklarla dövmüşler: “Ne biçim Azerbaycanlısın sen? Sen hainsin! Bir Ermeniyle yaşıyorsun, bizim düşmanımızla!” Beni arkadaşım evine alıp götürdü, onların tavan arasında yaşadım... Her gece tavan arası açılırdı, beni beslerlerdi; sonra yine yukarı çıkardım, girişe çivi çakarlardı. Sıkı sıkı çakarlardı çivileri. Bulurlarsa öldüreceklerdi! Oradan ak saçlarla çıktım... (</span><span class="italik">İyice sessizleşiyor</span><span class="char-style-override-7">.) “Benim için ağlamanız gerekmez,” diyorum başkalarına... Ama kendim gözyaşı döküyorum... Okulda severdim Anar’ı, yakışıklı çocuktu. Bir keresinde onunla öpüşmüştük hatta... “Kraliçe geliyor!” diye karşılardı beni okul kapısında. “Selam, kraliçe!”</span></p>

    <p class="G-vde-Metni para-style-override-7"><span class="char-style-override-7">O baharı hatırlıyorum... Elbette, hatırlanıyor, ama artık nadiren... sık sık değil... Bahaaaaar! Okulu bitirdim ve telgraf operatörü oldum. Merkezi postanede. İnsanlar vezneye geliyor: Bir kadın ağlıyor, annesi ölmüş; diğeri gülüyor, düğünü varmış. İyi ki doğdun! Nice nice yıllara! Telgraflar, telgraflar. Vladivostok, Ust-Kust, Aşkabad’ı arıyorum... Neşeli bir iş. Sıkıcı değil. Bir de aşkı bekliyorum... On sekiz yaşında insan hep aşkı bekler... Aşkın bir kez geleceğini ve onun aşk olduğunu hemen anlayacağımı düşünüyordum. Ama gülünç oldu, çok gülünç oldu. Onunla tanışma şeklimizden hoşlanmadım. Sabahleyin güvenliğin yanından geçerdim, beni hepsi tanırdı, kimse belge sormazdı: selam-selam; soru falan olmaz. Sonra bir gün: “Belgeleriniz lütfen.” Donakaldım. Karşımda uzun boylu, yakışıklı bir genç duruyor ve yol vermiyor. “Her gün görüyorsunuz beni...” – “Belgeleriniz lütfen.” O gün de belgelerimi evde unutmuşum, çantayı karıştırıyorum; hiçbir belge yok yanımda. Amirimi çağırdılar... Uyarı aldım... Ve nasıl da kızdım o adama! Ama o... Gece nöbetindeyim ve o yanında başka biriyle yanıma çay içmeye geldi. İşe bak! Reçelli börek getirmişler, artık öyle börekler yapmıyorlar, çok lezzetlidir, ama ısırmak çok zordur; asla reçelin hangi yönden çıkacağını bilemezsin. Kahkahalar atıyoruz! Ama ben onunla konuşmadım, gücenmiştim. Birkaç gün sonra beni işten sonra buldu: “Sinemaya bilet aldım, gelir misin?” Benim en sevdiğim komedi filmine, Vahtang Kikabidze’nin başrolde oynadığı </span><span class="italik">Mimino</span><span class="char-style-override-7"> filmine almış bilet,</span><span class="char-style-override-10">*</span><span class="char-style-override-7"> on kez seyretmiştim filmi, bütün senaryoyu ezbere biliyordum. O da biliyormuş. Yürürken filmden repliklerle atışıp birbirimizi test ettik: “Sana çok akıllıca bir şey söyleyeceğim ama sakın gücenme.” “Oradaki herkes tanıyorsa, bu ineği nasıl satacağım ben?” Ve... aşk başladı... Onun kuzeninin seraları vardı, çiçek satıyordu. Ebulfez her görüşmeye gül getirirdi, kırmızı ve beyaz güller... Güller, boyanmış gibi leylak rengi de olurdu bazen, ama gerçektiler. Hayal kurardım... Sık sık aşk hayalleri kurmuştum, ama kalbimin nasıl çarpacağını, göğsümden kopar gibi olacağını bilmezdim. Islak plajda kaldı mektuplarımız... Kumlarda... Büyük harflerle “Seni seviyorum!!!” yazıyorduk. On metre sonra bir daha: “Seni seviyorum!!!” O zamanlar şehrin her yerinde gazlı su veren otomatik makineler vardı, makinede de herkes için tek bir bardak olurdu. Silip içersin. Gideriz, bardak yok, sonraki makinede de bardak yok. Ama içmek istiyorum! O kadar çok şarkı söylemişiz, bağırmışız, gülmüşüz ki deniz kıyısında, susamışım. Başımızdan bir sürü büyülü olay geçti, inanılmaz olaylar, ama sonra bunlar kesildi. Ay, biliyorum bunu... Sahiden! “Ebulfez, su içmek istiyorum! Bir şeyler bul!” Bana bakıyor, ellerini göğe kaldırıyor ve uzun uzun bir şeyler söylüyor. Ve bir yerden... Otla kaplanmış çitlerin ve kapalı tezgâhların ardından sarhoş biri çıkıp bir bardak uzatıyor: “Güü-zee-lll kiyz; senden isirger miyim hiç?” </span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>1977 tarihli bir Sovyet komedi filmi.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Bir de o günbatımı... Etrafta kimse yok bizden başka. Ve bir denizden gelen sis. Çıplak ayakla yürüyorum, asfaltın altından buhar gibi sis yükseliyor. Yine mucize gibi! Birdenbire güneş beliriyor! Işık... Aydınlık... Yazın ortasında gibi... Bir anda kuruyor yazlık elbisem, çiylerle ıslanmış elbisem. “Şu anda o kadar güzelsin ki!” Ya sen... Sen... (</span><span class="italik">Gözlerinde yaşlar</span><span class="char-style-override-7">.) Başkalarına “Ağlamamak lazım,” diyorum... Ama kendim... Her şeyi hatırlıyorum... Hatırlıyorum... Ama her seferinde sesler azalıyor, rüyalar azalıyor. O zamanlar hayal ederdim... Uçtuğumu hayal ederdi! Fakat... Olmadı! Bizim bir </span><span class="italik">happy end</span><span class="char-style-override-7">’imiz olmadı: Beyaz gelinlik, Mendelsshon’un düğün marşı, balayı... Kısa süre sonra, çok kısa bir süre sonra… (</span><span class="italik">Duruyor</span><span class="char-style-override-7">.) Bir şey söylemek istiyordum... Bir şey... En sıradan sözcükleri bile unutuyorum... Kısa süre sonra, çok kısa süre sonra, diyordum... İnsanlar beni bodrumlarına sakladılar, tavan aralarında yaşadım, kediye döndüm... Yarasaya... Keşke anlayabilseydiniz... Keşke... Keşke bilseydiniz ne kadar korkunç olduğunu geceleyin birinin bağırmasının. Yalnız bir çığlık. Geceleyin yalnız bir kuş bağırırsa, herkes korkuverir. Peki ya insan bağırırsa? Tek bir fikirle yaşıyordum: Seviyorum... Seviyorum ve bir daha seviyorum. Başka türlü yapamazdım, katlanamazdım. Nasıl katlanırım – ne büyük korku! Tavan arasından sadece gece iniyordum... Kalın storlar, yorgan gibi kalındı... Bir keresinde tavan arası sabahleyin açıldı: “Çık hemen! Kurtuldun!” Şehre Rus ordusu girmişti...</span></p>

    <p class="G-vde-Metni para-style-override-7"><span class="char-style-override-7">Bunu düşünüyorum... Uyurken bile bunu düşünüyorum; ne zaman başladı bütün bunlar? Seksen sekiz yılı... Meydanda birtakım insanlar toplandı, hepsi de karalara bürünmüştü, dans edip şarkı söylüyorlardı. Bıçak ve hançerlerle dans ediyorlardı. Telgraf binası meydanın yanında, her şey gözlerimizin önünde oldu. Balkona çıkıp bakıyoruz. “Ne diye bağırıyorlar?” diye sordum. “Gâvurlara ölüm! Ölüm!” Uzun süre devam etti bu, çok uzun... Aylarca... Bizi pencerelerden kovmaya başladılar: “Kızlar, ortam tehlikeli. Yerinize oturun ve dikkatinizi dağıtmayın. Çalışın.” Yemek arasında genellikle beraber çay içerdik, sonra birdenbire bir gün: Azerbaycanlılar bir masaya oturuyor, Ermeniler başka bir masaya. Bir anda, anlıyor musunuz? Hiçbir şey anlayamadım ben, hiç. Hâlâ aklım almıyordu. Âşıktım... Kendi hislerimle meşguldüm... “Kızlar! Ne oldu?” – “Duymadın mı? Müdür yakında burada sadece safkan Müslümanların çalışacağını söyledi.” Ninem bin dokuz yüz on beş yılında Ermeni pogromunu yaşamıştı. Hatırlıyorum... Çocukken anlatırdı bana: “Ben senin kadar küçükken, babamı öldürdüler. Annemi de, teyze mi de. Bütün ailemizi...” Ninemin gözleri hep hüzün doluydu. “Komşularımız yaptı bunu. Ondan önce normal insanlardı, hatta iyi insanlardı. Bayramlarda aynı masaya otururduk...” Bütün bunların çok eskide kaldığını düşünmüştüm... Böyle bir şey şimdi olabilir miydi? Anneme sordum: “Anne, sen gördün mü; avludaki çocuklar savaşçılık oynamıyor, Ermeni kesmece oynuyorlar? Kim öğretti onlara?” – “Sus kızım. Komşular duyacak.” Annem sürekli ağlıyordu. Oturup ağlıyordu. Çocuklar avluda içi doldurulmuş bir kuklayı sürüklüyor ve onu sopalarla, çocuk kılıçlarıyla dürtüyorlardı. “Kim bu?” diye sordum, annemin arkadaşı Zeynab’ın torunu Orhan’a. “Ermeni kocakarısı,” dedi. “Onu öldürüyoruz. Rita Teyze, peki sen kimsin? Neden senin ismin Rusça?” İsmimi annem bulmuştu... Rusça isimleri severdi ve hayatı boyunca Moskova’yı görmeyi hayal etmişti... Babam bizi bırakıp gitmişti, başka bir kadınla yaşıyordu, ama yine de babamdı. Gidip ona haber verdim: “Baba, evleniyorum!” – “İyi bir çocuk mu?” – “Çok. Ama adı Ebulfez...” Babam sustu, benim mutlu olmamı isterdi. Ama ben bir Müslümana âşık olmuştum... Onun başka bir Tanrısı vardı... Babam sustu. Ve sonra... Ebulfez bizim evimize geldi: “Seninle evlenmek istiyorum.” – “Neden tek başına geldin, anneni babanı getirmedin? Akrabaların da yok?” – “Hepsi karşı çıkıyor, ama bana senden başka kimse lazım değil.” Bana da... Bana da lazım değildi. Ne yapacaktık ki aşkımızla?</span></p>

    <p class="G-vde-Metni para-style-override-7"><span class="char-style-override-7">Dışımızda yaşananlar içimizdekiler gibi olmuyor... Olmuyor... Hiç olmuyor... Geceleyin korkunç bir sessizlik hüküm sürüyor şehirde... Ama nasıl bir şey bu, ben böyle yapamam ki. Bütün bunlar ne böyle, korkunç! Gündüzleri insanlar gülmüyor, şakalaşmıyor, çiçek almayı bırakmış. Eskiden kesinlikle çiçekli birileri olurdu sokakta. Şurada burada öpüşenler olurdu. Ama şimdi... Aynı insanlar yürüyor... Ama birbirlerine bakmıyorlar... Hepsinin üstünde, her şeyin üstünde asılı duran bir şey var... Bir beklenti...</span></p>

    <p class="G-vde-Metni para-style-override-7"><span class="char-style-override-7">Artık tam olarak hatırlayamıyorum... Günden güne değişiyordu her şey... Şimdi herkes biliyor Sumgait’i... Bakü’den Sumgait’e otuz kilometredir... Orada oldu ilk pogrom... İşyerinde bir kız vardı Sumgait’ten, iş bitimi herkes evlerine giderdi ama o postanede kalıyordu. Araç gereç odasında yatıyordu. Ağlaya ağlaya dolanıyor, sokağa bakmıyor bile, kimseyle konuşmuyor. Bir şey soruyorlar, susuyor. Ama konuştuğu zaman... Konuşmaya başladığı zaman... Onu dinlemek istemezdim... Duymak istemiyordum! Hiçbir şey duymak istemiyordum! Ne olursa olsun! Ne olursa olsun, bana ne! “Evine ne oldu?” – “Evi yağmaladılar.” – “Annenle babana ne oldu?” – “Annemi avluya götürdüler, çırılçıplak soydular ve ateşe attılar! Hamile kız kardeşimi ateşin etrafında dans etmeye zorladılar... Öldürürken de, demir sopalarla karnından çocuğu çıkarttılar...” – “Sus artık! Sus!” – “Babamı parçaladılar... Baltayla... Akrabalarım onu ancak ayakkabılarından tanıyabildi...” – “Sus! Yalvarırım!” – “Adamlar toplandı, genç, yaşlı adamlar, yirmi otuz kişi, Ermeni ailelerinin oturduğu evlere daldılar. Öldürüp tecavüz ettiler; kıza babasının önünde, kadına kocasının önünde...” – “Sus! Ağla en iyisi.” Ama ağlamıyordu... Çok korkmuştu... “Otomobilleri yaktılar. Mezarlıkta Ermeni ailelerinin mezar taşlarını kırdılar... Ölülerden bile nefret ediyorlardı...” – “Sus! Böyle insanlar olabilir mi sahiden?!” Hepimiz ondan korkmaya başladık... Bu arada televizyonda, radyoda, gazetelerde... Sumgait hakkında tek kelime geçmiyor... Sadece söylentiler... Sonraları bana sordular: “Nasıl yaşadınız? Bütün olanlardan sonra nasıl yaşadınız?” Bahar geldi. Kadınlar hafif giysilerini giydi... Ne korkunç olaylar yaşanıyor ama etraf öyle güzel ki! Anlıyor musunuz? Bir de deniz.</span></p>

    <p class="G-vde-Metni para-style-override-7"><span class="char-style-override-7">Evlenmeye hazırlanıyordum... Annem rica etti: “Kızım, bir düşün.” Babam susuyordu. Ebulfez’le sokakta yürüyoruz, kız kardeşleriyle karşılaşıyoruz: “Neden onun çirkin olduğunu söyledin? Baksana, ne kadar güzel bir kız.” Aralarında bir şeyler fısıldaşıyorlar. Ebulfez! Ebulfez! Rica ediyorum: “Bırak düğün yapmadan evlenelim, düğün yapmayalım.” – “Ne diyorsun? Bize göre insanın hayatında üç gün vardır: doğduğun gün, evlendiğin gün ve öldüğün gün.” O düğünsüz yapamıyor, düğünsüz mutluluk olmazmış. Annesiyle babası kesin olarak karşı... Kesin olarak! Düğün için para da vermediler, hatta Ebulfez’in kendisinin çalışıp kazandığı paraları da vermediler. Fakat her şeyin usule uygun yapılması lazım... Eski geleneklere göre... Azerbaycan gelenekleri güzeldir, seviyorum onları... İlk önce erkek tarafı gelinin evine gelir, sadece ne diyecekleri dinlenir, ertesi gün de artık ret ya da kabul cevabı söylenir. O zaman şarap içilir. Gelinlik ve yüzük almak damadın işidir, onları gelinin evine kesinlikle sabah getirir... Ve güneşli bir gün olmalıdır... Çünkü mutluluğu kalması için ikna etmek gerekir, karanlık güçleri ise savuşturman. Gelin hediyeyi alır ve damada teşekkür eder, herkesin önünde öpüşürler. Omuzlarında da beyaz şal olur, saflık simgesi. Düğün günü... Düğüne iki taraftan da bir sürü hediye gelir, bir hediye dağı olur, onları kırmızı kurdelelerle süslenmiş büyük tepsilere koyarlar. Yüzlerce rengârenk balon olur, birkaç gün gelinin evinin üstünde uçar bunlar, ne kadar yukarı uçarlarsa o kadar iyidir; aşkın güçlü ve karşılıklı olduğunu gösterir bu.</span></p>

    <p class="G-vde-Metni para-style-override-7"><span class="char-style-override-7">Benim düğünüm... bizim düğünümüz... Damadın ve gelinin evinden gelen bütün hediyeleri... benim annem aldı... Gelinlik de, altın yüzük de öyle... Masada, ilk kadeh kaldırmadan önce gelinin akrabalarının ayağa kalkıp gelini övmesi gerekir, damadın akrabalarının da damadı övmesi. Benim için dedem söz aldı, bitirdi ve Ebulfez’e sordu: “Peki senin için kim söz alacak?” – “Ben kendi adıma konuşacağım. Kızınızı seviyorum. Hayattan bile daha çok seviyorum.” Böyle söyleyince herkesin hoşuna gitti. Eşiğimize bakır paralar döktüler, pirinç döktüler; mutluluk ve zenginlik için. Ve sonra... bir an gelir... düğünde bir an vardır, bir tarafın akrabalarının ayağa kalkıp diğer tarafın akrabalarına selam vermesi gerekir, onların da onlara. Ebulfez tek başına ayağa kalktı... Hiç akrabası yokmuş gibi... “Sana çocuk vereceğim, yalnız olmayacaksın,” diye düşündüm. Yemin eder gibi. O ise biliyordu: Gençken çok ağır hastalanmıştım ve doktorlar hükümlerini vermişti: Doğurmak bana yasaktı. Ebulfez de kabul etmişti bunu, “Yeter ki beraber olalım,” demişti. Ama ben... doğurmaya karar vermiştim. Gerekirse ben öleyim, ama çocuk kalsın.</span></p>

    <p class="G-vde-Metni para-style-override-7"><span class="char-style-override-7">Benim Bakü’m...</span></p>

    <p class="G-vde-Metni para-style-override-7"><span class="char-style-override-7">...Deniz... Deniz... Deniz...</span></p>

    <p class="G-vde-Metni para-style-override-7"><span class="char-style-override-7">...Güneş... Güneş... Güneş... Benim Bakü’m değil...</span></p>

    <p class="G-vde-Metni para-style-override-7"><span class="char-style-override-7">...Apartman girişlerinde kapı yok, kapıların olduğu boşluklar kalın naylonlarla kapatılmış...</span></p>

    <p class="G-vde-Metni para-style-override-7"><span class="char-style-override-7">...Yetişkin erkekler ya da ergenler... Korkudan anlayamadım... Dövüyorlar, çit kazıklarıyla öldürüyorlar bir kadını. (Şehirde bu kazıkları nereden bulmuşlar?) Kadın yerde yatıyor tek ses etmeden. İnsanlar görüyor, başka bir sokağa sapıyorlar. Polis nerede? Polis kaybolmuş... Günlerce tek bir polis bile görmedim... Ebulfez’i ev sıkıyor. O iyi, çok iyi biri. Ama şu diğerleri nereden gelmiş ki... Şu sokaktakiler? Karşıdan bize doğru kanlar içinde bir adam koşuyor... Paltosu, elleri kan içinde... Elinde uzun bir mutfak bıçağı, sebze bıçağı... Coşkulu... hatta mutlu bir yüzü var... “Onu tanıyorum,” dedi tanıdık bir kız, otobüs durağında beraber otobüs beklerken.</span></p>

    <p class="G-vde-Metni para-style-override-7"><span class="char-style-override-7">...İşte o zaman içimde bir şeyler kayboldu... Artık içimde hiç olmayan şeyler...</span></p>

    <p class="G-vde-Metni para-style-override-7"><span class="char-style-override-7">...Annem işten ayrıldı... Artık sokaklarda gezmek tehlikeli hale gelmişti, görür görmez tanıyorlardı onu. Ama beni tanıyamıyorlardı. Gerçi tek bir koşulla: Yanıma hiçbir belge almıyordum. Hiç! Ebulfez beni işten sonra alıyordu, beraber yürüyorduk, kimse benim Ermeni olduğumdan şüphelenmiyordu. Ama her an biri gelip “Kimliğini göster!” diyebilirdi. “Saklanın. Kaçın,” diye uyarıyordu komşular, Rus nineler. Genç Ruslar kaçıyor, evlerini, kaliteli mobilyalarını bırakıyordu. Nineler kalmıştı geriye... iyi kalpli Rus nineler...</span></p>

    <p class="G-vde-Metni para-style-override-7"><span class="char-style-override-7">...Ben de gebeydim artık... Kalbimin altında bir bebek taşıyordum...</span></p>

    <p class="G-vde-Metni para-style-override-7"><span class="char-style-override-7">Bakü’de katliam birkaç hafta sürdü... Bazıları şu kadar diyor, diğerleri daha fazla diyor... Sadece Ermenileri öldürmediler, Ermenileri saklayanları da öldürdüler. Beni Azerbaycanlı bir dostum sakladı, kocasıyla çocukları. Bir gün... Yemin ediyorum! Bakü’ye gideceğim, kızımla gideceğim ve o eve gidip şöyle diyeceğim: “Bu senin ikinci annen, kızım.” Kalın storları vardı... Palto gibi... Bu storlar... benim için özel olarak dikilmişti. Geceleyin tavan arasından çıkardım... Bir-iki saatliğine... Fısıltıyla konuşulurdu, benimle konuşmaları lazımdı. Herkes anlamıştı: Dilsiz kalmayayım diye, delirmeyeyim diye benimle konuşmaları lazımdı. Bebeğimi düşürmeyeyim ve geceleyin ulumayayım diye. Bir hayvan gibi ulumayayım diye.</span></p>

    <p class="G-vde-Metni para-style-override-7"><span class="char-style-override-7">Konuşmalarımızı hatırlıyorum, çok iyi hatırlıyorum. Bütün gün tavan arasında oturur ve o konuşmaları aklımdan geçirirdim. Tek başınayım... İncecik bir gökyüzü şeridi... Çatlakların arasından...</span></p>

    <p class="G-vde-Metni para-style-override-7"><span class="char-style-override-7">“...Sokakta yaşlı Lazar’ı durdurup dövmeye başlamışlar... ‘Yahudiyim ben,’ demiş. Kimliğini gösterince bırakmışlar...”</span></p>

    <p class="G-vde-Metni para-style-override-7"><span class="char-style-override-7">“...Para için öldürüyorlar, öylece öldürüyorlar... Özellikle zengin Ermenilerin yaşadığı evleri arıyorlar...”</span></p>

    <p class="G-vde-Metni para-style-override-7"><span class="char-style-override-7">“...Bir evde herkesi öldürmüşler... Küçük kız çocuğu ağaca tırmanmış... Ona kuşa ateş eder gibi ateş etmişler... Geceleyin görmek zor, uzun süre vuramamışlar. Öfkelenmişler... Nişan almışlar. Sonunda kız ayaklarının dibine düşüvermiş...”</span></p>

    <p class="G-vde-Metni para-style-override-7"><span class="char-style-override-7">Arkadaşımın kocası ressamdı. Tablolarını severdim, kadın portreleri ve natürmortlar yapardı. Onun kitap raflarına gidip ciltlerin sırtlarına vurduğunu hatırlıyorum: “Hepsini yakmalı! Yakmalı! Artık kitaplara inanmıyorum! İyilik kazanacak sandık, böyle bir şey beklemedik! Dostoyevski tartışırdık... Evet, bu kahramanlar hep burada. Aramızda. Yanımızda!” Ne demek istediğini anlamazdım basit, sıradan bir kızdım. Üniversite okumamıştım. Sadece ağlayabiliyordum... ağlayıp gözyaşlarımı silebiliyordum. Uzun zaman dünyanın en iyi ülkesinde, dünyanın en iyi insanları arasında yaşadığıma inandım. Okulda bize öyle öğretmişlerdi. Ama o, allak bullak olmuş haldeydi, bunu çok ağır yaşıyordu. Beyin kanaması geçirdi, felç oldu... (</span><span class="italik">Duraksıyor.</span><span class="char-style-override-7">) Susacağım biraz... Titriyorum… (</span><span class="italik">Birkaç dakika sonra devam ediyor.</span><span class="char-style-override-7">) Rus ordusu şehre girdi. Artık eve dönebilirdim... Arkadaşımın kocasıysa yatıyordu, sadece tek kolunu biraz kıpırdatabiliyordu. Bana bu koluyla sarıldı: “Bütün gece seni düşündüm Rita, seni ve kendi hayatımı. Uzun yıllar boyunca... hayatım boyunca komünistlerle mücadele ettim. Ama şimdi kuşkularım var: Keşke o yaşlı mumyalar yönetseydi bizi, madalyalarını sıra sıra dizmiş o ihtiyarlar yönetseydi, biz de yurtdışına gidemeseydik, yasak kitapları okuyamasaydık ve Tanrıların yemeği pizzayı yemeseydik. Ama o küçük kız... O hayatta kalsaydı, kimse ona ateş etmeseydi... Kuş gibi... Sen de tavan arasında oturmasaydın fare gibi...” Bir süre sonra öldü... Kısa süre sonra... O zaman çok kişi ölüyordu, iyi insanlar ölüyordu. Bütün bunlara katlanamıyorlardı.</span></p>

    <p class="G-vde-Metni para-style-override-7"><span class="char-style-override-7">Sokaklarda hep Rus askerleri vardı. Askeri teçhizat. Rus askerleri... daha çocuktu.. Gördükleri karşısında düşüp bayılıyorlardı...</span></p>

    <p class="G-vde-Metni para-style-override-7"><span class="char-style-override-7">Sekiz ay olmuştu gebeliğim... Yakında doğuracağım. Geceleyin kötü oluyorum, ambulansa telefon açıyoruz ama Ermeni soyadını duyunca telefonu kapatıyorlar. Doğumevine de almadılar, ne bizim yaşadığımız bölgedeki... ne başka yerdeki... Kimliği açar açmaz yer yok diyorlar. Yer yok! Hiçbir yerde yok, hiçbir şekilde yok, hiçbir şekilde. Annem yaşlı bir ebe buldu, bir Rus kadını, eskiden çocuk doğurturmuş... Çok eskiden... Şehrin kıyısında bir köyde bulmuştu onu. Adı Anna’ydı... Soyadını hatırlamıyorum. Haftada bir kez bizim eve geliyordu, beni muayene ediyor ve doğumun ağır olacağını söylüyordu. Kasılmalar gece başladı... Ebulfez taksi çevirmeye koştu, telefonla ulaşamamıştı çünkü. Taksici gelip beni gördü: “Ne o, Ermeni mi?” – “Benim karım.” – “Hayır, gitmiyorum.” Kocam ağladı. Cüzdanını çıkarıp paraları, bütün maaşını gösterdi: “Al... hepsi senin olsun... Karımla çocuğumu kurtar.” Yola çıktık hep birlikte... Annem de bizimleydi. Anna’nın yaşadığı köye, çalıştığı hastaneye geldik, yarım gün çalışıyordu. Emekli maaşına destek olsun diye. O da bizi bekliyordu, beni hemen masaya yatırdılar. Uzun sürdü doğum... Yedi saat... İki kişi doğurduk: Ben ve Azerbaycanlı bir kadın; orada sadece bir yastık vardı, yastığı ona vermişlerdi, o yüzden başım aşağıda yatıyordum ben. Rahatsızdı, acı veriyordu... Annem kapıda bekliyordu. Onu sürekli oradan kovalamaya çalıştılar, ama o gitmedi. Ya bebeği çalarlarsa? Ha, ya çalarlarsa? Her şey olabilirdi... O zamanlar her şey olabilirdi... Bir kız doğurdum... Onu bir kere getirdiler bana, gösterdiler ve kucağıma vermediler. Diğer annelere (Azerbaycanlılara) çocuklarını veriyorlardı emzirsinler diye, ama bana vermediler. İki gün bekledim. Sonra... duvara... duvara tutunup... çocukların yattığı odaya doğru emekledim. İçeride tek bir bebek yoktu, sadece benim kızım yatıyordu, kapıyla pencere de ardına dek açıktı. Ateşine baktım, yanıyordu, ateş gibi yanıyordu. Tam o sırada annem geldi... “Anne, çocuğu alıp gidelim. Hasta bu çocuk.”</span></p>

    <p class="G-vde-Metni para-style-override-7"><span class="char-style-override-7">Kızım uzun süre hasta kaldı. Yaşlı bir doktor iyileştirdi onu, uzun zaman önce emekli olmuştu. Yahudiydi. Ama gelip Ermeni ailelere yardım ediyordu. “Ermenileri Ermeni diye öldürüyorlar, eskiden de Yahudileri Yahudi diye öldürürlerdi,” dedi. Çok çok yaşlıydı. Kızıma İra adını koyduk... İrinka... Yine Rus ismi olsun, işe yarar, diye kararlaştırmıştık. Ebulfez çocuğu ilk kez kollarına aldığında ağladı. Hıçkıra hıçkıra... Mutluluktan... O günler de mutluluk da vardı. Mutluluğumuz! O sıralarda Ebulfez’in annesi hastalandı... Sık sık akrabalarına gitmeye başladı. Onlardan dönünce... sözcük bulamıyorum... Onlardan döndüğündeki hali… Bize yabancı, tanımadığımız biri gibi dönerdi. Ürküyordum elbette. Şehir mültecilerle doluydu, Ermenistan’dan kaçan Azeri ailelerdi bunlar. Elleri boş kaçmışlardı, eşyalarını alamadan, tıpkı Bakü’deki Ermeniler gibi. Ve aynı şeyleri anlatıyorlardı. Oy! Oy, hep aynı şeyi anlatıyorlardı. Azerbaycanlı pogromunun yapıldığı yeri, Hocalı’yı anlatıyorlardı... Orada da Ermeniler, Azerileri öldürmüştü, kadınları pencerelerden atmışlardı... Kafaları kesmişlerdi... Ölülerin üzerine işemişlerdi... Artık korku filmlerinden hiç korkmuyorum! O kadar çok şey gördüm ve dinledim ki... O kadar çok şey! Geceleri uyumuyor, düşünüp duruyordum, gitmek lazım diye. Kaçmak lazım diye! Böyle olmaz, böyle yapamayız. Kaçmak lazım... Unutmak için kaçmak... Kalırsam ölürdüm... Biliyorum, ölürdüm...</span></p>

    <p class="G-vde-Metni para-style-override-7"><span class="char-style-override-7">Önce annem kaçtı... Peşinden, babam ikinci ailesiyle kaçtı. Onların ardından da kızımla ben kaçtık. Sahte belgelerle kaçtık... Azerbaycanlı ismi taşıyan kimliklerle... Üç ay bilet alamamıştık. O kadar sıra vardı! Uçağa bindiğimizde, içeride yolcudan çok meyve sandığı ve çiçek dolu karton kutular vardı. Ticaret! Ticaret artmıştı. Önümüzde genç Azerbaycanlılar oturuyordu, yol boyunca şarap içip konuştular, öldürmek istemedikleri için kaçıyorlardı. Savaşa gidip ölmek istemiyorlardı. Doksan bir yılı... Dağlık Karabağ’da topyekûn bir savaş sürüyordu. Bu çocuklar açıkça itiraf ediyorlardı: “Tankların altında kalmak istemiyoruz. Hazır değiliz.” Moskova’da bizi eniştem karşıladı... “Ebulfez nerede?” – “Bir ay sonra gelecek.” Akşamleyin akrabalar toplandı... Hepsi benden rica ettiler: “Sen konuş, lütfen konuş, korkma. Susanlar hastalanıyorlar.” Bir ay sonra konuşmaya başladım, oysa artık konuşamayacağımı sanıyordum. Susacağımı ve öylece kalacağımı.</span></p>

    <p class="G-vde-Metni para-style-override-7"><span class="char-style-override-7">Bekledim... Bekledim... Bekledim... Ebulfez bir ay sonra gelmedi yanımıza... Yarım yıl sonra da gelmedi, yedi yıl sonra geldi. Yedi yıl sonra... Yedi... Kızım olmasaydı... hayatta kalamazdım ben... Kızım kurtardı beni. Onun sayesinde var gücümle tutundum. Hayatta kalmak için, incecik bir bağ bulmak lazım en azından... O kadar uzun bir bekleyişe dayanmak için... Öyle bir sabah... alelade bir sabah vakti... içeri girdi ve kızımla beni kucakladı. Sonra öylece durdu. Duruyor... Holde öylece duruyor... Bakıyorum, gözlerimin önünde ağır ağır düşüyor. Birkaç saniye sonra yerde öylece yatıyordu, paltosu ve şapkasıyla. Onu divana taşıdık, yatırdık. Çok ürkmüştük: Doktor çağırmak lazım ama nasıl? Moskova’da ikametimiz yok, tıbbi kaydımız yok. Kaçağız biz. Bunları düşünürken annem ağlıyordu... Kızım iri iri gözlerle köşede oturuyordu... Babasını beklemişti hep, sonra babası geldi ve öldü. O sırada Ebulfez açtı gözlerini: “Doktora gerek yok. Korkmayın. Tamam! Eve geldim.” Şimdi ağlayacağım... ağlayacağım... (</span><span class="italik">Konuşmamız boyunca ilk kez ağlıyor</span><span class="char-style-override-7">.) Nasıl ağlamayayım... Bir ay boyunca evde benim peşimde emekledi, ellerimi öptü, öptü: “Ne söylemek istiyorsun?” – “Seni seviyorum.” – “Bunca yıl neredeydin?” </span></p>

    <p class="G-vde-Metni para-style-override-7"><span class="char-style-override-7">...Pasaportunu çalmışlar... Sonra ikincisini de... Hep akrabaları yapıyordu bunu...</span></p>

    <p class="G-vde-Metni para-style-override-7"><span class="char-style-override-7">...Kuzenleri Bakü’ye gelmiş... Onları Erivan’dan, dedelerinin babalarının yaşadığı yerlerden kovmuşlar. Her akşam hikâyeler... İlla duyurmuşlar ona... Bir çocuğun derisini yüzmüşler, sonra da çocuğu ağaca asmışlar. Komşunun alnına kızgın demirle damga vurmuşlar... Şöyle yapmışlar… Böyle yapmışlar… “Sen nereye gidiyorsun?” – “Karıma.” – “Düşmanımıza gidiyorsun yani. Kardeşimiz değilsin sen. Oğlumuz değilsin.”</span></p>

    <p class="G-vde-Metni para-style-override-7"><span class="char-style-override-7">...Ona telefon ederdim... Bana “Evde yok,” derlerdi. Ona da benim telefon edip yeniden evleneceğimi söylediğimi söylerlermiş. Telefon edip duruyordum. Ahizeyi kız kardeşi kaldırıyordu: “Unut bu telefon numarasını. Onun başka karısı var. Müslüman.”</span></p>

    <p class="G-vde-Metni para-style-override-7"><span class="char-style-override-7">...Babam... Mutlu olmamı isterdi... Kimliğimi almış ve içine boşanma damgası vursunlar diye onu birilerine vermiş. Sahtecilik yani. Bir şey boyamışlar, çizmişler, düzeltmişler ve sonra orada bir delik açılmış. “Baba! Neden yaptın bunu? Bilmiyor musun, onu seviyorum!” – “Sen düşmanımızı seviyorsun.” Pasaportum yırtılmış durumda... Artık işe yaramıyor...</span></p>

    <p class="G-vde-Metni para-style-override-7"><span class="char-style-override-7">...Shakespeare’in </span><span class="italik">Romeo ve Juliet</span><span class="char-style-override-7">’ini okudum... İki aile arasındaki düşmanlık; Montague ve Capulet aileleri. Beni anlatıyor... Oradaki her sözü anladım...</span></p>

    <p class="G-vde-Metni para-style-override-7"><span class="char-style-override-7">Kızımı tanıyamıyordum. Gülmeye başlamıştı... Onu gördüğü ilk andan beri gülüyordu: “Baba! Babacığım!” Küçüktü... Önceleri bavuldan onun fotoğrafını çıkartır öperdi. Ama benim görmeyeceğim şekilde... Hani ben ağlamayayım diye...</span></p>

    <p class="G-vde-Metni para-style-override-7"><span class="char-style-override-7">Ve hikâyenin sonu da değil bu... Hepsi bu kadar mı sanıyorsunuz? Sonuna geldik? Ay yok, daha sona gelmedik...</span></p>

    <p class="G-vde-Metni para-style-override-7"><span class="char-style-override-7">...Burada da savaştaymışız gibi yaşıyoruz... Her yer yabancı. Deniz olsa beni iyileştirebilir. Deniz, deniz! Ama deniz yok yakında...</span></p>

    <p class="G-vde-Metni para-style-override-7"><span class="char-style-override-7">...Metroda yerleri sildim, tuvalet temizledim. İnşaatlarda tuğla taşıdım ve çimento kardım. Şimdi de bir restoranda bulaşıkçılık yapıyorum. Ebulfez zengin evlerinde tamirat yapıyor. İyi insanlar para veriyor, kötüler kandırıyor: “Defol buradan, </span><span class="italik">çuçmek</span><span class="char-style-override-7">!</span><span class="char-style-override-10">*</span><span class="char-style-override-7"> Yoksa polisi ararım.” İzin belgemiz yok... Hiçbir hakkımız yok... Bizim gibiler, çölde kum gibi. Yüz binlerce insan evlerinden kaçtı: Tacikler, Ermeniler, Azerbaycanlılar, Gürcüler, Çeçenler... Moskova’ya kaçtılar; SSCB’nin başkentine, ama burası başka bir devletin başkenti artık. Bizim devletimizi artık haritada bulmak imkânsız...</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Orta Asyalı!</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">...Kızım bir yıl önce okulu bitirdi... “Anne... baba... Okumaya devam etmek istiyorum!” Kimliği yok... Kaçak yaşıyoruz. Bir ninenin evinde kalıyoruz, kadın oğlunun yanına gitti, tek odalık evini de bize kiraladı. Polis belge kontrolü için kapıyı çalıyor... Fare gibi saklanıyoruz. Yine fareler gibi yaşıyoruz. Bizi geriye postalayacaklar… Ama gerisi neresi ki? Nereye gidebiliriz ki? Yirmi dört saat içinde sınır dışı ederler isteseler! Rüşvet için paramız da yok... Başka bir ev de bulamadık hâlâ. Her yere ilanlar asmışlar: “Slav aileye ev kiralanır...” “Ortodoks Rus ailesine... kiralıyoruz. Lütfen başkaları başvurmasın...”</span></p>

    <p class="G-vde-Metni para-style-override-7"><span class="char-style-override-7">...Akşamleyin evden hiçbir yere çıkmıyoruz! Kocam ya da kızım geç kalacak olsa, hemen kediotu içiyorum. Kızımdan rica ediyorum: Kaşlarını boyama, parlak elbiseler giyme. Şurada bir Ermeni genci öldürdüler, orada bir Tacik kızı bıçakladılar... Azerbaycanlı bir kadını bıçakladılar... Daha önce hepimiz Sovyettik, ama şimdi yeni bir milliyetimiz var: “Kafkas uyruklu şahıs”. Sabahleyin işe koşarak gidiyorum ve gençlerin yüzüne asla bakmıyorum; kara gözlerim, kara saçlarım var çünkü. Pazar günü, eğer ailecek sokağa çıkarsak, kendi semtimizde, evimizin yanında geziyoruz: “Anne, ben Arbat’a gitmek istiyorum. Kızıl Meydan’a kadar gidelim.” – “Oraya gitmeyelim kızım. Orada dazlaklar var. Svastikalı. Onların Rusya’sı Ruslar için. Bize yer yok.” (</span><span class="italik">Susuyor</span><span class="char-style-override-7">.) Kimse bilmiyor kaç kez ölmek istediğimi.</span></p>

    <p class="G-vde-Metni para-style-override-7"><span class="char-style-override-7">...Kızım... Çocukluktan beri aynı şeyi duyuyor: “</span><span class="italik">Çuçumeçka</span><span class="char-style-override-7">” ... “</span><span class="italik">Çurka</span><span class="char-style-override-7">”</span><span class="char-style-override-10">**</span><span class="char-style-override-7">... Küçükken hiçbir şey anlamıyordu. Okuldan dönünce, onu öperdim o sözleri unutsun diye.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="Paragraph-Style-3">**<span>Eskiden beri kaba saba, kıt akıllı anlamına gelen, “hanzo” ya da “maganda” gibi argo sözler; yirminci yüzyıl sonunda Kafkasya kökenlileri küçümsemek için kullanılmaya başlanmıştır. “Haçi” sözcüğü de bu şekilde kullanılmaktadır.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Bakü’den kaçan bütün Ermeniler Amerika’ya gitti... Yabancı bir ülke onları kabul etti... Annem de gitti, babam da, bir sürü akrabamız da gitti. Amerikan elçiliğine gittim ben de. “Hikâyenizi anlatın,” dediler bana. Aşk hikâyemi anlattım... Sustular, uzun süre sustular. Genç Amerikalılar, çok genç. Sonra aralarında konuşmaya başladılar: Pasaportu parçalanmış, zaten tuhaf bir olay, kocası yedi yıl niye gelmemiş? Kocası mı değil mi? Aşırı güzel ve tuhaf bir hikâye, inanmak zor. Böyle konuşuyorlardı. Biraz İngilizce biliyorum... Bana inanmadıklarını anladım. Ama benim aşkımdan başka kanıtım yok... Siz de bana inanmıyor musunuz?</span></p>

    <p class="G-vde-Metni para-style-override-7"><span class="char-style-override-7">“Ben inanıyorum...” diyorum. “Ben de sizinle aynı ülkede büyüdüm. İnanıyorum!” (</span><span class="italik">İkimiz de ağlıyoruz</span><span class="char-style-override-7">.)</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-12"><span class="bold"></span></p>
  </div>
</body>
</html>