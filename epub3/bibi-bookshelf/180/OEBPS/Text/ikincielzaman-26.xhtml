<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ikincielzaman-26</title>
  <link href="../Styles/ikinciel_idstyles.css" rel="stylesheet" type="text/css"/>

</head>

<body id="ikincielzaman" xml:lang="tr-TR">
  <div>
     <p class="baslik" id="toc_marker-18">TIRPANLI KOCAKARI İLE <br/>

 GÜZEL KIZA DAİR</p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="Paragraph-Style-2"><span class="char-style-override-7">Aleksandr Laskoviç</span></p>

    <p class="Paragraph-Style-2"><span class="char-style-override-7">Asker, girişimci, göçmen</span></p>

    <p class="Paragraph-Style-2"><span class="char-style-override-7">21-30 yaşında</span></p>

    <p class="G-vde-Metni para-style-override-7"><span class="bold"></span></p>

    <p class="Paragraph-Style-1"><span class="char-style-override-12">Ölüm aşka benzer</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">– Çocukken avluda bir ağaç vardı... Yaşlı bir akçaağaç... Onunla konuşurdum, arkadaşımdı benim. Dedem öldü çok ağladım. Bütün gün bağırıp durdum. Beş yaşındaydım ama anlamıştım öleceğimi, herkesin öleceğini. Beni bir korku aldı: Herkes benden önce ölecek ve tek başıma kalacağım. Vahşi bir yalnızlık. Annem bana acıdı, ama babam yanıma gelip “Sil gözyaşlarını,” dedi. “Sen erkeksin. Erkekler ağlamaz.” Ama ben hâlâ bilmiyordum, kimdim ben? Asla oğlan çocuğu olmaktan hoşlanmadım, “savaşçılık” oynamayı sevmezdim. Fakat kimse bana sormadı ne istediğimi... herkes benim yerime seçim yaptı... Annem bir kız istiyormuş, babamsa her zamanki gibi aldırmak.</span></p>

    <p class="G-vde-Metni para-style-override-7"><span class="char-style-override-7">Kendimi ilk kez asmak istediğimde yedi yaşındaydım. Çin tası yüzünden. Annem geniş bir Çin tasında reçel kaynatmış ve taburenin üstüne koymuştu. Ben de ağabeyimle birlikte kedimizi kovalıyordum. Muska, tasın üstünden bir gölge gibi uçuverdi, biz ise takıldık… Annem gençti, babamsa askeri tatbikattaydı. Yerde bir reçel gölü... Annem asker karısı yazgısına ve dünyanın bir ucunda yaşamasına lanetler okuyor… Sahalin’de... Kışın kar on metreyi bulurdu, yazın da otlar annemin boyunu geçerdi. Babamın kemerini kapıp bizi sokağa kovaladı. “Anne, avluda yağmur var, samanlıktaki karıncalar da insanı ısırıyor.” – “Defolun! Defolun! Hemen!!” Ağabeyim komşulara gitti, ben de kararlı bir şekilde kendimi asmaya gittim. Samanlığa girdim, sepette ipi buldum. Sabah olduğunda beni sallanmış görürsünüz, sizi şerefsizler, alın size! Birden kapı aralandı, Muska içeri girdi. Miyav miyav… Sevgili Muska! Bana acımaya gelmişsin. Ona sarıldım, kucaklaştık, sabaha kadar beraber oturduk. </span></p>

    <p class="G-vde-Metni para-style-override-7"><span class="char-style-override-7">Baba... Baba neydi? Gazete okur ve sigara içerdi. Politikadan sorumlu hava alay komutan yardımcısı. Bir askeri kasabadan diğerine taşınıp dururduk, lojmanlarda yaşardık. Uzun kerpiç barakalar, her yerde aynıydı. Hepsi ayakkabı cilası ve Şipr marka ucuz kolonya kokardı. Babam da böyle kokardı. Ben sekiz yaşındaydım, ağabeyim dokuz. Babam işten dönerdi. Kemeri, çizmeleri gıcırdardı. O sıralarda ağabeyimle görünmez olabilsek, gözden kaybolabilsek diye düşünürdük! Babam raftan Boris Polevoy’un </span><span class="italik">Gerçek İnsanın Hikâyesi</span><span class="char-style-override-7"> adlı kitabını alırdı; bizim evde Kutsal Kitap gibiydi bu. “Ee sonra neler oldu?” diye sorardı ağabeyime. “Uçak düştü. Aleksey Meresyev bir süre sürünerek uzaklaştı... Yaralıydı. Kirpi yedi... bir hendeğe yuvarlandı...” – “Ne hendeğiymiş o?” – “Beş tonluk bir bombadan kalan çukur,” diyorum ben hemen. “Ne? Bu dün olmuştu.” Babamın komutan sesinden ikimiz de tir tir titriyoruz. “Demek bugün okumadınız?” Sonraki manzara şöyle: Masanın çevresinde üç palyaço gibi koşuyoruz; biri iriyarı, ikisi küçük, bizim pantolonlar indirilmiş, babamın elinde kemer var. (</span><span class="italik">Duraksıyor.</span><span class="char-style-override-7">) Hepimiz filmlerle büyüdük değil mi? Sahne sahne görürüz dünyayı... Kitaplarla değil filmlerle büyüdük biz. Müziklerle... Babamın eve getirdiği kitaplar bende hâlâ alerji yapar. Bir anda ateşim çıkar birinin rafında </span><span class="italik">Gerçek İnsanın Hikâyesi</span><span class="char-style-override-7"> ya da </span><span class="italik">Genç Nöbetçi</span><span class="char-style-override-7"> kitaplarını görsem. Ah! Babam bizi tankın altına atmayı hayal ederdi... Hemen büyüyüp yetişkin olmamızı ve savaşa gönüllü olarak gitmemizi isterdi. Savaşsız bir dünya hayal edemezdi babam. Kahramanlar lazımdı! Kahraman da ancak savaşta olunurdu ve eğer orada birimizden biri Aleksey Meresyev gibi bacağını kaybetse, mutlu olacaktı. Hayatı boşa geçmemiş olacaktı... Her şey harika olacaktı! Başarıya erişmiş bir hayat! Eğer yeminimden dönecek olsam, çarpışma sırasında tereddüt edecek olsam da, verilecek hükmü kendi çıplak elleriyle infaz ederdi. Taras Bulba gibi! “Seni ben peydahladım, ben öldüreceğim.” Babam bir ideale bağlıydı, insan değildi sanki. Vatan’ı gözü kapalı sevmek lazımdı. Kayıtsız şartsız! Ben bunu duydum çocukluğum boyunca. Hayat sadece Vatan’ı savunmak için verilmişti... Ama ben asla savaşa göre programlayamadım kendimi, barajdaki bir deliği tıkamak için kendimi feda etmek ya da bir bombanın üstüne kapanmak gibi bir şey yerleşmedi aklıma. Ölümü sevmedim... Uğurböceklerini ezerdim, Sahalin’de yazın kum gibi uğurböceği olur. Herkes gibi ezerdim onları. Bir gün korktum: Ne diye bu kadar çok küçük kanlı ceset yaratmıştım? Başka bir seferinde Muska bir sürü prematüre yavru doğurdu... Onları besledim, bakımlarını yaptım. Annem geldi: “Bunlar da ne, ölü mü?” O böyle söyledikten sonra öldüler. Ağlamak yok! “Erkekler ağlamaz.” Babam bize asker kepleri hediye etmişti, tatil günleri askeri şarkıların olduğu plaklar çalardı. Ağabeyimle oturup dinlerdik, babamın yanaklarından “ketum erkek gözyaşları” süzülürdü. Sarhoş olduğu zaman, bize hep aynı hikâyeyi anlatırdı: “Kahraman”ı düşmanlar kuşatmış ve o da son kurşununa kadar ateş etmiş, son kurşunu da kendi kalbine saklamış... O noktada babam hep sinema perdesindeki bir oyuncu edasıyla yere devrilir ve ayağıyla tabureyi tekmeler, tabure de onunla birlikte düşerdi. Gülünç olurdu bu. Babam kendine gelince gücenirdi: “Kahraman ölürken gülecek bir şey yoktur.”</span></p>

    <p class="G-vde-Metni para-style-override-7"><span class="char-style-override-7">Ben ölmek istemiyordum... Çocukken ölümü düşünmekten çok korkardım... “Erkek hazır olmalı.” “Vatan’a karşı kutsal görev”... “Ne? Kalaşnikov’u nasıl söküp takacağını öğrenmeyecek misin?” Hayır, babam için imkânsızdı bu. Utanç vericiydi! Ah! Nasıl da isterdim sütdişlerimi babamın çizmelerine geçirmeyi, çırpınırken onu ısırmayı. Komşunun oğlu Vitka’nın önünde neden çıplak popomu tokatlardı ki?! Bunu yaparken bir de “kız gibi” diye bağırırdı bana... Oysa ben ölüm dansı için doğmamıştım. Benim klasik bir Aşil topuğum vardı... bale yapmak istiyordum... Babamsa büyük bir fikre hizmet ediyordu. Sanki herkes beyin ameliyatı olmuştu, kıçlarında pantolon yoktu ama tüfekleri olduğu için övünüyorlardı... (</span><span class="italik">Duraksıyor</span><span class="char-style-override-7">.) Büyüdük... çok oldu büyüyeli... Zavallı babam! Hayat bu sırada tür değiştirdi... Eskiden iyimser bir trajedi oynuyordu, şimdiyse komedi ve aksiyon filmleri oynuyor. Sürünüyor, sürünüyor, çam kozalağı kemiriyor… Tahmin edin bakalım, kimdir bu? Aleksey Meresyev. Babamın en sevdiği kahraman. “Bodrumda çocuklar Gestapoculuk oynuyordu / Vahşi işkenceler ettiler tesisatçı Potanov’a..”</span><span class="char-style-override-10">*</span><span class="char-style-override-7"> Babamın fikrinden kalan şey bu... Peki ya babam? Artık yaşlı bir adam, yaşlılığa da hiç hazır değil. Her anının tadını çıkarması, göğü, ağaçları hayran hayran izlemesi gerek aslında. Keşke satranç oynasa ya da pul koleksiyonu yapsa... kibrit kutusu koleksiyonu yapsa... Oysa televizyonun başından kalkmıyor: meclis toplantıları, solcular, sağcılar, mitingler, gösteriler ve kızıl bayraklar. Babam da orada! Komünistleri destekliyor. Akşam yemeğine oturuyoruz... “Bizim zamanımız muhteşemdi!” diye ilk darbeyi indiriyor hemen ve yanıt bekliyor. Babama savaş lazım, yoksa hayat anlamını kaybediyor. Barikatlar ve bayraklar istiyor! Onunla televizyonun başına oturuyoruz: Japon yapımı bir robot kumlardan paslı mayınları çıkartıyor... Bir tane... Sonra ikincisi... Bilim ve tekniğin zaferi! İnsan aklının! Ama babam memleketi için üzülüyor, bunun bizim teknolojimiz olmamasına üzülüyor. Ama o sırada... Röportajın sonunda robot beklenmedik bir hata yapıyor ve havaya uçuyor. Derler ya, kaçan bir istihkâmcı görürsen peşinden sen de kaçacaksın. Ama robotun böyle bir programı yok. Babam hayret içinde kalıyor: “İthal teknolojiyi böyle heba mı ediyorlar? Ne yani, yeterince adamımız yok mu bu iş için? Ölüme karşı da kendine özgü bir yaklaşımı var. Babam partinin ve hükümetin verdiği görevleri yerine getirmek için yaşamıştı. Hayatı çok ucuzdu.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>1970’li yıllarda yaygınlaşan, fıkra özellikli, kafiyeli dörtlükler halinde dilden dile dolaşan anonim, komik ve sadist içerikli şiir türü. Kahraman genellikle küçük bir kız ya da küçük bir erkek çocuktur. Çoğu zaman kahraman dörtlüğün sonunda parçalanır, patlar, yok olur, ölür.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Sahalin’de... Bir mezarlığın yanında oturuyorduk. Hemen her gün cenaze müziğini dinlerdim: Sarı bir tabut, köyden biri ölmüş demekti; kızıl kumaşa sarılı tabut ise bir pilot ölmüş demekti. Kızıl tabutlar daha çoktu. Her kızıl tabuttan sonra babam eve bir kaset getirirdi... Pilotlar da gelirdi... Masada filtresiz sigaraların çiğnenip atılmış, için için yanan dipleri olurdu, votka dolu bardaklar ışıldardı. Kaset çalınırdı: “Ben şu şu, uçuş numaram şu... motor durdu...” – “İkinci motoru deneyin.” – “O da çalışmıyor.” – “Sol motoru çalıştırmayı deneyin.” – “Çalışmıyor...” – “Sağ...” – “Sağ da öyle…” – “Uçağı terk edin!” – “Fırlatma koltuğu çalışmıyor... Hay ananı!! Aahhhh… oooo…” Uzun bir zaman boyunca, ölümün akıl ermez bir yükseklikten düşmeye benzediğini düşündüm, aahhhh… oooo… Genç pilotlardan biri bir gün sordu bana: “Ufaklık, sen ne biliyorsun ölüm hakkında?” Şaşırdım. Bana hep biliyorum gibi gelirdi. Bizim sınıftan bir çocuğu gömmüştük... Ateş yakıp üzerine mermi atmıştı... Bom! İşte o... tabutta yatıyor ve sanki numara yapıyor, etrafındaki herkes ona bakıyor, ama o orada değil artık... Ben gözlerimi alamadım... Sanki ölümü hep biliyordum, bu bilgiyle doğmuştum sanki. Belki de eskiden bir zamanlar ölmüştüm? Ya da annem, daha onun karnında yaşadığım sırada, pencerenin başında oturup mezarlığa nasıl götürdüklerini seyretmişti kızıl tabutları, sarı tabutları... Ölüm beni hipnotize etmişti sanki, gün boyunca onlarca kez düşünürdüm onu. Defalarca düşünürdüm. Ölüm; sarma sigaranın dibi, bitirilememiş ringa konservesi ve votka kokardı. O illa dişsiz, tırpanlı bir kocakarı mı olacak, belki de güzel bir kızdır? Ve ben de onu görürüm</span></p>

    <p class="G-vde-Metni para-style-override-7"><span class="char-style-override-7">On sekiz yaşındayım... Her şeyi istiyorum o zamanlar; kadın, içki, seyahat... gizemler, sırlar. Kendime farklı farklı hayatlar uydururdum, hayal ederdim. Ve tam o anda seni yakalayıp zaptederler işte... Of-oof! Hâlâ havaya karışıp gitmek, kimse beni bulamasın diye ortadan kaybolmak istiyorum. Hiçbir iz bırakmadan. Ormancı olup bir yere gitmek, pasaportsuz bir serseri olmak. Hep aynı rüyayı görüp dururum: Beni yine orduya alıyorlar, evrakları karıştırmışlar ve tekrar askere çağırıyorlar. Bağırıp itiraz ediyorum: “Ben askerliğimi yaptım hayvanlar! Bırakın beni!” Delireceğim! İğrenç bir rüya... (</span><span class="italik">Duraksıyor</span><span class="char-style-override-7">.) Erkek çocuğu olmayı hiç istemedim... Asker olmak istemedim, savaş ilgimi çekmiyordu. Babamsa şöyle derdi: “Sonuçta erkek olman lazım. Kızlar senin iktidarsız olduğunu düşünür yoksa. Ordu hayat okuludur.” Öldürmeyi öğrenmeye gitmek lazım... Bana olay şöyle görünüyordu: eskisi gibi davullar eşliğinde savaş, sıra sıra asker, iyi hazırlanmış cinayet silahları, alevli kurşunun ıslığı ve... parçalanmış kafalar, çıkmış gözler, parçalanmış kemikler... yaralıların çığlık ve iniltileri... Zafer kazananların bağrışları... daha iyi öldürebilenlerin... Öldür! Öldür! Okla, mermiyle, süngüyle ya da nükleer bombayla, ama ne olursa olsun öldür... başka bir insanı öldür... İstemiyordum. Orduda başka erkeklerin beni erkek yapacağını da biliyordum. Ya beni öldürecekler ya da ben birini öldüreceğim. Kardeşim aklı bir karış havada gitti, romantikti, ama askerden ürkek bir adam olarak döndü. Her sabah suratına tekme atıyorlarmış. Çünkü ranzanın alt katında yatıyormuş, üst devresiyse yukarıda. Bütün yıl her gün ağzına tekme yemek! Mümkün mü öyle olduğun gibi kalmaya çalışmak? Peki insanı çırılçıplak soyarsan, onlara neler neler yaptırabilirsin biliyor musun? Çok şey... Mesela, kendi organlarını emdirirsin, herkes de güler. Gülmeyen de gider kendisi emer... Peki ya diş fırçasıyla, usturayla asker tuvaletini temizlemek zorunda kalmak? “Kedi yumurtalığı gibi ışıl ışıl olacak.” Of-oof! Kimi insan et olmak istemez, kimi ise bunun için yaratılmıştır. Hamur gibi adamlar. Hayatta kalabilmek için bütün tutkumu toplamam gerektiğini anlamıştım. Spor kısmına yazıldım; hatha-yoga, karate. Vurmayı öğrendim; surata, bacak arasına. Omurga nasıl kırılır... Kibriti yaktım, avucuma koydum ve sönünceye kadar bekledim. Tabii dayanamadım... Ağladım. Hatırlıyorum... hatırlıyorum... (</span><span class="italik">Duraksıyor.</span><span class="char-style-override-7">) Ejderha ormanda geziyormuş. Ayıyla karşılaşmış: “Ayı,” demiş ejderha, “saat sekizde yemeğim var. Gel, seni yiyeceğim.” Yola devam ediyor. Tilki geçiyormuş: “Tilki,” demiş ejderha, “sabah yedide kahvaltım var. Gel, seni yiyeceğim.” Yola devam etmiş. Bir tavşan sıçrıyormuş. “Dur, tavşan,” demiş ejderha, “saat ikide öğle yemeğim var. Gel seni yiyeceğim.” – “Bir sorum var,” demiş tavşan. “Söyle.” – “Gelmesem olur mu?” “Olur. Seni listeden siliyorum.” Ama bu soruyu herkes soramaz... </span></p>

    <p class="G-vde-Metni para-style-override-7"><span class="char-style-override-7">Askere uğurlanışım... İki gün boyunca evde kızartmalar, haşlamalar, hamur işleri, fırın yemekleri. İki kasa votka alındı. Bütün akrabalar toplandı. “Bizi utandırma evlat!” diye kaldırdı ilk kadehi babam. Ve gerisi geldi... Of-oof! Bilinen metin: “Bir tecrübeden geçmek”... “şerefi korumak”... “erkeklik göstermek”... Sabahleyin askerlik şubesinin yanında mızıka, şarkılar ve plastik bardaklarla votka. Ama ben içmiyorum... “Hasta mısın?” İstasyona gönderilmeden önce şahsi eşyalar gözden geçiriliyor. Çantadan her şeyi çıkarttırdılar, çakı ve yiyeceklere el koydular. Evde biraz para vermişlerdi... Onları çorap ve külotların içine, derinlere saklamıştık. Of-oof! Vatan’ın müstakbel muhafızları... Otobüslere bindirdiler. Kızlar el sallıyor, anneler ağlıyor. Yola çıktık! Vagon dolusu erkek. Bir surat bile kalmadı aklımda. Herkesin kafasını sıfıra vurdular ve giymemiz için paçavralar verdiler. Mahkûmlara benziyorduk. Sesler yükseldi: “Kırk tablet... İntihar girişimi... Askerlikten muafsın. Akıllı kalmak için aptal olmak lazım...” – “Vur bana! Vur! Bok herif deseler ne olacak, tüküreyim hepsine! Ben evde kalıp kızlarla oynaşacağım, sense tüfek alıp savaşçılık onamaya gidiyorsun.” – “Evet gençler, spor ayakkabılarını çıkarıp çizmeleri giyelim, sonra da gidip Vatan’ı koruyalım.” – “Cebi ‘sağlam’ olan orduya gitmez.” Üç gün boyunca yol aldık. Yol boyunca herkes içti. Ama ben içmiyorum... “Zavallı! Ne yapacaksın orduda?” Yatak örtüsü falan hak getire, çoraplarımız ve giysilerimizle yattık, üstümüzde ne varsa. Geceleyin ayakkabıları çıkardık... Vay canına! Ne koku! Yüz erkek çizmeleri çıkartmış... Çorabını iki gün, üç gün değiştirmeyen var. Kendimi asmak ya da vurmak istedim. Tuvalete günde üç kez subaylar nezaretinde gidiyorsun. Daha çok istiyorsan, sabret. Tuvalet kapalı. İçeride kim ne yapar belli olmaz. Hem... evini de daha yeni bırakıp gelmişsin. Ama biri yine de geceleyin kendini asmayı başardı... Of-oof! </span></p>

    <p class="G-vde-Metni para-style-override-7"><span class="char-style-override-7">İnsan programlanabilir... Bunu kendisi istiyor. Bir-iki! Bir-iki! Ayağa!! Orduda insanı çok fazla yürütüp koştururlar. Hızlı ve uzaklara koşacaksın, koşamazsan sürün! Yüzlerce erkek bir arada olunca ne mi oluyor? Hayvan oluyorlar! Genç kurtlardan bir sürü! Hapiste ve orduda tek bir yasayla yaşanır. Kuralsızlık. Birinci emir: Asla güçsüzlere yardım etme. Güçsüze vur! Güçsüz itilir bir kenara... İkincisi: Arkadaş diye bir şey yoktur, herkes kendi başına. Geceleyin kimi inler, kimi homurdanır, kimi anasını çağırır, kimi yellenir... Ama kural herkes için aynıdır: “Ya ezersin ya ezilirsin.” Her şey çok basit; iki kere iki dört eder. Peki neden ben bu kadar kitap okudum? Çehov’a inanmıştım... “Üzerindeki köle terini damla damla silerse, insan mükemmel olacaktır,” diye yazmıştı, “ruhu, giysileri, düşünceleri de öyle.” Ama tam tersi oluyor! Tam tersi! Genellikle köle olmak istiyor insan, bunu seviyor. İnsandan insanı siliyorlar damla damla. Çavuş daha ilk gün açıklıyor sana hayvan olduğunu, ot olduğunu. “Yat! Kalk!” diye bağırıyor komutan. Herkes kalkıyor, biri yatıyor. “Yat! Kalk!” Asker hâlâ yatıyor. Çavuş önce sararıyor, sonra morarıyor: “Ne yapıyorsun sen?” – “Hepsi boş...” – “Ne diyorsun sen?” “Tanrı bize şöyle emreder: Öldürmeyeceksin, öfkeye bile kapılmayacaksın...” Çavuş tabur komutanına gidiyor, komutan da güvenlik birimine gidiyor. Baptistmiş çocuk meğer. Peki orduya nasıl gelmiş ki?! Çocuğu herkesten ayırdılar, sonra bir yerlere gönderdiler. Korkunç derecede tehlikeli bir unsur! Savaş oyunu oynamak istemiyor...</span></p>

    <p class="G-vde-Metni para-style-override-7"><span class="char-style-override-7">Genç askerin eğitimi: Güzel bir asker yürüyüşü, yönetmeliği ezbere bilmek, Kalaşnikov’u gözleri kapalı söküp takmak... hem de suyun altında... Tanrı yoktur! Çavuş tanrıdır, çardır ve komutandır. Çavuş Valerian: “Balıklara bile eğitim verilebilir. Anladınız mı?” “Sıradayken marş öyle söylenmeli ki kıçınızdaki kaslar bile titremeli.” “Toprağı ne kadar derin kazarsanız, o kadar az kişi ölür sizden.” Folklor!! En büyük kâbus: Kersey çizmelerdi... Rus ordusu daha yeni değiştirdi çizmeleri, artık bot kullanıyorlar. Ben çizmeyle görev yaptım. Kersey çizmeyi parlatmak için önce ayakkabı cilasıyla silmek, sonra da yün bir bez parçasıyla ovalamak lazım. Kersey’le on kilometre kros koşu yapıyorsun. Sıcaklık otuz derece... Cehennem! En büyük ikinci kâbus: ayak sargısı... Kışlık ve yazlık iki türü vardı. Rus ordusu daha son zamanlarda vazgeçti sargıdan... yirmi birinci asırda... Onlar yüzünden kan içinde kalırdı ayaklarım. Sargıyı şöyle sararsın: Ayağın ucundan başlarsın ve her zaman “dışarı” doğru sararsın, içeri doğru değil. Sıra sıra dizilirsin. “Asker... neden tökezliyorsun? Dar çizme diye bir şey olmaz, çarpık ayak vardır.” Herkes küfürlü konuşur, ama küfretmezler ama küfürlü konuşurlar, albayından erine kadar hep böyledir. Başka bir konuşma duymadım. </span></p>

    <p class="G-vde-Metni para-style-override-7"><span class="char-style-override-7">Hayatta kalmanın alfabesi: Asker her şeyi yapabilen bir hayvandır... Ordu, süresi anayasa tarafından belirlenen bir hapistir... Anne, korkuyorum! Yeni er; “acemi”dir, “tıfıl”dır ve “solucan”dır. “Hey, tıfıl, çay getir.” “Hey sen... gel de çizmelerimi temizle...” Hey, hey! “Hey sen, gururlu pezevenk!” Başlar eziyetler... Geceleyin, dördü tutar, ikisi vurur... Morluk bırakmadan dövmenin tekniğini de bilirler. İz bırakmadan. Mesela, ıslak havluyla... kaşıkla... Bir keresinde beni öyle bir hacamat ettiler ki, iki gün konuşamadım. Revirde bütün hastalıkların ilacı “antiseptik”. Dövmekten bıkarlarsa kuru havluyla ya da çakmakla “tıraş ederler”, bundan da bıkarlarsa bok yedirirler, bulaşık suyu içirirler. “Ellerinle al! O güzel elceğizlerinle al bakayım!” Hayvanlar! Garnizonda çıplak koşmaya da zorlayabilirler... dans etmeye de... Acemi erin hiçbir hakkı yoktur... Babam: “Sovyet ordusu, dünyanın en iyi ordusudur...”</span></p>

    <p class="G-vde-Metni para-style-override-7"><span class="char-style-override-7">Ve derken… Bir an gelir, küçük, aşağılık bir düşünce gelir aklına: Onların donlarını, ayak sargılarını yıkıyorum, ama gün gelecek ben yaptıracağım aynısını, benim donumu yıkayacaklar. Evdeyken kendimi saf ve temiz bulurdum, kimse benim kişiliğimi çökertemez, benim “ben”imi yenemez, diye düşünürdüm. Bu öncelerde kaldı ama. (</span><span class="italik">Duraksıyor</span><span class="char-style-override-7">.) Hep yemek isterdim askerdeyken, özellikle de tatlı bir şeyler. Orduda herkes hırsızlık yapıyor, askere tahsis edilen yetmiş gramlık tayınların yerine otuz gramlık tayın veriyorlar. Bir keresinde bir hafta lapasız kaldık, birisi istasyonda tahıl vagonunu soymuş. Rüyamda kek görüyordum... üzümlü kekler... Patates soymanın ustası oldum. Virtüöz! Bir saat içinde üç kova patates soyabilirim. Askerlere öyle elden geçmiş değil, topraktan çıktığı gibi verirlerdi patatesi. Patates kabuklarının içinde oturursun... Hay si..! Mutfakta bir çavuş askere yaklaşıyor: “Üç kova patates soyacaksın.” Asker: “Uzaya gidiyoruz ama patates soyma makinesi yapamamışlar mı?” Çavuş: “Orduda, asker, her şey var. Patates soyma makinesi de var, o da sensin. En son model.” Asker yemekhanesi tam bir mucize... İki yıl boyunca lapa, ekşi kapuska, makarna ve savaş çıkarsa diye askeri depolarda saklanmış et çorbası. Kaç yıl kalmış depoda? Beş yıl, on yıl... Her şey beş litrelik kocaman portakal rengi tenekelerin içinden yağlı yağlı çıkarılırdı. Yılbaşında makarnalara koyulaştırılmış süt dökülürdü, tatlı niyetine! Çavuş Valerian “Pastayı evinizde yersiniz, isterseniz orospularınıza da ikram edersiniz...” derdi. Yönetmeliğe göre, ne çatal ne çay kaşığı verilirdi. Bir tek yemek kaşığı. Bir keresinde birisine evden bir çift çay geldi. Tanrım! Nasıl da mutlulukla oturup çayımızı karıştırmıştık. Sivil hayattan bir keyif! Sürekli domuz yerine konuyorsun, sonra birden bir çay kaşığı çıkıyor ortaya. Tanrım! Bir yerlerde bir evim var benim... Nöbetçi yüzbaşı dolanıyor... Bir bakıyor: “Ne? Ne bu böyle? Kim izin verdi size? Hemen temizleyin burayı bu pislikten!” Ne kaşığı! Asker insan değildir ki. Eşyadır... araçtır... öldürmek için silahtır... (</span><span class="italik">Duraksıyor</span><span class="char-style-override-7">.) Tezkere zamanı. Bizi... yirmi kişi vardık… otobüsle demiryolu istasyonuna götürüp bıraktılar: “Haydi bakalım, güle güle! Güle güle çocuklar! Sivilde mutluluklar.” Öylece duruyoruz. Yarım saat geçti, duruyoruz hâlâ. Bir saat geçti... Duruyoruz! Etrafa bakınıyoruz. Bir emir bekliyoruz. Birisinin bize “Marş marş! Gişeye bilet almaya!” demesi lazım. Emir yok. Komutan momutan olmadığını anlayıncaya kadar ne kadar zaman geçti hiç hatırlamıyorum. Kendimiz karar verecektik. Vay vay! İki yılda kafayı yemişiz...</span></p>

    <p class="G-vde-Metni para-style-override-7"><span class="char-style-override-7">Beş kez intihar etmek istedim... Peki nasıl? Kendimi asarak mı? Kendi bokunda boğulacaksın, dilin dışarı fırlayacak... kimse boğazından geriye itmeyecek dilini... Bizi birliğe götürürlerken intihar eden o çocuk gibi aynı. Küfredecekler tabii... senin gibi askerler küfredecek arkandan... Peki kuleden atlamak? O zaman da kıyma olursun! Silahını alıp nöbetteyken kafana sıksan? Karpuz gibi dağılır. Anneme üzülürüm işte. Komutan rica etmişti: “Lütfen kendinizi vurmayın. İnsanı kayıttan düşmek, mühimmatı düşmekten daha kolay.” Askerin hayatı silahtan ucuz. Kız arkadaşından mektup gelir... Orduda çok değerli bir şeydir bu. Ellerin titrer. Mektubu saklamak yasaktır. Dolap kontrolü: “Karılarınız bizim karılarımız olacak. Siz nasılsa hâlâ askerde olacaksınız çay bardağı gibi dizili. Atın şu lüzumsuz kâğıtları tuvalete.” Müsaade edilenler: tıraş bıçağı, tükenmezkalem ve defter. Tuvalete oturup son kez okursun: “Seviyorum... Öpüyorum...” Vay an..! Vatan bekçileri! Babandan gelen mektup: “Çeçenistan’da savaş var... Beni anlıyor musun!!” Baban evde kahraman bekliyor... Bir komutanımız vardı, Afganistan’da savaşmış, gönüllü yazılmış. Savaş onun kafasında ağır bir etki bırakmıştı. Hiçbir şey anlatmazdı, sadece “Afgan” fıkraları anlatırdı. Of-oof! Gülmekten yerlere yıkılırdık... Bir asker ağır yaralı bir arkadaşını yanında sürüklüyor, adam kan kaybediyor. Ölüyor. Yalvarıyor “Ateş et!” diye. “Daha fazla katlanamıyorum!” – “Kurşunum yok. Bitti.” – “Satın al o zaman.” – “Nereden alayım? Her taraf dağ, kimse yok.” – “Ben satayım sana.” (</span><span class="italik">Gülüyor.</span><span class="char-style-override-7">) “Subay yoldaş, neden Afganistan’ı tercih ettiniz?” – “Binbaşı olmak istiyordum.” – “Peki general?” – “Hayır, asla general olamayacağım, generalin kendi oğlu var.” (</span><span class="italik">Duraksıyor.</span><span class="char-style-override-7">) Kimse Çeçenistan’a gitmek istemiyordu. Bir tane bile gönüllü hatırlamıyorum... Babam rüyama girdi: “Yeminini ettin mi? Kızıl bayrak altında durdun: ‘Canımdan aziz sayacağıma... emirlere uyacağıma... cesurca savunacağıma... Eğer bu ettiğim yemini bozacak olursam, beni en ağır cezaya çarptırsınlar... nefret ve horgörüyle karşılaşayım...’” Rüyamda hep bir yerlere kaçıyordum, ama o beni hedefe oturmuştu bir kere... hedefine almıştı...</span></p>

    <p class="G-vde-Metni para-style-override-7"><span class="char-style-override-7">Nöbettesin. Elinde silah. Kafanda tek bir fikir var; iki saniye sonra özgür olabilirsin. Kimse seni göremez bir daha. Puştlar da oraya ulaşamaz! Hiç kimse... Hiç kimse! Eğer bir sebep ararsan, annenin her zaman kız istemesinden başlayabilirsin, babanın da her zamanki gibi onun bebeği aldırmasını istemesinden. Çavuş da bok çuvalı olduğunu söylemiştir... Boşlukta bir delik... (</span><span class="italik">Duraksıyor.</span><span class="char-style-override-7">) Subaylar da farklı farklıydı; biri entel havasındaydı, İngilizce bilirdi, ama aslında körkütük sarhoş gezerdi hepsi. Bayılana kadar içerler... Geceleyin bütün garnizonu kaldırıp koşmaya zorlarlar, askerler yere yığılıncaya dek. Subaylara çakal derdik. Kötü çakal... iyi çakal... (</span><span class="italik">Duraksıyor</span><span class="char-style-override-7">.) On kişinin bir kişiye tecavüz ettiğini kim anlatabilir size... (</span><span class="italik">Haince gülüyor</span><span class="char-style-override-7">.) Bu ne oyun ne de edebiyat... (</span><span class="italik">Duraksıyor.)</span><span class="char-style-override-7"> Kamyonla, hayvan gibi komutanın yazlığına götürürlerdi. Beton blok taşımaya... (</span><span class="italik">Haince gülüyor</span><span class="char-style-override-7">.) Davulcu! Sovyetler Birliği marşını çalsana!</span></p>

    <p class="G-vde-Metni para-style-override-7"><span class="char-style-override-7">Asla kahraman olmak istemedim. Nefret ederim kahramanlardan! Kahramanın bir sürü kişiyi öldürmesi gerekir... ya da güzelce ölmesi... Düşmanı ne olursa olsun öldürmelisin: Önce savaş mühimmatını kullan, kurşun ve el bombası bitince de bıçakla, dipçikle, istihkâm küreğiyle devam et. Ya da dişlerinle parçala. Çavuş Valerian: “Bıçak kullanmayı öğrenin. El çok önemli bir şeydir, kesmekten ziyade delmek daha doğrudur… Tersten kavrayacaksın…. Öyle, evet... öyle... Elini kontrol et, arkasına geç... Karışık hareketlere kalkışma... Harika! Harika! Şimdi bıçağı burarak düşmanın elinden al... Evet... evet... Öldürdün onu. Harika! Öldürdün! ‘Geber, puşt herif!’ diye bağır. Niye susuyorsun?” (</span><span class="italik">Duruyor</span><span class="char-style-override-7">.) Sürekli tekrarlarlar sana: Silah güzeldir... Ateş etmek gerçek erkek işidir... Hayvanlar üzerinde öldürmeyi öğrenirsin, bize özellikle sahipsiz köpekleri, kedileri getirirlerdi, sonra insan kanı görünce elin titremesin diye. Kasap gibi! Ben dayanamazdım... geceleri ağlardım... (</span><span class="italik">Duraksıyor.</span><span class="char-style-override-7">) Çocukken samuraycılık oynardık. Samurayın Japon usulü ölmesi gerekir, yüzükoyun düşüp bağırma hakkı yoktur. Ama ben hep bağırırdım... Beni oyuna almayı sevmezlerdi... (</span><span class="italik">Duraksıyor</span><span class="char-style-override-7">.) Çavuş Valerian: “Unutmayın... Makineli tüfek şöyle çalışır: Bir, iki, üç ve sen artık yoksun...” Lanet olsun hepinize! Bir, iki...</span></p>

    <p class="G-vde-Metni para-style-override-7"><span class="char-style-override-7">Ölüm aşka benziyor. Son anları – karanlık... korkunç ve çirkin bir kıvranış... Ölümden geri gelemezsin, ama aşktan geri gelebiliriz, kendimizi toparlayabiliriz. Olanları da hatırlayabiliriz sonra... Hiç boğuldunuz mu? Ben boğuldum... Ne kadar karşı koyarsan, o kadar azalır gücün. Boyun eğip dibe kadar çökmelisin. Ve o zaman... Yaşamak istersen, suların göğünü yara yara yüzeye çıkarsın. Ama önce dibe kadar inmelisin.</span></p>

    <p class="G-vde-Metni para-style-override-7"><span class="char-style-override-7">Peki orası nasıl? Orada tünelin ucunda bir ışık yok... Melekleri de görmedim. Babam oturuyordu kızıl bir tabutun başında. Tabut boştu.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="Paragraph-Style-1"><span class="char-style-override-12">Çok az tanıdığımız aşka dair</span></p>

    <p class="G-vde-Metni para-style-override-7"><span class="italik"></span></p>

    <p class="G-vde-Metni para-style-override-7"><span class="italik">Birkaç yıl sonra yeniden N şehrine geldim (kahramanımın ricasıyla şehrin ismini vermiyorum). Onunla telefonlaşıp buluştuk. Âşıktı, mutluydu ve aşktan bahsediyordu. Onun hayatındaki bu dönüşümü – hayatın edebiyata doğru geçirdiği o dönüşümü kaçırmamak için ses kayıt cihazını açmam gerektiği hemen aklıma gelmedi. Ben o dönüşüm anını hep yakalamaya çalışıyorum, özel ve genel her konuşmada dinleyip kulak veriyorum ona. Bazen o dikkatimi yitiriyorum gerçi, ama “bir parça edebiyat” her yerde her an parıldayabiliyor, hatta bazen hiç beklenmedik yerlerde oluyor bu. Tıpkı bu kez olduğu gibi. Oturup kahve içmek istemiştik sadece, ama hayat, hikâyenin gelişmesini istedi. İşte kaydedebildiklerim...</span><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">– Aşkı buldum... onu anlıyorum artık... Ondan önce aşkın, ateşi çıkmış iki aptaldan ibaret olduğunu sanırdım. Hezeyan olduğunu... Aşk hakkında çok az şey biliyoruz. Ve bu ipliğin ucunu tutup çekersen... Savaş ve aşk; bunlar aynı ateşten yapılmadır sanki, yani aynı kumaştan, aynı malzemeden. Otomatik silahlı bir adam ya da Elbrus Dağı’na tırmanan, zaferi elde edinceye kadar savaşan, sosyalist cenneti inşa eden insanlar – hepsi hep aynı hikâye, aynı manyetizma ve aynı elektrik. Anlıyor musunuz? İnsan bir şeyi yapamayabilir, bir şeyi alamayabilir ya da piyangoyu kazanamayabilir... Ama insan onun var olduğunu bilir ve bunu ister... Bir tek nasıl arayacağını bilemez. Nerede arayacağını…</span></p>

    <p class="G-vde-Metni para-style-override-7"><span class="char-style-override-7">Bu doğum gibi bir şeydir... Bir şokla başlar... (</span><span class="italik">Duraksıyor</span><span class="char-style-override-7">.) Belki, bu sırrı açmamak gerekir? Korkmuyorsunuz değil mi?</span></p>

    <p class="G-vde-Metni para-style-override-7"><span class="char-style-override-7">İlk gün...</span></p>

    <p class="G-vde-Metni para-style-override-7"><span class="char-style-override-7">Bir arkadaşıma gitmişim, tanıdıklar toplanmış, holde paltomu çıkarıyorum, biri çıkıyor mutfaktan, geçmesine izin vermek lazım, dönüyorum; o! Bir anlığına kısa devre yaptım, sanki evde ışıkları söndürmüşler gibi. İşte hepsi bu. Genellikle heyecanlanmam, öyle dilim falan tutulmaz, ama orada öylece oturup kaldım, onu göremiyordum bile, yani ona bakmıyor değildim, uzun uzun baktım ona, ama bakışlarım onu delip geçiyordu, onun arkasında kalanları görüyordum sadece, tıpkı Tarkovski filmlerindeki gibi; bir sürahiden su dökülür, bu su fincanın kenarından hemen aşağı doğru akar, sonra fincanın içinde dönmeye başlar. Bunu tabii olduğundan uzun anlattım. Şimşek gibi olup bitti yoksa! O gün geri kalan her şeyi önemsiz kılan bir şey öğrendim ve özellikle, onu kurcalamamaya çalıştım... Ne için kurcalayayım ki? Ne olduysa oldu işte, hepsi bu. Bu kadar sağlam bir şeydi. Derken nişanlısı onu evine götürmek için dışarı çıktı, anladığım kadarıyla yakında düğünleri olacaktı, ama buna aldırmadım, eve gitmeye hazırlandım ve tek başıma değil, onunla döndüm, içimde yaşamaya başlamıştı bile. Aşk başlamıştı... Her şey birdenbire başka bir renge büründü, sesler güçlendi, çınıltılar güçlendi... Bunu kavramak mümkün değil. (</span><span class="italik">Duraksıyor</span><span class="char-style-override-7">.) Yaklaşık olarak aktarıyorum sadece...</span></p>

    <p class="G-vde-Metni para-style-override-7"><span class="char-style-override-7">Sabahleyin onu bulmam gerektiği düşüncesiyle uyandım, ama ismini bilmiyordum, adresini, telefonunu da, ama olan olmuştu işte, hayatta önemli bir şey geçmişti başımdan. Bir insan bulmuştum. Sanki bir şey unutmuştum da işte şimdi hatırlıyordum... Anlıyor musunuz ne demek istediğimi? Anlamıyor musunuz? Bunun bir formülünü veremem... Yapay olur... Şu fikre alışmışızdır: Geleceği bilemeyiz, ancak olmuş olan şeyleri açıklayabiliriz. Olmuştur ya da olmamıştır... Benim içinse soru şu oldu: Yoksa hiçbir şey olmadı mı? Sadece bir film makarası döndü ve sonra dönüşü durdu... Hayatımda bana hiç yaşanmamış gibi gelen anlar olduğunu biliyorum. Ama yaşanmıştı hepsi. Mesela birkaç kez âşık olmuştum... ya da âşık olduğumu düşünmüştüm... Bir sürü fotoğraf kaldı geriye. Ama hepsi de hafızamdan silindi gitti. Ama hiç silinmeyen şeyler var, yanına alman gereken şeyler. Geri kalanlara gelince... İnsan başına gelen her şeyi hatırlar mı ki?</span></p>

    <p class="G-vde-Metni para-style-override-7"><span class="char-style-override-7">İkinci gün...</span></p>

    <p class="G-vde-Metni para-style-override-7"><span class="char-style-override-7">Bir gül aldım. Param yoktu aslında, ama pazara gittim ve bulabildiğim en büyük gülü aldım. Sonra bir şey oldu... Nasıl açıklamalı bunu? Yanıma bir Çingene geldi: “Uzat elini canım, falına bakayım. Gözlerinde görüyorum her şeyi...” Kaçtım. Falıma neden baktırayım ki? Ben de biliyorum eşikte bir gizemin beni beklediğini. Bir sır, gizem, örtü... İlk keresinde evi şaşırdım; sarkık tişörtlü bir adam açtı kapıyı, sarhoştu, beni gülle görünce “Vaaayy!” diye kalakaldı. Bir üst kata çıktım... Kapı zincirinin arkasından örme şapka takmış tuhaf bir ihtiyar kadın bakıyor: “Lena, sana gelmişler.” Sonra bize piyano çaldı, tiyatrodan bahsetti. Eski aktrismiş. Evde büyük bir kara kedi vardı, evin tiranı, nedense hiç sevmedi beni, bense kendimi sevdirmeye çabaladım... Büyük bir kara kedi... Bir gizem yaşanırken insan orada yokmuş gibi oluyor. Anlıyor musunuz neden bahsettiğimi? Kozmonot, oligark ya da kahraman olmak şart değil, mutlu olup sıradan iki odalı bir evde, ortak banyo kullanımlı elli metrekarelik bir yerde, eski Sovyet mobilyalarının ortasında da her şeyi yaşayabilirsiniz. Gecenin saat on ikisi ya da ikisi olmuş olmalı... Gitmem lazım, ama bu evden neden gitmem gerektiğini bilemiyorum. Nasıl desem, yaşadığım şey daha çok bir anıya benziyordu... Doğru sözcükleri bulmaya çalışıyorum... Hani sanki uzun süre önce unuttuğum şeyleri hatırlamaya başlamıştım da şimdi her şey geri geliyordu. Onlarla bütünleşiyordum. Şey gibi biraz... yani bana göre... bir keşiş hücresinde günlerce kalmış insan yaşar böyle şeyler. Dünya onun önünde sonsuz ayrıntısıyla açılır. Tüm hatlarıyla. Yani sırrı, somut bir nesne gibi, mesela bir vazo gibi ele geçirilebilir oluyor, ama bunu anlamak için acı çekmek gerekiyor. Eğer acı yoksa nasıl anlayacaksın? Anlamak için acımalı bir yerin, acımalı… </span></p>

    <p class="G-vde-Metni para-style-override-7"><span class="char-style-override-7">...Kadınlar hakkında bana ilk kez bir şey söylendiği zaman, yedi yaşındaydım, arkadaşlarım söylemişti... Onlar da yedi yaşındaydı. Kendilerinin bilip de benim bilmediğimi öğrenince ne mutlu olmuşlardı, işte şimdi sana her şeyi anlatacağız gibilerinden. Sonra kumun üzerine şekiller çizmeye başlamışlardı...</span></p>

    <p class="G-vde-Metni para-style-override-7"><span class="char-style-override-7">...Kadının başka türlü bir varlık olduğunu on yedi yaşımda hissettim, hayır, kitaplardan öğrenmedim, tenimde hissettim, kendimden sonsuzluk kadar farklı bir şeyin çok yakınlarımda olmasının hissiydi bu, arada öyle büyük bir farklılık vardı ki, bunun başkalığı beni sarstı. Orada bir şey vardı, içinde, kadının içinde saklanmış bir şey, benim erişemediğim bir şey...</span></p>

    <p class="G-vde-Metni para-style-override-7"><span class="char-style-override-7">...Bir askeri garnizon hayal edin... Pazar günü. Hiçbir iş yok. İki yüz erkek, nefeslerini tutmuş, oturmuş, aerobik seyrediyorlar; ekranda daracık kostümler içinde kızlar var... Erkeklerse Maya Adası’nın putları gibi oturuyorlar. Televizyon bozulsa bu bir felaket olur, bunu yapanı kesin öldürürler. Anlıyor musunuz? Bütün bunlar aşka dair...</span></p>

    <p class="G-vde-Metni para-style-override-7"><span class="char-style-override-7">Üçüncü gün... </span></p>

    <p class="G-vde-Metni para-style-override-7"><span class="char-style-override-7">Sabahleyin kalkıyorum ve hiçbir yere koşturmam gerekmiyor, çünkü hatırlıyorum onun var olduğunu, onu bulduğumu. İçimden çıkıp gidiyor keder... Artık tek değilsin... Birdenbire bedenini buluyorsun... ellerini, dudaklarını... Pencerenin ardında gök ve ağaçlar beliriyor, nedense her şey yaklaşıyor, iç içe giriyoruz sanki. Rüyada olur böyle sadece... (</span><span class="italik">Duraksıyor</span><span class="char-style-override-7">.) Akşam gazetesinin ilanıyla akla hayale sığmaz bir bölgede akla hayale sığmaz bir ev bulduk. Şehrin kıyısındaki yeni inşaatlarda. Avluda tatil günlerinde erkekler sabahtan akşama küfredip votkasına domino ve kâğıt oynuyorlar. Bir yıl sonra kızımız oldu... (</span><span class="italik">Duraksıyor</span><span class="char-style-override-7">.) Şimdi ölümü anlatacağım... Dün bütün şehir bir sınıf arkadaşımı gömdü; polis teğmeniydi... Tabutu Çeçenistan’dan getirmişlerdi ve açmadılar bile, annesine göstermediler. Ne getirmişlerdi oradan acaba? Top atışı ve o gibi şeyler yapıldı. Yaşasın kahramanlar! Oradaydım. Babam da benimleydi... Babamın gözleri ışıldıyordu... Anlıyor musunuz ne kastettiğimi? İnsan mutluluğa hazır değil, savaşa hazır, ayaza ve buza hazır. Benim üç aylık kızımdan başka mutlu insan da tanımadım... Hiç karşılaşmadım... Rus insanı mutluluğa hazırlanmıyor. (</span><span class="italik">Duraksıyor</span><span class="char-style-override-7">.) Aklı başına olan herkes çocuklarını yurtdışına götürüyor. Birçok arkadaşım gitti... Bana İsrail’den, Kanada’dan telefon ediyorlar... Eskiden gitmeyi düşünmezdim. Gitmek... Gitmek... Kızım olunca düşünmeye başladım sadece. Sevdiğim kişileri korumak istiyorum. Babam beni bu yüzden asla affetmez. Biliyorum.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="Paragraph-Style-1"><span class="char-style-override-12">Chicago’da Rusça bir sohbet</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="italik">Bir kez daha buluştuk, bu kez Chicago’da. Aile artık yeni evlerine yerleşmiş sayılırdı. Ruslardan oluşan bir topluluk vardı. Bir Rus masası kurulmuş ve ebedi Rus sorularıyla dolu bir Rusça sohbet başlamıştı: “Ne yapmalı?” ve “Kim suçlu?” sorularına bir tane daha eklenmişti: “Gitmeli mi gitmemeli mi?”</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">– Gittim, çünkü ürkmüştüm... Bizde her devrim; birbirini tepeleyerek başlar, Yahudileri ölesiye döverek sona erer. Moskova’da gerçek bir savaş vardı, her gün birilerini bombayla havaya uçuruyor, öldürüyorlardı. Akşamları sokağa, yanında saldırgan bir köpek olmadan çıkamazdın. Ben de özel olarak bir bull teriyer almıştım... </span></p>

    <p class="G-vde-Metni para-style-override-7"><span class="char-style-override-7">– Gorbaçov kafesi açtı, biz de dağıldık. Arkamda ne mi bıraktım? İki odalı boktan bir Kruşçev evi. Berduş maaşı alan bir doktor olmaktansa, iyi kazanan bir temizlikçi olmak daha iyi. Hepimiz SSCB’de büyüdük; okulda hurda metal toplayıp “Zafer Günü” şarkısını söylemeyi severdik. Biz adalet hakkında anlatılan masallarla, her şeyi “şu iyi, bu kötü” diye açık açık tanımlayan Sovyet çizgi filmleriyle büyüdük. Her şeyin eğrisinin doğrusunun gösterildiği bir dünya tasavvuruyla. Dedem Stalingrad’da Sovyet Vatan’ını, komünizmi savunurken öldü. Bense normal bir ülkede yaşamak istedim. Evde perdeler olsun, yastıklar olsun, kocam gelsin ve robdöşambrını giysin istedim. Benim Rus ruhum zayıf, üstelik çok da yok o ruhtan bende. Kalktım ABD’ye geldim. Kışın çilek yiyorum. Burada bol bol salam var ve hiç de bir şeyin simgesi falan değil...</span></p>

    <p class="G-vde-Metni para-style-override-7"><span class="char-style-override-7">– Doksanlarda her şey masal gibiydi, eğlenceliydi... Pencereden bakıyorsun, her köşede bir gösteri. Ama bir süre sonra masal gibi olmaktan, neşeli olmaktan çıktı. Serbest piyasa istiyormuşsunuz; alın! Kocamla ben mühendisiz, ama ülkenin yarısı mühendisti bizde. Bize hiç törenle, merasimle yaklaşmadılar: “Canınız cehenneme,” dediler dosdoğru. Perestroyka’yı biz yapmıştık, komünizmi biz gömmüştük. Ama artık hiç kimseye lazım değildik. En iyisi hatırlamamak... Küçük kızım yemek yemek isterdi, ama evde hiçbir şey yoktu. Bütün şehirde ilanlar asılıydı; alınır... alınır... “Bir kilogram yemek alıyorum” – et değil, peynir değil, öylesine bir yemek. Bir kilo patates bulduğumuzda mutlu oluyorduk, pazarda posa satıyorlardı aynı savaştaki gibi. Komşumun kocasını evin girişinde kurşunladılar. Mal alıp satıyordu. Yarım gün yattı öyle, üzeri gazeteyle örtülü. Bir kan gölünün içinde. Televizyona bakıyorsun: Şurada bir bankacı öldürmüşler, başka bir yerde bir işadamını... Sonuçta bir hırsız çetesi her şeye sahip oldu. Yakında halk Rublevka’ya</span><span class="char-style-override-10">*</span><span class="char-style-override-7"> yürüyecek. Baltalarla...</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Moskova’nın batısında, doksanlı yıllarda zenginlerin yerleştiği, üst düzey yöneticilerin yazlıklarının olduğu bölge.</span><span></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">– Rublevka’ya orayı yıkmaya gitmeyecekler, pazarlarda içinde göçmen işçilerin yaşadığı karton kutulara saldırmaya gidecekler. Tacikleri, Moldavalıları öldürmeye başlayacaklar...</span></p>

    <p class="G-vde-Metni para-style-override-7"><span class="char-style-override-7">– Hiç şeyimde bile değil! Gebersin gitsin hepsi. Ben kendim için yaşayacağım...</span></p>

    <p class="G-vde-Metni para-style-override-7"><span class="char-style-override-7">– Gorbaçov Foros’tan dönüp de sosyalizmden vazgeçmediğimizi söylediği zaman gitmeye karar verdim. O zaman bensiz yaparsınız! Sosyalizm yönetimi altında yaşamak istemiyorum! Sıkıcı bir hayattı o. Çocukluktan itibaren Ekim çocuğu, Piyoner ve Komsomol olacağımızı bilirdik. Alacağımız ilk maaş altmış rubleydi, sonra seksen, hayatın sonuna doğru da yüz yirmi... (</span><span class="italik">Gülüyor</span><span class="char-style-override-7">.) Okulda ‘Sınıf öğretmeni’ korkuturdu: “Eğer Özgürlük radyosunu dinlerseniz asla Komsomol olamazsınız. Ya düşmanlarımız bunu öğrenirse?” En gülünç olanı da, onun şimdi İsrail’de yaşıyor olması...</span></p>

    <p class="G-vde-Metni para-style-override-7"><span class="char-style-override-7">– Bir zamanlar fikirlerle yanıp tutuşurdum, sıradan biri değildim. Gözlerim yaşarıyor şimdi... GKÇP!! Moskova’nın ortasında tanklar delice görünüyordu. Annemle babam iç savaş çıkarsa diye erzak stoklamak üzere yazlıktan geldiler. O çete! O cunta! Tankları meydanlara yolladıklarında başka bir şeye gerek olmayacağını düşündüler. İnsanların istediği tek şey yiyecek bir şeylerin bulunmasıymış da yiyecek varsa her şeye razıymışlar gibi. Ama halk sokaklara döküldü ama... Ülke uyanmıştı... Hepsi bir anda, bir saniyede oldu... Tohumun filiz vermesi gibi. (</span><span class="italik">Gülüyor</span><span class="char-style-override-7">.) Annem uçarı bir insandır, hiçbir şeyi uzun uzun düşünmez. Kesinlikle uzaktır politikadan, tek bir ilkesi vardır: Hayat geçip gidiyor, mümkün olan her şeyi hemen o an yapmalı. Güzel, genç bir kadın. O bile elinde şemsiyesi Beyaz Ev’e gitmişti...</span></p>

    <p class="G-vde-Metni para-style-override-7"><span class="char-style-override-7">– Ha-ha-ha... Özgürlük yerine bize hisse senetleri verdiler. Öylece paylaştılar koca ülkeyi: petrol, gaz... Nasıl diyeceğimi bilmiyorum... Kimine simit, kimine de simidin ortası. Hisse senetlerini elde tutmak gerekliydi, ama bunu yapabilen az kişi vardı. Sosyalizm zamanında para kazanmayı öğrenmemiştik. Babam eve birtakım reklamlar getirirdi: “Moskova Gayrimenkulleri”, “Petrol-Elmas-Yatırım”, “Norilsk Nikel”... Annemle mutfakta tartışırlardı. Sonunda senetleri metrodaki bir tipe satmaya karar verdiler. Bana da bütün parayla son moda bir deri mont aldılar. O montla Amerika’ya gittim işte...</span></p>

    <p class="G-vde-Metni para-style-override-7"><span class="char-style-override-7">– Bizde hâlâ duruyor senetler. Otuz yıl sonra bir müzeye satarız...</span></p>

    <p class="G-vde-Metni para-style-override-7"><span class="char-style-override-7">– Bu ülkeden nasıl nefret ettiğimi aklınız almaz... Zafer Günü’nün geçit törenlerinden nefret ediyorum! Bıktım gri, aynı tip binalardan ve domates, salatalık bahçesine çevrilmiş balkonlardan... eski mobilyalardan...</span></p>

    <p class="G-vde-Metni para-style-override-7"><span class="char-style-override-7">– Çeçen savaşı başladı... Oğlum bir yıl sonra askere gidecek. Aç madenciler Moskova’ya gelip Kızıl Meydan’da kasklarını kırdılar. Kremlin’in yanında. İşlerin nereye varacağı belli değildi. Rusya’da çok değerli insanlar var, harika insanlar, ama orada yaşamak imkânsız. Çocuklarımız için kaçtık, onlar için hayatlarımızı feda ettik. Ama şimdi çocuklar büyüdü ve bizden korkunç derecede uzaklar...</span></p>

    <p class="G-vde-Metni para-style-override-7"><span class="char-style-override-7">– Eee... Rusça nasıl denir? Unutuyorum... Göçmenlik artık gayet normal. Rus insanı artık, nerede isterse, neresi ilgisini çekerse orada yaşıyor. İrkutsk’tan birileri Moskova’ya gidiyor, Moskova’dakiler de Londra’ya gidiyor. Bütün dünya bir kervansaray oluverdi...</span></p>

    <p class="G-vde-Metni para-style-override-7"><span class="char-style-override-7">– Gerçek yurtsever Rusya’nın sadece işgal edilmesini dileyebilir. Birinin gelip onu işgal etmesini...</span></p>

    <p class="G-vde-Metni para-style-override-7"><span class="char-style-override-7">– Ben yurtdışında çalıştım ve Moskova’ya döndüm... İki his belirmişti içimde: Tanıdığım bir dünyada yaşamak istiyordum, hani kendi evimde gezer gibi, kapalı gözlerle raftaki herhangi bir kitabı bulabileceğim bir yerde… Ama aynı zamanda da dünyaya karışmak için sınırsız bir arzu duyuyordum. Gideyim mi kalayım mı? Hiç karar veremiyordum. Doksan beş yılıydı... Şimdi gibi hatırlıyorum, Gorki caddesinde yürüyorum ve önümde yüksek sesle konuşuyor iki kadın... Onları anlamıyorum... Ama Rusça konuşuyorlar. Serseme döndüm! Öylece... taş gibi kaldım... Yeni birtakım sözler ve en önemlisi yabancı tonlamalarla konuşuyorlardı. Güney lehçesinden bir sürü ifade. Hatta farklı yüz ifadeleri... Sadece birkaç yıllığına ayrılmıştım ülkemden, ama hemen yabancı olmuştum. Çok hızlı geçiyordu o sıralar zaman, koşturuyordu sanki. Moskova çamur içindeydi, hangi başkent ışıltısı! Her yerde çöp yığınları. Özgürlüğün çöpü: bira kutuları, parlak ambalajlar, portakal kabukları... Herkes muz yiyordu. Şimdi böyle şey yok. Doydular. Daha önce çok sevdiğim ve içinde kendimi gayet mutlu, gayet rahat hissettiğim şehrin artık var olmadığını hissettim. Gerçek Moskovalılar ya dehşetle evde oturuyor ya da taşınmış. Eski Moskova ortadan kaybolmuş. Yeni bir halk gelmiş. Hemen bavulumu toplayıp kaçmak istedim işte. Ağustos darbesi zamanında bile böyle bir korku yaşamamıştım. Darbe döneminde heyecandan başımdan dönüyordu! Kız arkadaşımla benim eski Jiguli’me atlayıp Beyaz Ev’e bildiriler götürüyoruz, onları enstitümüzde bastırıyoruz, bizde fotokopi makinesi vardı çünkü. Tankların yanından gidip geliyorduk falan. Gayet iyi hatırlıyorum, o tankların gövdelerinde yamalı yerler görmek beni şaşırtmıştı. Kare kare yamalar, hepsi de vidalanmış...</span></p>

    <p class="G-vde-Metni para-style-override-7"><span class="char-style-override-7">Bütün o yıllar boyunca, yani ben yokken, arkadaşlarım tam bir coşkuyla yaşamaya devam etmişti: Devrim yapmışlardı! Komünizm çökmüştü! Nedense hepsinde her şeyin iyi olacağı inancı vardı, çünkü Rusya’da eğitimli insan çoktu. Zengin bir ülkeydi. Ama Meksika da zengindi... Petrol ve gazla demokrasi satın alınmaz, onu muz ya da İsviçre çikolatası gibi getiremezsin. Cumhurbaşkanı emriyle ilan edemezsin... Özgür insanlar gerekir bunun için, ama onlar da yoktu işte. Şimdi de yok. Avrupa’da iki yüz yıldır demokrasinin bakımını yapıyorlar, çimlerin bakımını yapar gibi. Evde annem ağlıyordu: “Bak sen Stalin kötü diyorsun, ama biz onunla zafer kazandık. Sense Vatan’a ihanet etmek istiyorsun.” Eski bir arkadaşım misafirliğe geldi. Mutfakta çay içiyoruz: “Ne olacak şimdi? Bütün komünistleri kurşuna dizmeden iyi bir şey çıkmaz buradan.” Yine mi kan? Birkaç gün sonra vize için gerekli evrakları verdim ben de...</span></p>

    <p class="G-vde-Metni para-style-override-7"><span class="char-style-override-7">– Kocamla ayrılmıştık... Nafaka belirlenmişti ama o bir türlü ödemiyordu. Kızım özel üniversiteye girmişti, para yetmiyordu. Arkadaşımın tanıdığı bir Amerikalı vardı, Rusya’da iş yapmaya başlamıştı. Ona sekreter lazımdı, ama öyle boylu poslu manken gibi birini değil, güveneceği birini istiyordu. Arkadaşım beni tavsiye etmiş. Adam bizim hayatımıza epey ilgi duyuyordu ama birçok şeyi anlamıyordu. “Neden bütün işadamlarınızın parlak ayakkabıları var?” – “Ne demek bu ‘sakal atmak’ ve ‘her şey bağlandı, parası ödendi’ gibi laflar?” Böyle sorular soruyordu. Ama büyük planları vardı: Rusya büyük bir pazar!! Onu fena şekilde batırdılar. Basit bir yöntemle. Onun için sözün anlamı büyüktü, ne derlerse inanıyordu. Çok para kaybetti ve eve dönmeye karar verdi. Beni gitmeden önce bir restorana davet etti, ben de vedalaşacağımızı falan sandım. Kadeh kaldırdı: “Haydi içelim, biliyor musun neye içiyoruz? Burada para kazanamadım, ama iyi bir Rus kadını tanıdım.” Yedi yıldır birlikteyiz...</span></p>

    <p class="G-vde-Metni para-style-override-7"><span class="char-style-override-7">– Eskiden Brooklyn’de yaşardık... Her taraf Rusça konuşmalarla ve Rus dükkânlarıyla doluydu. Amerika’da bir Rus ebenin yardımıyla doğmak, Rus okulunda okumak, Rus patronun yanında çalışmak, Rus papaza günah çıkarttırmak mümkün... Dükkânlarda salam var: “Yeltsin”, “Stalin”, “Mikoyan” salamları... Hatta çikolata kaplı domuz yağı bile var...</span><span class="char-style-override-10">*</span><span class="char-style-override-7"> Banklarda ihtiyarlar domino ve kâğıt oynuyorlar. Gorbaçov ve Yeltsin hakkında sonu gelmez konuşmalar yapılıyor. Stalinistler ve anti-Stalinistler var. Bir yerden geçerken “Stalin şart mıydı?” diye tartıştıklarını duyuyorsun. “Evet, şarttı.” Bense küçüktüm daha Stalin’i öğrendiğimde. Beş yaşındaydım... Annemle otobüs durağında bekliyorduk, şimdi anlıyorum, KGB binasına yakın bir yerdeymişiz, yüksek sesle ağlıyorum. “Ağlama,” diye yalvarıyor annem, “kötü insanlar bizi duyar, dedeni ve bir sürü iyi insanı alıp götüren kötü adamlar duyar seni.” Sonra bana dedemi anlatmaya başlıyor... Annemin konuşacak birine ihtiyacı vardı... Stalin ölünce, kreşte bizi ağlamaya zorlamışlardı. Bir tek ben ağlamadım. Dedem kamptan döndü ve ninemin önünde diz çöktü, hep onun için uğraşıp durmuştu ninem.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Doksanlı yıllarda yaygın olarak anlatılan “Amerika’da her şey var, hatta çikolata kaplı domuz yağı bile” fıkrasına gönderme.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">– Şimdi Amerika’da genç Ruslar belirdi, Stalin portreli tişörtler giyiyorlar. Arabalarının kaportasına orak çekiç çiziyorlar. Zencilerden nefret ediyorlar...</span></p>

    <p class="G-vde-Metni para-style-override-7"><span class="char-style-override-7">– Biz Harkov’dan geldik... Oradan bakınca Amerika cennet gibi geliyordu. Mutluluk ülkesi. Geldiğimiz zaman ilk izlenimim şuydu; biz komünizmi inşa ettik, ama onu Amerikalılar hayata geçirmiş. Tanıdığım bir kız bizi indirimdeki bir mağazaya götürdü; kocamda da bende de birer kot pantolon vardı sadece, yeni kıyafetler almak lazımdı. Baktım: Etek üç dolar, kot beş... Komik rakamlar! Pizza kokusu... güzel kahve... Akşamleyin kocamla bir şişe Martini açıp Marlboro içiyoruz. Hayallerimiz gerçek oldu! Ama her şeye kırk yaşında sıfırdan başlamak gerekti. Hemen iki-üç basamak aşağı iniyorsun; rejisörmüşsün, aktrismişsin, Moskova’da üniversite bitirmişsin, bunları unutman lazım... Önce bir hastanede hademelik yaptım; lazımlıkları taşıdım, yerleri sildim. Dayanamadım. İki ihtiyarın köpeğini gezdirmeye başladım. Süpermarkette kasiyer olarak çalıştım... 9 Mayıs, benim için önemli bir bayramdı. Babam Berlin’e kadar gitmişti. Bunu anlattım... Yaşlı bir kasiyer “Biz kazandık savaşı, ama siz Ruslar da fena değildiniz. Bize yardım ettiniz,” dedi. Okulda onlara öyle öğretmişler. Oturduğum yerden düşüyordum az kalsın şaşkınlıktan! Rusya hakkında ne biliyorlar? Ruslar bardak bardak votka içer, onlarda çok kar var...</span></p>

    <p class="G-vde-Metni para-style-override-7"><span class="char-style-override-7">– Salam almaya gittik, ama salam hayal ettiğimiz kadar ucuz değildi...</span></p>

    <p class="G-vde-Metni para-style-override-7"><span class="char-style-override-7">– Rusya’dan beyin olarak kaçıyoruz, ama kol gücü olarak geliyoruz buraya... Göçmen işçiler olarak... Annem Tacik kapıcılarının bütün akrabalarını Moskova’ya getirdiğini yazmış. Şimdi akrabaları ona çalışıyormuş, adam patron olmuş. Emir veriyormuş. Karısı sürekli gebe geziyormuş. Bayramlarında koçları hemen avluda kapının önünde kesiyorlar. Moskovalıların penceresinin altında. Kebap yapıyorlar...</span></p>

    <p class="G-vde-Metni para-style-override-7"><span class="char-style-override-7">– Rasyonel biriyim ben. Bizim dedelerle ninelerin dillerindeki bütün o hassaslıklar, duygu gösterilerinden başka bir şey değil. Kendime Rusça kitap okumayı, internette Rus sitelerine bakmayı yasakladım. Rus olan her şeyi çıkarmak istiyorum içimden. Rus olmayı bırakmak istiyorum...</span></p>

    <p class="G-vde-Metni para-style-override-7"><span class="char-style-override-7">– Kocam Rusya’dan ayrılmayı çok istedi... Yanımızda on sandık Rusça kitap getirdik, çocuklar anadillerini unutmasın diye. Moskova’da, gümrükte sandıkları açtılar, antika eser aradılar, ama yanımızda Puşkin vardı, Gogol vardı... Gümrüktekiler çok güldüler... Şimdi de Mayak radyosunu açıp Rusça şarkılar dinliyorum...</span></p>

    <p class="G-vde-Metni para-style-override-7"><span class="char-style-override-7">– Rusya, benim Rusya’m... Canım Petersburg’um! Nasıl da dönmek istiyorum! Şimdi ağlayacağım… Yaşasın komünizm! Yaşasın yurdum! Buradaki patatesin tadı bile rezalet. Rus çikolatası ne kadar da güzeldi!</span></p>

    <p class="G-vde-Metni para-style-override-7"><span class="char-style-override-7">– Donunuzu eskisi gibi karneyle almak hoşunuza gidecek mi? Bilimsel komünizm dersini aldığımı ve sınavı verişimi hatırlıyorum da...</span></p>

    <p class="G-vde-Metni para-style-override-7"><span class="char-style-override-7">– Rusya’nın huş ağaçları... ağaçlar...</span></p>

    <p class="G-vde-Metni para-style-override-7"><span class="char-style-override-7">– Yeğenimin mükemmel İngilizcesi var. Bilgisayarcı. Bir yıl Amerika’da yaşayıp eve döndü. Rusya’nın artık daha ilginç olduğunu söylüyor...</span></p>

    <p class="G-vde-Metni para-style-override-7"><span class="char-style-override-7">– Ben de anlatayım... Artık orada da bir sürü kişi gayet iyi yaşıyor; iş, ev, araba hepsi var onlarda. Ama yine de korkuyorlar ve gelmek istiyorlar. İşlerine el koyabilirler, yok yere hapse atılabilirler... Akşam kapının önünde öldürülebilirler... Orada kimse yasalara göre yaşamıyor; ne yukarıda, ne aşağıda...</span></p>

    <p class="G-vde-Metni para-style-override-7"><span class="char-style-override-7">–Abramoviç ve Deripaska Rusya’sı... Lujkov Rusya’sı... Rusya bu mu sahiden? Bu gemi batıyor...”</span></p>

    <p class="G-vde-Metni para-style-override-7"><span class="char-style-override-7">– Çocuklar, Goa’da yaşamak... ama Rusya’da kazanmak lazım...</span><span class="italik"></span></p>

    <p class="G-vde-Metni para-style-override-7"><span class="italik"></span></p>

    <p class="G-vde-Metni para-style-override-7"><span class="italik">Balkona çıkıyorum. Orada da sigara eşliğinde aynı konuşmalar devam ediyor: “Rusya’dan bugün kaçanlar akıllı mı aptal mı?” Masada biri en sevdiğimiz Sovyet şarkısı, “Moskova Akşamları”nı söyleyince inanamadım: “Bahçede tek bir hışırtı bile yok, / Burada her şey sabaha kadar ölü. / Keşke bilseydiniz benim için ne kadar değerli / Moskova akşamları...”</span><span class="italik char-style-override-17">*</span><span class="italik"> Odaya dönüyorum, artık herkes hep bir ağızdan söylüyor. Ben de katılıyorum.</span></p>

    <p class="G-vde-Metni para-style-override-7"><span class="italik"></span></p>

    <p class="dip" xml:lang="en-GB">*<span>Sözleri M. Matusovski, bestesi V. Solovyev-Sedıy’e ait ünlü şarkı.</span><span class="char-style-override-11"></span></p>

    <p class="G-vde-Metni para-style-override-12"><span class="bold"></span></p>
  </div>
</body>
</html>