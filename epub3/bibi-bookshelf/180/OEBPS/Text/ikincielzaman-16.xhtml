<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ikincielzaman-16</title>
  <link href="../Styles/ikinciel_idstyles.css" rel="stylesheet" type="text/css"/>

</head>

<body id="ikincielzaman" xml:lang="tr-TR">
  <div>
     <p class="baslik" id="toc_marker-10">EZİYETİN TATLILIĞI VE RUS RUHUNUN <br/>

 ŞAŞIRTICILIĞINA DAİR</p>

    <p class="Paragraph-Style-1"><span class="char-style-override-12"></span></p>

    <p class="Paragraph-Style-2"><span class="bold"></span></p>

    <p class="Paragraph-Style-2"><span class="bold">Bir aşk hikâyesi</span><span class="char-style-override-7"></span></p>

    <p class="Paragraph-Style-2"><span class="char-style-override-7">Olga Karimova</span></p>

    <p class="Paragraph-Style-2"><span class="char-style-override-7">Müzisyen</span></p>

    <p class="Paragraph-Style-2"><span class="char-style-override-7">49 yaşında</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">– Hayır... Hayır, bu imkânsız... Benim için imkânsız. Diyordum ki bir gün... Birine anlatacağım... Ama şimdi değil... Şimdi değil. Her şeyimi kilit altına aldım, kaldırdım, alçıyla sıvadım. İşte... Lahdin altında... Hepsini lahdin altına tıktım... Orada artık yangın yok, ama bir tür tepkime var. Birtakım kristaller oluşuyor. Dokunmaya korkuyorum. Korkuyorum...</span></p>

    <p class="G-vde-Metni para-style-override-7"><span class="char-style-override-7">İlk aşk... Ona böyle diyebilir miyim? İlk kocam... Bu enfes bir hikâye. İki yıl peşimden koşmuştu. Onunla evlenmeyi çok istemiştim, çünkü o bana bütünüyle lazımdı, hiçbir yere gitmesin diye. Hep benim olsun diye! Neden bana o kadar lazımdı onu da bilmiyorum. İşte asla ayrılmayacağız, hep görüşecek ve birtakım skandallar yaratacağız, düzüşeceğiz, düzüşeceğiz, durmadan düzüşeceğiz. Hayatımdaki ilk erkekti. İlk seferinde öyle şeydi ki… mmmm... merak uyandırıcı; bakalım ne olacak gibilerinden. Bir kez daha; yine aynısı... İşte böyle böyle... Bir tür teknik... Beden... beden, beden... hepsi bundan ibaret! İşte böyle sürdü yarım yıl. Onun için şart değildi bunun ben olması, başkasını da bulabilirdi. Ama nedense evlendik... Ben yirmi iki yaşındaydım. Müzik okulunda beraber okuyorduk, hep beraberdik. Sonra işte o olay oldu... Benim içimde bir şey açıldı... Ama ben o anı kaçırdım... Erkek bedenine âşık olunca... her şeyiyle sana ait oluyor... Bu enfes bir hikâyeydi... Hiç durmadan da devam edebilirdi, yarım saatte de bitebilirdi. İşte... Bırakıp gittim. Kendiliğimden gittim. Benim kalmam için yalvardı. Nedense gitmeye karar verdim. Yorulmuştum ondan... Tanrım, nasıl da yorulmuştum! Gebeydim artık, karnım şişti... Ona neden ihtiyacım olsundu ki? Düzüşür, sonra kavga ederdik, sonra da ağlardım. Katlanamadım. Affedemedim.</span></p>

    <p class="G-vde-Metni para-style-override-7"><span class="char-style-override-7">Evden çıktım, kapıyı kapattım ve gittiğim için birdenbire mutlu hissettim kendimi. Onu sonsuza kadar bırakıp gittiğim için. Anneme gittim, kocam hemen o gece koşup geldi, kesinlikle afallamış durumdaydı: “Gebesin, nedense hep hoşnutsuzsun, hâlâ bir şeyler istiyorsun. Daha neye ihtiyacın var?” Ama ben o sayfayı kapatmıştım... O benim olduğu için çok mutlu olmuştum, artık olmadığı için de çok mutluydum. Hayatım hep bir kumbara gibi oldu. Doldu, boşaldı; doldu, boşaldı.</span></p>

    <p class="G-vde-Metni para-style-override-7"><span class="char-style-override-7">Ay, ne güzel doğurdum Anka’yı... Çok hoşuma gitti... Önce, suyum aktı... Kilometrelerce yürümüştüm ve bir yerde, ormanın içinde bir yerde suyum geldi. Aslında pek iyi anlamamıştım ne olacak, şimdi hastaneye mi gitmem lazım? Akşama kadar bekledim; kıştı, şimdi inanamıyorum buna, kırk derece soğuk vardı. Ağaç kabukları çatlamıştı. Yine de gitmeye karar verdim. Doktor baktı: “İki gün içinde doğuracaksın.” Eve telefon ettim: “Anne, çikolata getir. Bir süre yatmam lazım.” Sabah vizitinden önce hemşire koşup geldi: “Baksana, kafası geliyor bile. Doktoru arayacağım.” İşte böylece doğum koltuğuna aldılar... Bana “İşte-işte. Birazdan-birazdan,” diyorlar. Ne kadar zaman geçti hatırlamıyorum. Ama biraz sonra... kısa süre sonra... Bir pelteyi gösteriyorlar bana: “Kızın oldu.” Tartının üzerine koydular, dört kilogram. “Baksanıza, bir kesik bile yok. Annesine acıdı.” Aman, onu ertesi sabah getirdikleri zaman, gözleri birer inci, kapkara, fır dönüyor. Bir daha gözüm başka bir şey görmedi...</span></p>

    <p class="G-vde-Metni para-style-override-7"><span class="char-style-override-7">Yeni, bambaşka bir hayat başlamıştı benim için. Görünüşüm hoşuma gitmişti. Genel olarak... İşte hemen daha güzel olmuştum... Anka bu arada kendi yerini bulmuştu, ona tapıyordum, ama nedense erkeklerle hiç alakası yokmuş gibi geliyordu bana. Bir babası olduğu gerçeğiyle alakası yokmuş gibi… Gökten düşmüştü sanki! Gökten. Konuşmaya başlayınca, ona soruyorlardı: “Aneçka, senin baban yok mu?” – “Benim baba yerine ninem var.” – “Köpeğin yok mu?” – “Köpek yerine kedim var.” İkimiz işte böyleydik... Hayatım boyunca, bir anda ben olmaktan çıkacağım diye korkardım. Hatta dişimi yaptırırken rica ederdim: “İğne yapmayın.” Hislerim benim hislerimdir, iyi olsun kötü olsun, beni benden ayırmayın. Anka’yla ben birbirimizi severdik. İşte böyleyken karşılaştık onunla… Gleb’le...</span></p>

    <p class="G-vde-Metni para-style-override-7"><span class="char-style-override-7">Eğer o, o olmasaydı asla evlenmezdim bir daha. Her şeyim vardı: çocuk, iş, özgürlük. Birdenbire çıktı karşıma... Tuhaf bir adam, neredeyse kör... Nefes darlığı var... Geçmiş yükü böylesine ağır olan birini kendi dünyana almak… On iki yıl Stalin kamplarında kalmış... Çocukken almışlar, on altı yaşında. Babası... üst düzey bir parti yetkilisiymiş... Kurşuna dizmişler, annesini de su dolu bir fıçıda dondurmuşlar. Uzak bir yerde, karla kaplı bir yerde. Ondan önce asla böyle şeyler düşünmezdim... Piyonerka’ydım... Komsomolkaydım... Hayat harikaydı! Muhteşemdi! Nasıl karar verdim böyle bir şey yapmaya? Nasıl mı? Vakit geçiyor, acı bilgiye dönüşüyor. Yine bilgiye. Beş yıldır yok o şimdi... Beş... Şimdi olduğum halimle beni tanımadığı için üzgünüm hatta. Artık onu daha çok anlıyorum, olgunlaştım, ona yetiştim, ama şimdi onsuzum. Uzun süre, tek başıma yaşamakta zorlandım. Hiç istemedim yaşamayı. Yalnızlıktan korkuyorum diye değil, sebep başkaydı; aşksız yaşayamıyorum ben. Bana o ağrı lazım… O zayıflık... O olmadığı zaman… korkuyorum, denizin ortasında korkmuş gibi oluyorum. Uzaklara yüzüp çok açıldığım zamanlardaki gibi: Tek başımayım... Orada, aşağıda, bir karanlık var... Bilmiyorum orada ne olduğunu...</span><span class="italik"></span></p>

    <p class="G-vde-Metni para-style-override-7"><span class="italik">Terasta oturuyoruz. Yapraklar hışırdıyor – yağmur başlıyor.</span><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Ay şu yaz aşkları... Uzun sürmez. Kısacıktır. Yaşamın küçük bir modeli işte. Güzelce başlanabilir, güzelce bitip gidebilir. Yaşamda isteyip de elde edemediğimiz bir şeydir bu. Bu yüzden bir yerlere gitmeyi çok severiz... Biriyle karşılaşmayı... İşte... Benim iki saç örgüm var, mavi kumaştan elbisem, seyahate çıkmadan bir gün önce Çocuk Dünyası’ndan alınmış. Deniz... Açılıyorum iyice, yeryüzünde en çok yüzmeyi seviyorum. Sabahtan beyaz akasyanın altında jimnastik yapıyorum. Bir adam geliyor, her şeyiyle sıradan bir adam, genç değil, beni görünce nedense seviniyor. Durup bakıyor: “İster misiniz, bu akşam size şiir okuyayım mı?” – “Olabilir, ama şimdi denize girip açılacağım!” – “Ben de beklerim.” Bekledi de, birkaç saat bekledi. Kötü şiir okuyordu, hep gözlüklerini düzeltiyordu. Ama dokunaklıydı. Anlamıştım... Ne hissettiğini anlamıştım... İşte bu hareketler, bu gözlük, bu heyecan. Ama hiç hatırlamıyorum ne okuduğunu. Hem bu neden anlamlı olmak zorunda ki? O zaman da yağmur yağıyordu. Yağmur yağmıştı. Bunu hatırlıyorum... Hiçbir şeyi unutmadım... Hisler... Hislerimiz, birbirinden ayrı varlıklardır bir nevi; acı, aşk, şefkat. Bunlar kendi başlarına yaşarlar, bize bağlı değillerdir. Nedense birdenbire bir adamı seçiyorsun, başkasını değil, hatta belki daha iyisini bile değil de o adamı. Ya da yabancı bir hayatın bir parçası oluyorsun, hiçbir şeyden kuşkulanmadan. Ama bulmuşlar artık seni... Sinyali vermişler... “Seni nasıl bekledim,” diye karşıladı beni ertesi sabah. Öyle bir sesle konuşuyor ki, nedense o anda inanıyorum ona, oysa hiç de hazır değilim buna. Tam tersi hatta. Ama etrafta bir şey değişiyor... Bu aşk değil daha, ama öyle bir his ki, ben birden çok farklı bir şeyler hissediyorum. İnsan insanı duymuş. Kapısını çalmış. Uzağa yüzüp açılıyorum. Dönüyorum. Bekliyor. Yine “Seninle aramızda her şey iyi olacak,” diyor. Nedense tekrar inanıyorum. Akşamleyin şampanya içtik: “Kırmızı şampanya bu, ama normal şampanya fiyatına.” Bu söz hoşuma gidiyor. Yumurta kızartıyor: “Benim bu yumurtalarla başım belada. Yumurtayı bir düzine alıyorum, çift çift kızartıyorum ve hep bir yumurta kalıyor geri.” Böyle sevimli şeyler.</span></p>

    <p class="G-vde-Metni para-style-override-7"><span class="char-style-override-7">Herkes bize bakıp soruyor: “Bu senin deden mi? Baban mı?” Ben hep mini giyiyorum... Yirmi sekiz yaşındayım... O daha sonra yakışıklı oldu. Benimle. Sanırım sırrını biliyorum... Bu kapıyı ancak aşk açıyor... Ancak aşk... “Seni düşündüm.” – “Peki ne şekilde düşündün beni?” – “Seninle bir yerlere gitmek istedim. Uzaklara. Ve hiçbir şey lazım değil bana, senin yanında olduğumu hissedeyim yeter. İşte böyle bir yakınlık hissediyorum sana; sadece sana bakıp beraber yürüyeyim.” Onunla mutlu saatler geçirdik, kesinlikle çocukça saatler. “Belki, seninle adalara gideriz, orada kumlara yatarız.” Mutlu insanlar hep çocuk gibidir. Onları korumak gerekir, onlar kırılgan ve gülünçtür. Savunmasızdır. Biz de onunla böyleydik, başka nasıl olmalıydı, bilmiyorum. Onunla böyle, başkasıyla başka. Nasıl olursa... “Mutsuzluk en iyi öğretmendir,” derdi annem. İnsan mutluluk istiyor işte. Geceleyin aklıma bir düşünce takılıyor: “Ne yapıyorum ben?” Kendimde değilim ve bu gerginlik yüzünden... Ben... bende... “Senin kafanın arkasında sürekli bir gerginlik var,” demişti. Ne yapıyorum? Nereye düşüyorum? Orası uçurum.</span></p>

    <p class="G-vde-Metni para-style-override-7"><span class="char-style-override-7">...İşte ekmeklik... Ekmeği görür görmez, sistemli bir şekilde yemeye başlardı. Ne kadar çok olursa olsun. Ekmek asla bırakılmaz. Bu senin tayının. İşte ne kadar ekmek varsa yiyor, ne kadar varsa yer. Bunu ilk başta anlamadım...</span></p>

    <p class="G-vde-Metni para-style-override-7"><span class="char-style-override-7">...Okuldan bahsediyordu... Tarih derslerinde ders kitabını açar ve Mareşal Tuhaçevski ile Mareşal Blyuher’in portrelerinin üstüne hapis parmaklığı çizerlermiş. Okul müdürünün emriymiş bu. O sırada şarkı söyler, gülerlermiş. Oyunmuş gibi. Derslerden sonra onu döver ve sırtına tebeşirle “halk düşmanının oğlu” yazarlarmış.</span></p>

    <p class="G-vde-Metni para-style-override-7"><span class="char-style-override-7">...Bir adım daha atsan vururlarmış, ormana kaçsan vahşi hayvanlar parçalarmış. Kulübede geceleyin seni kesebilirlermiş. Öylece alır keserlermiş. Hiçbir şey söylemeden... Hiç... Orası toplama kampıymış, herkes kendi hayatını yaşarmış. Bunu anlamam lazımmış...</span></p>

    <p class="G-vde-Metni para-style-override-7"><span class="char-style-override-7">...Leningrad kuşatması kırıldıktan sonra onlara kuşatmada kalanlardan birilerini yollamışlar. İskelet… Kemik yığını… İnsana pek benzemeyen şeyler… Ölmüş analarının elli gramlık ekmek (günlük tayın) karnelerini sakladıkları için tutuklanmışlar. Ölmüş çocuklarının karnelerini sakladıkları için... Bunun için altı yıl vermişler. Kampta iki gün korkunç bir sessizlik olmuş. Gardiyanlar… Onlar da susmuşlar...</span></p>

    <p class="G-vde-Metni para-style-override-7"><span class="char-style-override-7">...Bir ara kazan dairesinde çalışmış... Birisi onu, o hasta adamı, kurtarmış. Ateşçi de Moskovalı bir filoloji profesörüymüş, Gleb de ona el arabasıyla odun taşımış. Tartışırlarmış: İnsanın, Puşkin okuyan insanın silahsız insanlara ateş etmesi mümkün müdür? Bach dinleyen bir insanın...</span></p>

    <p class="G-vde-Metni para-style-override-7"><span class="char-style-override-7">Neden yine de o? Tam da o? Rus kadınları bu tür mutsuzları bulmayı sever. Benim ninem birini sevmiş, ailesi başkasına vermiş. Ne kadar isterse istesin onu sevememiş! Tanrım! Böylece bir karar vermiş: Kilisede papaz dönüp ona “Kendi rızanla evlenmeyi kabul ediyor musun?” diye sorunca, reddedecekmiş. Ama peder sarhoşmuş, gerektiği gibi sormak yerine: “Sen onu incitme, savaşta ayağı donmuş,” demiş. İşte, tabii evlenmek zorunlu olmuş. Böylece ninem hayatı boyunca asla sevmediği dedemle birlikte kalmış. Bütün hayatımızın mükemmel bir özeti... “Sen onu incitme, savaşta ayağı donmuş.” Annem mutlu muydu? Annem... Babam savaştan kırk beş yılında döndü... Perişandı, yorgundu. Yaralarından dolayı hastalanmıştı. Muzafferler! Sadece karıları biliyor muzafferlerle yaşamanın ne olduğunu. Annem sık sık ağlıyordu babam döndüğü sırada. Muzafferlerin normal hayata geçmeleri yıllar sürdü. Alışmaları. Babamın hikâyelerini hatırlıyorum, “banyoyu yakalım,” “balık tutmaya gidelim,” sözlerinden deliriyordu. Bizim erkekler azizdir, hepsi de travmalıdır; ya savaştan dolayı ya da hapisten. Kamptan. Savaş ve hapis; iki temel Rusça sözcük. Rusça! Rus kadınının asla normal bir erkeği olmadı. Bu kadın doktordur, doktor. Erkeği biraz kahraman yerine koyar, biraz çocuk. Kurtarır onu. Bugüne dek böyle odu. Hep rolü aynıdır. Sovyetler Birliği çöktü... Artık imparatorluğun çöküşünden kalan kurbanlar var aramızda. Harabeler. Gleb bile GULAG’dan sonra daha cesur olmuştu. Bir madalyası vardı: İşte hayatta kaldım! İşte atlattım! Neler gördüm neler! Ama kitap yazıyorum, kadınları öpüyorum... Gururluydu. Ama gözlerinde korku vardı. Sadece korku... Ordu küçülüyor, fabrikalar duruyor... Mühendis ve doktorlar pazarda satıcılık yapıyor. Bilimadamları. Trenden atılan ne çok kişi var etrafta. Yol kenarında oturuyor, bir şeyler bekliyorlar. Bir ahbabımın kocası pilottu, filo komutanıydı. Yedeğe çıkardılar. Kadın işsiz kalınca, hemen yeniden eğitim aldı; mühendisti, berber oldu. Adamsa evde oturmuş üzüntüden içiyor, içiyor çünkü zamanında Afganistan’da bulunmuş bir askeri pilot olarak, şimdi çocuklarına lapa yapması gerekiyor. İşte... Her şeye gücenmiş durumda. Öfkeli. Komutanlığa gitti, herhangi bir savaşa gönderilmeyi talep etti, özel kuvvet olarak; onu reddettiler. Gönüllü çok. Bizde binlerce işsiz asker var, sadece makineli tüfek ve tank kullanmayı biliyorlar. Başka bir hayata uygun değiller. Bizim kadınlar da erkeklerden daha güçlü olmaya başladı. Damalı çantalarla bütün dünyayı dolanıyorlar. Polonya’dan Çin’e dek her yeri. Alıp satıyorlar. Eve, çocuğa ve yaşlı anne babalarına bakıyorlar. Kocalarına. Ülkeye. Bunu başka birine açıklamak zor. İmkânsız. Kızım bir İtalyanla evlendi... adı Sergio... Bir gazeteci. Bana geldikleri zaman, onlarla mutfakta oturup sohbet ediyoruz. Rusça... sabahlara kadar... Sergio, Rusların acı çekmeyi sevdiğine inanıyor, Rus ruhunun temeli bu diyor. Bizim için acı çekmek “kişisel bir mücadele”, “kurtuluşa giden yol”. Ama onlar, İtalyanlar öyle değil, acı çekmek istemiyorlar, acı değil mutluluk için verilmiş olan hayatı seviyorlar. Bizde bu yok. Mutluluktan nadiren bahsederiz... Mutluluğun bütün bir dünya olduğundan. Muhteşem bir dünya! Orada o kadar çok köşe, pencere, kapı var ki, onların hepsine anahtar bulmak lazım. Bizi ise sürekli olarak Bunin’in karanlık ağaçlıklı yolları çekiyor. İşte... Kızımla süpermarketten geliyorlar; çantayı Sergio taşıyor. Akşamleyin kızım piyano çalacak, kocası da bu sırada yemeği hazırlayacak. Bendeyse her şey bambaşkaydı. Kocam çantayı alır, ben engel olurum: “Kendim taşırım. Gerek yok.” Mutfağa gelir, bu sefer: “Senin yerin burası değil. Sen git yazı masanın başına.” Hep yansıyan bir ışıkla parlamışım ben.</span></p>

    <p class="G-vde-Metni para-style-override-7"><span class="char-style-override-7">Bir yıl geçti, belki daha da oldu... Artık benim yanıma, eve gelmesi lazım... yani, herkesle tanışması. Onu annem iyidir, ama kızım pek iyi değildir diye uyardım... Herkes gibi değildir... Kabalık etmeyeceğini, iyi karşılayacağını garanti edemem. Ay, Anka’cığım... Her şeyi kulağına götürür: oyuncak, taş, kaşık... Çocuklar bir şey bulunca ağzına sokar, o kulağına götürür; sesi nasıl diye! Onun müzikle ilgilenmeye başlamasından çok mutluyum, ama tuhaf bir çocuk, plağı koyduğum anda dönüp gidiyor. Kimsenin müziğini beğenmiyor, sadece kendi içinde çınlayan sesi seviyor. Neyse işte, Gleb geldi, çok tedirgindi, saçını kötü kestirmiş, kısacık, zaten pek yakışıklı değil. Plak da getirmiş. Nasıl geldiğini falan anlatmaya başladı... Plakları nasıl aldığını... Bizim Anka’nın da nasıl dinlediği malum... tek bir sözcük bile işitmiyor, onun dinlemesi farklı... Şu tonlamalar... Bir anda aldı plakları: “Ne güysel plaklar,” dedi. İşte böyle... Bir süre sonra beni çıkmaza sürükledi: “Ona neden baba diyemiyorum?” Gleb ona kendini beğendirmeye çalışmadı, sadece ilginç gelmişti Anka’ya. Bir anda sevdiler birbirlerini... Hatta kıskandım ben, birbirlerini beni sevdiklerinden daha çok sevmelerini. Sonra kendi kendimi benim başka bir rolüm var diye ikna ettim... (</span><span class="italik">Susuyor</span><span class="char-style-override-7">.) Gleb ona soruyor: “Anka, kekeliyor musun?” – “Şimdi bu işte iyi değilim, ama eskiden çok iyi kekelerdim.” Onun yanında sıkılmazsın. Ağzından çıkanları yazsan yeridir. Derken: “Ben ona niye baba diyemiyorum?” Parkta oturuyoruz... Gleb sigara almaya gitmiş, dönüyor: “Ne konuşuyorsunuz kızlar?” Anka’ya göz kırpıyorum – sakın ha bir aptallık yapma. Ama Anka “O zaman sen söyle,” diyor. Eh, şimdi ne yapacağız? Yapılacak ne kaldı ki? İtiraf ediyorum: Anka sana yanlışlıkla baba demekten korkuyor. “Zor bir konu,” diyor Gleb, “ama çok istiyorsa, desin tabii.” – “Laf olsun diye,” diyor ciddiyetle Anka’cığım, “benim zaten bir babam var, ama beni sevmiyor. Annem de onu sevmiyor.” Onunla hep böyleyizdir. Köprüleri yakarız. Eve giderken yolda, Gleb artık baba olmuştu. Anka koşup bağırıyordu: “Baba! Baba!!” Ertesi gün yuvada herkese ilan etti: “Bana okumayı babam öğretiyor.” – “Kimmiş senin baban?” – “Adı Gleb.” Ertesi gün bir kız arkadaşı evden şu haberi getirmiş: “Anka, yalan söylüyorsun, senin baban yok. Bu senin öz baban değil.” – “Hayır, diğeri öz babam değil, bu öz babam.” Anka’yla tartışmak boşuna, Gleb “baba” olmuştu, ya ben? Ben hâlâ karısı olamamıştım… Hayır...</span></p>

    <p class="G-vde-Metni para-style-override-7"><span class="char-style-override-7">Tatil vakti... Yine gidiyorum bir yere. Trenin arkasından koşup uzun uzun el sallıyor. Ama trende hemen bir macera başlıyor benim için. Harkov’dan iki genç mühendis var, benim gibi Soçi’ye gidiyorlar. Tanrım! Ne kadar gencim! Deniz. Güneş. Yüzüyoruz, kucaklaşıyoruz, dans ediyoruz. Rahatım, ferahım, çünkü dünya yalın ve hep nasılsam öyleyim. Beni seven biri var... Beni kollarının arasında taşıyan biri... Dağdan yukarı iki saat beni kollarının arasında taşımıştı... Genç fikirler, genç gülüşler. Sabaha kadar şenlik ateşi... Bir rüya görüyorum... Tavan açılmış. Gök masmavi... Gleb’i görüyorum... Bir yere gidiyoruz onunla. Deniz kıyısından gidiyoruz, orada dalgalarla cilalanmış bir çakıl taşı, tırnak gibi sivrilmiş taşlar. Benim ayakkabım var, onun ayakları çıplak. “Çıplak ayakla daha iyi hissediliyor,” diyor bana. Ama canının yandığını biliyorum. Ağrıdan yükselmeye başlıyor... toprağın üzerinde uçuyor... Onu uçarken görüyorum. Sadece, elleri nedense ölü birininkiler gibi kavuşturulmuş... (</span><span class="italik">Duruyor</span><span class="char-style-override-7">.) Tanrım! Delirmişim ben... Kimseye itiraf etmemem lazım bunları... Sık sık bu hayatta mutluymuşum gibi bir his geliyor bana... Mutlu! Mezarlığa, onu ziyarete gittim... Yürüdüğümü hatırlıyorum. Buralarda bir yerdeymiş gibi hissediyorum. Ve öyle keskin bir mutluluk duyuyorum ki, mutluluktan ağlamak istiyorum. Ağlamak. Ölülerin bizim aramıza gelmediğini söylüyorlar. İnanmayın.</span></p>

    <p class="G-vde-Metni para-style-override-7"><span class="char-style-override-7">Tatil bitiyor, ben dönüyorum. Mühendis Moskova’ya kadar eşlik ediyor bana. Her şeyi anlatmaya söz veriyorum Gleb’e... Ona gidiyorum... Masasında bir günlük var, her yeri karalanmış, çalışma odasının duvar kâğıtları karalanmış, hatta okuduğu gazetelerde bile, her yerde sadece üç harf: s... h... b... Büyük, küçük, matbu, el yazısı. Üç nokta... üç nokta... Soruyorum: “Bu ne?” Şifreyi açıklıyor: Sanırım hepsi bitti! Neyse, ayrılıyoruz, bunu bir şekilde Anka’ya açıklamak gerekiyor. Onu almaya gidiyoruz, ama onun da evden çıkmadan önce illa resim yapması lazımmış! Olmuyor tabii, arabada oturup ağlıyor. Gleb onun deliliklerine alışmıştı, bunun bir yetenek göstergesi olduğunu düşünüyordu. Tam bir aile manzarası: Anka ağlıyor, Gleb onu teselli ediyor, ben de aralarında kalmışım... Gleb bana öylesine, öylesine bakıyor ki... Ben de... bir dakikada... bir saniyede... anlıyorum: Bu adam delice yalnız bir adam. Delice! Ve... onunla evleneceğim... Evlenmem lazım... (</span><span class="italik">Ağlıyor</span><span class="char-style-override-7">.) Birbirimizi kaçırmamamız ne büyük bir mutluluk. Yanından geçip gitmemiş olmam. Ne mutluluk! Bana koca bir hayat verdi! (</span><span class="italik">Ağlıyor.</span><span class="char-style-override-7">) Böylece onunla evlendim... O korkuyor, tedirgin oluyor, çünkü iki kez evlenmiş zaten. Kadınlar ihanet etmiş ona, bırakmışlar... Onları suçlamak zor... Aşk ağır bir çaba. Öncelikle, benim için bu bir iş. Düğün yapmadan evlendik, beyaz gelinlik giymeden. Her şey çok sade oldu. Ben hep düğün ve gelinlik olacak diye hayal etmiştim, köprüden aşağı bir buket çiçek atacaktım. Böyle hayallerim vardı.</span></p>

    <p class="G-vde-Metni para-style-override-7"><span class="char-style-override-7">Ona soru sormalarını sevmiyordu... Hep bir cesaret gösterisi içindeydi... Her şeyi hafife alırdı... Mahkûm alışkanlığı işte, ciddi şeyleri hep şakaların ardına saklar. Başka bir düzlemdedir. Mesela, asla “özgürlük” demedi, hep “dışarıda” dedi. “İşte ben de dışarıdayım artık.” Nadir zamanlarda... o zamanlar da öyle büyük bir keyifle, coşkuyla anlatırdı ki... Oradan gelen mutluluğunu hissederdim: Bir araba lastiği parçası buluşunu, onu çizmelerine sarışını anlatmasından. Onları yürütüyorlarmış, o yüzden bu lastikleri bulunca çok sevinmiş Bir gün bir çuval patates getirmişler ve “dışarıda” bir yerde çalışırken, birisi büyük bir parça et vermiş. Geceleyin kazan dairesinde çorba yapmışlar: “Biliyor musun, o çorba çok lezzetli oldu! Enfes oldu!” Serbest bırakıldıkları zaman, babası için tazminat almış. Ona “Sana ev için, mobilya için de borçluyuz,” demişler. Büyük paralar hesaplamışlar. Yeni bir ceket, yeni gömlek, yeni ayakkabılar almış, fotoğraf makinesi almış ve Moskova’nın en iyi restoranı Natsional’e gitmiş, en pahalı şeyi ısmarlamış, konyak içmiş, turtayla kahve içmiş. Sonunda, doyunca da, birisinden hayatının bu en mutlu anının fotoğrafını çekmesini istemiş. “Sonra yaşadığım eve döndüm,” diye hatırlıyor, “ve bir mutluluk hissetmediğim düşünürken yakaladım kendimi. Bu kılıkla, bu fotoğraf makinesiyle... Neden mutluluk yok? Aklıma o lastik parçaları, o kazandaki çorba geliyor; işte oradaydı mutluluk.” Biz de anlamaya çalışıyorduk... Hani... Nerede yaşar bu mutluluk? Kamptaki hayatını hiçbir şeyle değişmezmiş... ondan asla vazgeçmezmiş... Bu onun gizli hazinesi, onun servetiymiş. On altıdan neredeyse otuz yaşına dek kampta yaşamış... Hesaplayın işte... Sordum ona: “Eğer hapse atmamış olsalardı?” Şakaya vurdu “Aptalın teki olur, kırmızı bir yarış arabasıyla gezerdim. Son modasından.” Ama sonuçta... En sonunda... Hastanede yatarken... İlk kez ciddiyetle yanıt verdi bana: “Tiyatro gibiydi. Salondan güzel bir masal görüyorsun; seçkin bir sahne, parlak oyuncular, gizemli bir ışık, ama kulise gittiğin zaman... Bir anda perdenin arkasına geçince; birtakım tahta parçaları, bezler, boyanmamış ve bırakılmış tümsekler... Votka şişeleri... Yiyecek artıkları... Masal yok. Karanlık... Pislik... Beni kulis arkasına götürdüler... Anlıyor musun?”</span></p>

    <p class="G-vde-Metni para-style-override-7"><span class="char-style-override-7">...Onu adi suçluların arasına atmışlar. Çocuk daha... Orada ne olduğunu hiç kimse asla bilemeyecek...</span></p>

    <p class="G-vde-Metni para-style-override-7"><span class="char-style-override-7">...Dile gelmez bir kuzey güzelliği! Dilsiz bir kar... ve gece bile kardan gelen ışık... Sen ise işe koşulmuş bir hayvansın. Seni doğaya atıyorlar, sonra gece vakti geri getiriyorlar. “Güzellikle işkence” dermiş o buna. En sevdiği deyiş: “Tanrı’nın çiçekleri ve ağaçları insanlardan daha iyiydi.”</span></p>

    <p class="G-vde-Metni para-style-override-7"><span class="char-style-override-7">...Aşk konusuna gelince... Onun başına ilk kez nasıl geldiğine… Ormanda çalışıyorlarmış. Yanlarından bir kadın grubunu işe götürüyorlarmış. Kadınlar erkek görünce durmuşlar, kıpırdamamışlar yerlerinden. Nöbetçi amir bağırmış: “Haydi ileri! İleri!” Kadınlar duruyormuş. “İleri, aşağılıklar!” – “Müdür bey, bırakın erkeklere gidelim, dayanamayacağız daha fazla. Yoksa uluruz!!” – “Ne diyorsunuz? Delirmişsiniz siz! Şeytan girmiş içinize!” Kadınlar duruyorlarmış. “Hiçbir yere gitmiyoruz.” Komutan: “Yarım saatiniz var. Dağılın!” Bir anda grup dağılmış. Ama vaktinde dönmüşler. Tam vaktinde. Mutlu dönmüşler. (</span><span class="italik">Susuyor</span><span class="char-style-override-7">.) Nerede yaşayacaksın bu mutluluğu?</span></p>

    <p class="G-vde-Metni para-style-override-7"><span class="char-style-override-7">...Orada şiir yazarmış. Birisi kamp amirine ispiyonlamış: “Yazı yazıyor.” Amir yanına çağırmış: “Bana şiirli bir aşk mektubu yaz.” İsteyenin utandığını da hatırlıyor. Kamp amirinin aşkı Ural’da bir yerde yaşıyormuş.</span></p>

    <p class="G-vde-Metni para-style-override-7"><span class="char-style-override-7">...Eve üst ranzada dönmüş. Tren iki hafta yol almış. Bütün Rusya’yı dolanmış. Hep yukarıda yatıp durmuş, aşağıya inmeye korkmuş. Sigara içmeye geceleyin çıkarmış. Korku: Yol arkadaşları bir şeyler ikram edecek, o da gözyaşlarına boğulacak. Konuşacaklar. Onun kamptan olduğunu öğrenecekler... Onu babasının uzak akrabaları kabul etmiş. Küçük bir kızları varmış. Ona sarılmış, kız ağlamış. İçinde öyle bir şeyler olmuş... Delice yalnız bir adamdı... Benimle bile. Biliyorum: Benimle bile öyleydi...</span></p>

    <p class="G-vde-Metni para-style-override-7"><span class="char-style-override-7">Artık olanca gücüyle söylüyordu: “Benim bir ailem var.” Her gün normal aile hayatına şaşırıyor, biraz da gururlanıyor bununla. Ama korku... Her şeye rağmen korku... Onsuz yaşanmıyor. Korku. Geceleri korkudan sırılsıklam uyanıyordu: Kitabı yazıp bitiremeyeceğinden (babası hakkında kitap yazıyordu), çeviri için yeni bir sipariş alamayacağında (Almancadan teknik çeviri), ailesine bakamayacağından. Ya gidersem... Önce korku, sonra bu korku yüzünden utanç. “Gleb, seni seviyorum. Eğer senin için bale yapmamı istersen, yaparım. Senin için her şeye hazırım.” Kampta hayatta kalmış, ama günlük hayatta sıradan bir polis, arabasını durdurarak onu enfarktüs geçirecek hale getirebilir... Ya da bir kapıcı düdüğü bile... “Orada nasıl hayatta kaldın?” – “Beni çocukken çok sevdiler.” Bizi aldığımız sevginin miktarı kurtarıyor, bu bizim dayanıklılık stokumuz. İşte... Sadece sevgi kurtarır bizi. Sevgi öyle bir vitamin ki, insan onsuz yaşayamaz, kanı çekilir, kalbi durur. Ben hemşire oldum... dadı oldum… aktris oldum... Onun için hepsi oldum.</span></p>

    <p class="G-vde-Metni para-style-override-7"><span class="char-style-override-7">Bana göre şansımız yaver gitmişti... Önemli bir zamandı... Perestroyka! Bir bayram havası vardı elbette. Bir yerlere doğru uçuyormuş gibiydik. Özgürlük kokusu vardı havada. “Gleb, bu senin zamanın! Her şeyi yazabilirsin. Yayınlayabilirsin.” Her şeyden önce, onların zamanıydı... Altmışlıların zamanı... Onların zaferi. Onu mutlu gördüm: “Antikomünizmin zaferini de gördüm.” En önemlisi onun hayal ettiği şey olmuştu: Komünizm yıkılmıştı. Şimdi Bolşevik anıtlarını ve Kızıl Meydan’daki Lenin mumyasını kaldırıyorlar, caddeler katil ve cellatların isimlerini taşımayacak... Umut zamanı! Altmışlılar; artık onlar hakkında kim ne derse desin, ben hepsini seviyorum. Naif miydiler Romantik miydiler? Evet!!! Bütün gün gazete okurdu Gleb. Sabahleyin evin yakınındaki Soyuzpeçat</span><span class="char-style-override-10">*</span><span class="char-style-override-7"> bayisine giderdi. Büyük bir alışveriş çantasıyla. Radyo dinler ve televizyon seyrederdi. Durmadan. O zamanlar herkes deli gibiydi. Öz-gür-lük! Bu sözcük bile sarhoş ederdi. Hepimiz </span><span class="italik">samizdat</span><span class="char-style-override-7"> ve </span><span class="italik">tamizdat</span><span class="char-style-override-7">’la</span><span class="char-style-override-10">**</span><span class="char-style-override-7"> büyümüştük. Sözle büyümüştük. Edebiyatla. Nasıl da konuşurduk! O zamanlar herkes iyi konuşurdu! Ben öğle ya da akşam yemeği hazırlardım, o da yanıma gazeteyle oturur ve bana okurdu: “Susan Sontag: ‘Komünizm insani yüzü olan faşizmdir...’ Bak bak, şunu da dinle…” Onunla okuduk Berdyayev’i... Hayek’i... Daha önce nasıl yaşamışız bu kitap ve gazeteler olmadan? Keşke daha önceden bilseydik... Her şey farklı olurdu... Jack London’un bu konuda bir hikâyesi var: Deli gömleğiyle de yaşanabilir, yalnızca küçülmek, sıkışmak ve alışmak gerekir. Hatta rüya bile görülebilir. Öyle yaşamıştık işte. Peki şimdi nasıl yaşayacağız? Bilmiyordum, nasıl? Ama iyi yaşayacağımızı hayal ediyordum. Hiç kuşku yoktu... Ölümünden sonra günlüğünde şöyle bir yazı buldum: “Çehov’u yeniden okuyorum... ‘Çizmeci ve Karanlık Güç’ hikâyesinde bir insan ruhunu şeytana mutluluk için satıyor. Nasıl bir mutluluk var çizmecinin hayalinde? Şöyle; yeni bir yelek ve çizmeyle gezmeye gitmek, şişman, iri göğüslü bir kadının yanına oturup tek eline et, diğer eline de çeyreklik ekmek şarabı almak. Daha başka bir şey gerekmez...” (</span><span class="italik">Düşünüyor</span><span class="char-style-override-7">.) Şüpheleri vardı belli ki... ama yeni bir şeylere o kadar büyük arzu duyuyorduk ki. İyi ve aydınlık olana, çok adil olana. O kadar mutluyduk ki bütün gösteri ve mitinglere koşuyorduk. Ondan önce kalabalıktan korkardım ben. Kalabalıkçılıktan. Kalabalıklar itici gelirdi, bayram törenleri de. Bayraklar. Ama birdenbire hepsi hoşuma gitti… Etrafta tanıdık yüzler vardı... Bu yüzleri asla unutmayacağım! Özlüyorum o zamanları, biliyorum bir sürü insan da özlüyor. Onunla ilk turistik gezimiz yurtdışına oldu. Berlin’e. Rusça konuştuğumuzu duyunca iki genç Alman grubumuzun yanına geldi: “Rus musunuz?” – “Evet.” – “Perestroyka! Gorbi!” diye sarıldılar bize. Şimdi düşünüyorum: Nerede bu yüzler? Doksanlı yıllarda sokaklarda gördüğüm o güzel insanlar nerede? Hepsi birden gitti mi?</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>SSCB’de bütün basılı yayın organlarının dağıtımcısı.</span></p>

    <p class="dip" xml:lang="en-GB">**<span>Samizdat: Yasaklanan yayınların el altından basılıp, çoğaltılması. Tamizdat: Yasaklanan yayınların yurtdışında basılıp SSCB’de dağıtılması.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">...Onun kansere yakalandığını öğrenince, bütün gece gözyaşlarıyla uzanıp bekledim, sabahleyin de onu görmeye hastaneye koştum. Sapsarı ve mutlu bir halde pervazda oturuyordu, ne zaman hayatında bir şey değişse mutlu olurdu. Kamp oldu, sürgün oldu, sonra özgürlük geldi, şimdi de başka bir şeyler vardı... Başka bir değişiklik olarak ölüm... “Ölecek olmamdan korkuyor musun?” – “Korkuyorum.” – “Peki, öncelikle, sana hiçbir şey vaat etmedim. İkincisi, bu hemen olmayacak.” – “Sahiden mi?” Her zamanki gibi inandım ona. Gözyaşlarımı silip kendimi yine ona yardım etmem gerektiğine inandırdım. Bir daha da ağlamadım... Sonuna kadar hiç ağlamadım... Sabahleyin koğuşa gidiyordum ve oradaki hayatımız böylece başlamış oluyordu; önce evde yaşıyorduk, şimdi de hastanede yaşıyoruz. Yarım yıl onkoloji merkezinde yaşadık...</span></p>

    <p class="G-vde-Metni para-style-override-7"><span class="char-style-override-7">Çok az okudu. Daha çok anlattı...</span></p>

    <p class="G-vde-Metni para-style-override-7"><span class="char-style-override-7">Onu ihbar edeni tanıyordu. Bir çocuk... Onunla Piyonerler Evi’nde aynı çalışma grubunda bulunmuştu. Ya çocuk kendisi yapmıştı ya da onu mektup yazmaya zorlamışlardı: Yoldaş Stalin’e küfretti, babasını, “halk düşmanı”nı savundu. Sorgu sırasında bu mektubu ona göstermişler. Gleb hayatı boyunca korktu... Muhbir onun bildiğini öğrenecek diye korktu... Muhbirinin engelli bir çocuğu olduğunu öğrendiği zaman ürktü; bu bir ceza mıydı? Hatta öyle oldu ki bir zamanlar yan yana yaşadık, sokakta sık sık karşılaştık. Dükkânda. Selamlaşırdık. Gleb öldü ve ben bunu ortak bir arkadaşımıza anlattım... İnanamadı: “N. mi? Olamaz, o Gleb hakkında hep çok iyi konuşurdu, çocukken arkadaş olduklarını söylerdi.” Susmak gerektiğini anladım. İşte... İnsan için bu bilgi tehlikeli... O, bunu biliyordu... Kamptakiler bize pek sık gelmezlerdi, aramazdı onları. Eve geldikleri zaman, kendimi yabancı hissederdim, benim olmadığım bir yerden gelirlerdi. Onun hakkında benden çok şey bilirlerdi. Onun başka bir hayatı olduğunu anlardım... Bir kadının kendi yaşadığı aşağılanmalardan bahsedebileceğini, ama erkeğin yapamayacağını anladım. Kadın için itiraf etmek daha kolaydır, çünkü derinde bir yerde şiddete hazırdır, hatta işte üreme eyleminin kendini ele alalım... Her ay kadın hayata yeniden başlar... Bu çevrim... Doğanın kendisi ona yardım eder. Kamplarda kalmış kadınların birçoğu yalnızdır. Pek öyle bir çift görmedim, ikisinin de, adamın da kadının da oradan olduğu bir çift. Bir tür sır onları birleştirmiyor, ayırıyordu. Oradan arkadaşları bana “yavrucak” ismini takmıştı...</span></p>

    <p class="G-vde-Metni para-style-override-7"><span class="char-style-override-7">“Bizimle zaman geçirmek ilginç geliyor mu sana?” diye sormuştu Gleb misafirler gidince. “Ne biçim bir soru bu?” diyerek gücendim ben. “Biliyor musun, neden korkuyorum? Bu olay ilgi çekiciyken ağzımızda tıkaç vardı, şimdiyse her şeyi anlatabiliriz, ama artık çok geç. Sanki kimse dinlemiyor artık. Okumuyor. Yayıncılara kamplar hakkında yeni taslaklar götürüyorsun, onları geri veriyorlar okumadan: ‘Yine Stalin ve Beriya mı? Ticari bir iş değil. Okur bıktı artık.’”</span></p>

    <p class="G-vde-Metni para-style-override-7"><span class="char-style-override-7">...Ölmeye alışkındı... bu küçük ölümden korkmuyordu... Çete liderleri onların ekmek tayınlarını satar, kumar oynarlarmış. Onlar da zift yemek zorunda kalırlarmış. Kara zift. Çoğu ölmüş, mideleri parçalanmış. O da yemeyi bırakmış, sadece su içmiş.</span></p>

    <p class="G-vde-Metni para-style-override-7"><span class="char-style-override-7">...Bir çocuk kaçmış... Özellikle kaçmış, vursunlar diye... Karda... Güneş altında... Apaçık görünüyormuş. Kafasından vurmuşlar, bir ipe bağlamışlar ve barakanın yanına asmışlar; ibreti alem için! Uzun süre orada durmuş... Bahara kadar...</span></p>

    <p class="G-vde-Metni para-style-override-7"><span class="char-style-override-7">...Seçim günü... Oy kullanma merkezinde konser var. Kamp korosu çıkıyor. Siyasiler, Vlasovcular,</span><span class="char-style-override-10">*</span><span class="char-style-override-7"> fahişeler, cepçiler yan yana durup Stalin şarkısı söylüyor: “Stalin bizim bayrağımız! Stalin mutluluğumuz.”</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Bir Kızıl Ordu generali olan Andrey Vlasov, II. Dünya Savaşı sırasında ordusuyla birlikte Almanlara esir düşmüş ve bir süre sonra Almanlarla işbirliği yaparak Stalin’e karşı Rus Kurtuluş Ordusu’nu örgütlemiştir.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">...Nakil sırasında bir kızla karşılaşmış. Kız ona sorgucunun onu bir anlaşma imzalamaya nasıl ikna ettiğini anlatmış: “Cehenneme gidiyorsun... Ama sen güzelsin, bir amirin hoşuna gidersin. Öyle kurtulursun.”</span></p>

    <p class="G-vde-Metni para-style-override-7"><span class="char-style-override-7">...Bahar özellikle korkunçmuş. Bütün doğa değişiyor... Her şey yaşamaya başlıyor... Ama ne kadar mahkûmiyet süresi kalmış diye kimseye sorma. Baharda her süre – sonsuzluk! Kuşlar uçuyor, kimse başını kaldırmıyor. Göğe bakılmaz baharda...</span></p>

    <p class="G-vde-Metni para-style-override-7"><span class="char-style-override-7">Kapıda dönüp baktım, el salladı. Birkaç saat sonra dönüyorum, artık kendinde değil. Birisine “Bekle. Bekle,” diyor. Sonra durdu, öylece yattı. Üç gün daha. Buna da alıştım. O orada yatıyor, ben burada yaşıyorum. İçeri benim için bir yatak getirip onunkinin yanına koydular. Neyse işte, üçüncü gün… Artık damarları bulmak çok zor... Damarları pıhtılar tıkıyor... Doktorlara her şeyi kesme izni vermeliyim, o acı duymayacak, işitmeyecek. Onunla tamamen baş başa kaldık. Ne aletler, ne doktor, ona artık kimse gelmeyecek. Yanına yattım. Soğuk. Yorganın altında ona sokuldum. Uyudum... Sonra uyandım, bir anda bana şöyle geldi: Kendi evimizde uyuyoruz, balkon açılmış... O hâlâ uyanmamış... Gözlerimi açmaya korkuyorum... Derken açtım ve her şeyi hatırladım... Hemen fark ettim... Ayağa kalktım, elimi yüzüne koydum: “Aaah...” Beni duydu. Ağrısı başladı... Ben de oturdum öyle... Elini tuttum, son kalp atışını işittim. Uzun süre öyle oturdum... Hemşireyi çağırdım, ona en sevdiği renkten, mavi bir gömlek giydirmeme yardım etti. Sordum ona: “Oturabilir miyim?” – “Evet, tabii. Korkmaz mısınız?” Neyden korkacağım? Onu tanıyordum... Çocuğunu tanıyan anne gibi... Sabahleyin iyice yakışıklı oldu... Yüzünden korku silinmişti, gerginlik gitmişti, hayatın bütün taşkınlığı dağılmıştı. Zarif, ışıklı yüz hatlarını gördüm. Doğulu bir prens yüzü. İşte o! Gerçekte böyleymiş işte! Onu böyle tanımamıştım.</span></p>

    <p class="G-vde-Metni para-style-override-7"><span class="char-style-override-7">Bir tek ricası vardı: “Tepeme dikilecek taşa mutlu biri olduğumu yaz. Beni sevdiklerini. Sevilmediğin zaman korkunç acı oluyor.” (</span><span class="italik">Susuyor</span><span class="char-style-override-7">.) Böyle kısa işte hayatımız... Bir an sadece! Akşamleyin yaşlı annemin bahçeye nasıl baktığını görüyorum... gözlerini...</span><span class="italik"></span></p>

    <p class="G-vde-Metni para-style-override-7"><span class="italik">Uzun süre sessizce oturuyor.</span><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Yapamam... Onsuz yaşayamam... Bana yine kur yapmaya başladılar. Çiçekler veriyorlar.</span><span class="italik"></span></p>

    <p class="G-vde-Metni para-style-override-7"><span class="italik">Ertesi gün – beklenmedik bir telefon.</span><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Bütün gece ağladım... Ağrıdan perişan oldum... Sürekli uzaklaşmaya çalışmış... gitmiş... ondan kaçmıştım. Zar zor hayatta kalmıştım… Ama dün yine oraya döndüm... Beni oraya döndürdünüz. Her yerim sargılıydı, o sargıları çözmeye başladım, ama hiçbir şey iyileşmemiş. O sargıların altında yeni bir derim olacak sanırdım, ama hiç böyle bir şey yok. Hiçbir şey iyileşmemiş. Hiçbir yere gitmemiş... Ne varsa hepsi aynı... Bunu birine vermeye korkuyorum. Kimse tutamaz. Sıradan ellerle tutulamaz bu...</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="Paragraph-Style-1"><span class="char-style-override-12">Bir çocukluğun hikâyesi</span></p>

    <p class="G-vde-Metni para-style-override-9"><span class="char-style-override-7">Mariya Voyteşonok, yazar, 57 yaşında</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Ben </span><span class="italik">osadnik</span><span class="char-style-override-7">im. Sürgün bir Polonyalı </span><span class="italik">osadnik</span><span class="char-style-override-7"> subay ailesinde doğdum (osadnik – Lehçede “yerleşimci” yani 1921 yılındaki Sovyet-Leh savaşından sonra Doğu bölgesinde toprak alan kişi demek). 1939 yılında da (Molotov-Ribbentrop gizli protokolüyle) Batı Belarus SSCB’ye katıldı ve binlerce osadnik-kolonist, aileleriyle birlikte “tehlikeli siyasi unsur” (Beriya-Stalin yazışmalarından bir not) olarak Sibirya’ya sürüldü. Ama bu büyük bir hikâye, benimkiyse... küçük...</span></p>

    <p class="G-vde-Metni para-style-override-7"><span class="char-style-override-7">Kendi doğum günümü bilmiyorum... Yılını bile... Bana dair her şey yaklaşık. Hiçbir belge bulamadım. Ben hem varım hem de yok. Hiçbir şey hatırlamıyorum ve her şeyi hatırlıyorum. Annemin bana gebe olarak yola çıktığını düşünüyorum. Neden? Çünkü lokomotif düdükleri beni hep telaşlandırıyor... Ve tren kokusu... Ve istasyonlardaki insan sesleri... İyi, kapalı bir trenle yolculuk edebilirim, ama yanımdan bir yük vagonu geçti mi, gözyaşlarına boğulurum. Sığırların konduğu vagonları görmeye, hayvanların inleyişini duymaya katlanamıyorum... Bizi bu vagonlarda taşıdılar. Ben daha yoktum. Ama vardım da. Rüyalarımda yüzler yok... Başı sonu belli hikâyeler yok... Bütün duyduklarım seslerden... ve kokulardan ibaret...</span></p>

    <p class="G-vde-Metni para-style-override-7"><span class="char-style-override-7">Altay bölgesi. Zmeinogorsk şehri, Zmeyevka nehri... Sürgünleri şehir dışında indirirlerdi. Gölün kıyısına. Toprağın üstünde yaşamaya başladık. Yere kazdığımız kulübelerde. Yeraltında doğdum ben, orada büyüdüm. Toprak benim için çocukluktan beri ev kokar. Tavan akar, bir toprak parçası kopar gelir, düşer ve bir şey sıçraya sıçraya bana doğru ilerler. Bu kurbağadır. Ama ben küçüğüm, daha bilmiyorum neyden korkmak gerektiğini. İki keçiyle birlikte uyuyorum, keçi “bezelyesinden” sıcak bir yastıkta... İlk sözüm “me-e-e” oluyor... “An” ya da “Anne” değil. Ablam Vladya keçilerin bizim gibi konuşmamasına nasıl şaşırdığımı hatırlıyor. Benim hayretimi. Bana eşit görünmüşlerdi. Dünya bir bütündü, bölünmemişti. Ben şimdi de aramızda bir fark görmüyorum, insanlarla hayvanlar arasında. Hep konuşuyorum onlarla... Onlar da beni anlıyorlar... Böcekler, örümcekler de... Onlar da yanımdaydı... Öyle renkli, öyle süslü böcekler. Oyuncaklarım. Baharda beraber güneşe çıkıyor, yerlerde yuvarlanıyor, yiyecek arıyorduk. Isınıyorduk. Kışın da ağaç gibi donup kalıyor, açlıktan kış uykusuna yatıyorduk. Kendi okulum var benim, bana sadece insanlar eğitim vermedi. Ağaçtan da, ottan da bir şeyler duydum. Hayatta en çok hayvanlar ilgimi çekti. Benim için o dünyadan ayrılmak... O kokulardan... Yapamam. İşte sonunda güneş! Yaz! Ben havalardayım... Etrafta kör edici bir güzellik ve kimse kimseye yiyecek hazırlamıyor. Ve yine her şey cıvıl cıvıl, renkler içinde. Her otun, yaprağın... çiçeğin... bütün köklerin... tatlarını deniyorum... Bir kere banotu yedim, az kalsın ölüyordum. Bütün o tablolar belleğimde... Mavi Sakal dağını ve bu dağdaki mavi ışığı hatırlıyorum... Aydınlığı... Işık doğruca sol yandan, bayırdan aşağı geliyordu. Dümdüz aşağı iniyordu... Nasıl manzaralardı bunlar! Korkarım, benim yeteneğim yetmez bunları aktarmaya. Diriltmeye. Sözcükler, sadece duygu durumumuza bir eklenti. Hislerimize. Gelincikler, leylaklar, şakayıklar... Bütün bunlar gözlerimin önünde serpildi. Ayaklarımızın altında. Ya da başka bir tablo... Bir evin yanında oturuyorum. Duvarda bir güneş lekesi geziniyor... Türlü türlü renklerden... Sürekli değişiyor. Uzun süre oturuyorum orada. Eğer bu renkler olmasaydı, ben de herhalde, ölürdüm. Yaşayamazdım. Ne yerdik hatırlamıyorum... İnsanca bir yiyeceğimiz var mıydı...</span></p>

    <p class="G-vde-Metni para-style-override-7"><span class="char-style-override-7">Akşamleyin kara insanlar görürdüm yürüyen. Kara giysiler, kara yüzler. Sürgünler madenlerden dönüyordu... Hepsi de babama benziyordu. Babam beni seviyor muydu, bilmiyorum. Beni kimse sevdi mi?</span></p>

    <p class="G-vde-Metni para-style-override-7"><span class="char-style-override-7">Çok az hatıram var... Bana yetmiyorlar. Karanlıkta aranıyorum, oradan bir şeyler daha çıkarmaya çabalıyorum. Nadiren... çok nadiren, hatırlamadığım bir şeyi hatırlıyorum birdenbire. Acı şeyler, ama mutlu oluyorum yine de. O zamanlarda korkunç derecede mutlu oluyorum. </span></p>

    <p class="G-vde-Metni para-style-override-7"><span class="char-style-override-7">Kış hakkında hiçbir şey hatırlamıyorum... Kışın bütün gün kulübede otururdum. Gündüz geceye benzerdi. Hep alacakaranlıktı. Bir renk beneği bile yoktu... Bizde herhangi bir eşya var mıydı, çatal kaşık dışında? Giysimiz hiç yoktu... Giysi niyetine... etrafımıza paçavralar sarıyorduk. Üzerinde en ufak bir renk beneği bile yok. Ayakkabı... Ayakkabı niyetine ne vardı? Galoş... Hatırlıyorum galoşu... Benim de galoşum vardı, anneminkiler gibi büyük ve eski. Herhalde, annemin... İlk paltoyu yuvada verdiler, ilk gömleği de. Şapkayı. Hatırlıyorum: Karanlıkta zar zor görünüyor Vladya’nın yüzü... Günlerce yatıp öksürüyor, göğsünden hasta, tüberkülozu var. Bu sözcüğü biliyorum artık... Annem ağlamıyor... Annemin ağladığını hatırlamıyorum, az konuşurdu, sonra da, anlaşılan, tümden kesmişti konuşmayı. Öksürük durunca, Vladya bana sesleniyor: “Benim ardımdan tekrar et... Bu Puşkin.” Tekrar ediyorum: “Ayaz ve güneş, mucizevi bir gün! Bir de sen düş görüyorsun, mucizevi dostum!” Kendi kendime kışı hayal ediyorum. Puşkin’deki gibi.</span></p>

    <p class="G-vde-Metni para-style-override-7"><span class="char-style-override-7">Sözcüklerin kölesiyim... Sözcüğe inanıyorum mutlak olarak... İnsandan, tanımadığım insandan da hep bir sözcük bekliyorum, hatta tanımadığım insandan daha çok bekliyorum. Tanımadığım insana hâlâ umut besleyebilirim. Sanki kendim bir şey söylemek istiyorum... Ve karar veriyorum... Hazırım. Birine bir şey anlatmaya başladığım zaman, sonra o yerde, bahsettiğim yerde, hiçbir şey bulamıyorum. Orada bir boşluk olunca, bu hatıraları kaybediyorum. Orada bir anda, bir çukur. Ve uzun süre beklemek gerekiyor dönsünler diye. Bu yüzden susuyorum. Her şeyi içimde işliyorum. Yolları, labirentleri, oyukları… </span></p>

    <p class="G-vde-Metni para-style-override-7"><span class="char-style-override-7">Bez parçaları... Nereden gelmişti bu parçalar bana? Rengârenk, bir sürüsü böğürtlen rengi. Birisi getirmişti onları bana. Bu parçalardan küçük insanlar diktim, kendi saçlarımı kesip onlara saçlar yaptım. Bunlar benim arkadaşlarım oldu... Kukla görmemiştim, hiçbir şey bilmiyordum kuklalar hakkında. Artık şehirde yaşıyorduk, ama evde değil, bodrumda. Bir kör pencere. Ama bir adresimiz bile olmuştu işte: Stalin Caddesi, 17 nolu bina. Başkaları gibi... Herkes gibi... bizim de adresimiz vardı. Orada bir kız çocuğuyla oynardım... Kız bodrumdan değildi, binadan geliyordu. Elbise ve bot giyerdi. Bense annemin galoşlarını... Bu bez parçalarını ona göstermek için getirdim, sokakta bana daha güzel görünürlerdi bodrumda olduğundan. Kız onları istedi benden, bir şeyle takas etmek istedi bu parçaları. Ben asla vermedim! Babası geldi: “Bu dilenciyle arkadaşlık kurma!” dedi. Beni aralarından attıklarını anlamıştım. Benim sessizce gitmem lazımdı, hemen gitmem lazımdı oradan. Elbette, bunlar yetişkin sözcükleri, bir çocuğun değil. Ama his... O hissi hatırlıyorum... Öyle kötü oluyor ki insan, gücenme ya da kendine acıma bile olmuyor içinde, birdenbire çok ama çok özgür oluyorsun. Ama kendine acımıyorsun... Acıma olduğu zaman, insan biraz daha derinlemesine bakmamış, insanlardan uzaklaşmamış demektir. Eğer uzaklaşmışsa, insanlar ona hiç lazım değildir, ona kendi kendine olmak yeter. Ben çok derinlere baktım... Beni incitmek zordur. Çok nadir ağlarım. Bütün o sıradan musibetlere, kadınca gücenmelere güler geçerim... Benim için her şey şovdan ibarettir... Yaşam şovu... Ama bir çocuğun ağladığını duyarsam... Asla yanından geçip gitmem dilencinin... Asla geçip gitmem. O kokuyu hatırlıyorum, yoksulluk kokusunu... Birtakım dalgalar geliyor, onları hissedebiliyorum, ben hâlâ o dalgaları almaya ayarlıyım. Bu çocukluğumun kokusu. Benim kundağımın.</span></p>

    <p class="G-vde-Metni para-style-override-7"><span class="char-style-override-7">Vladya’yla yürüyorum... Tüylü bir şal taşıyoruz... Başka bir dünyaya ait güzel bir eşya. Sipariş. Vladya örgü örebiliyor, bu paralarla yaşıyoruz. Kadın paramızı verdi, sonra “Size birkaç çiçek keseyim,” dedi. Nasıl, bize bir buket mi verecek? İki dilenci, duruyoruz orada, giysi yerine üzerimizde çuvalla... aç, üşümüş... Ve bize çiçek veriyorlar! Hep sadece ekmek düşünürdük, ama bu insan başka bir şey de düşünebileceğimizi tahmin etti. Kapatılmışsın, etrafına duvar örülmüş, ama sana bir delik açıyorlar... bir pencere açılıyor... Anlaşılıyor ki ekmek dışında... yemek dışında... bize bir buket çiçek de verilebilir! Yani, başkalarından farkımız yok. Biz... aynıyız... Bu, kuralın yıkılması demekti: “Haydi size çiçek keseyim.” Toplamayacak, koparmayacak, kendi bahçesinden kesip getirecek. O andan itibaren... belki de bu benim anahtarım oldu... Bana bir anahtar verilmiş oldu... Bu beni tamamen değiştirdi... O buketi hatırlıyorum... Büyük bir kozmos buketi... Artık hep onları ekiyorum yazlıkta. (</span><span class="italik">Onun yazlığındaydık. Her tarafta ağaç ve çiçek vardı.</span><span class="char-style-override-7">) Geçenlerde Sibirya’ya gittim... Zmeinogorsk şehrine... Döndüm oraya... Caddemizi aradım... evimizi... bodrumumuzu... Ama bina yoktu artık, binayı yıkmışlar. Herkese sordum: “Siz hatırlıyor musunuz?” diye. Bir ihtiyar hatırladı, evet dedi, bodrumda güzel bir kız yaşardı, hastaydı. İnsanlar daha çok güzelliği hatırlıyor, acıyı değil. Bize de buket vermelerinin sebebi Vladya’nın güzel olmasıydı.</span></p>

    <p class="G-vde-Metni para-style-override-7"><span class="char-style-override-7">Mezarlığa gittim... Kapıda pencereleri çivilenmiş bir nöbetçi kulübesi vardı. Uzun süre çaldım kapıyı. Bekçi çıktı, kördü... Bu neyin işaretiydi? “Sürgünleri nereye gömdüler acaba?” – “Haa... oraya...” diyerek elini aşağı yukarı salladı. Birileri beni uzak bir köşeye yönlendirdi... Orada sadece ot vardı... sadece ot... Geceleyin uyumadım, çünkü nefesim daraldı. Spazm geçirdim... Öyle bir his, sanki beni boğuyor birisi... Otelden istasyona kaçtım. Yürüyerek bütün ıssız şehri geçtim. İstasyon kapalıydı. Raylara oturdum ve sabaha kadar bekledim. Bir bayırda, bir delikanlıyla kız oturuyordu. Öpüştüler. Gün ağardı. Tren geldi. Boş bir vagon... Girdim: Ben ve deri ceketli, kafası tıraşlı, haydut gibi dört adam. Bana salatalık ve ekmek verdiler. “İskambil oynar mısın?” Korkmadım.</span></p>

    <p class="G-vde-Metni para-style-override-7"><span class="char-style-override-7">Geçenlerde hatırladım... Giderken... Troleybüsle giderken hatırladım... Vladya şarkı söylerdi: “Sevgilimin mezarını aradım / Ama bulmak kolay değil...”</span><span class="char-style-override-10">*</span><span class="char-style-override-7"> Bu da, en sevdiği şarkıymış Stalin’in... Onu söyledikleri zaman, ağlarmış... Ben de hemen bırakmıştım bu şarkıyı sevmeyi. Vladya’ya arkadaşları gelir, onu dansa çağırırlardı. Bütün bunları hatırlıyorum... Altı yedi yaşındaydım... Külotlara lastik yerine tel geçirdiklerini görmüştüm. Kimse koparamasın diye... Çünkü orada hep sürgünler vardı... Mahkûmlar... Sık sık cinayet işliyorlardı. Aşkın ne olduğunu da daha o zamandan öğrenmiştim. Vladya’ya yakışıklı bir çocuk gelip gidiyordu hastalandığı zaman; hastalanmış, paçavralar içinde yatıyor, öksürüyordu. Ama adamın ona öyle bir bakışı vardı ki... </span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Gürcüce “Suliko” şarkısı. Sözleri A. Tsereteli’ye müziği V. Tsereteli’ye aittir.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">İçim acıyor, ama bu benim acım. Hiçbir yere kaçmıyorum ondan... Her şeyi kabul ettiğimi, acıya minnettar olduğumu söyleyemem, bunun için başka bir sözcük lazım. Şimdi bulamıyorum onu. Biliyorum, bu durumdayken herkesten uzağım. Yalnızım. Acıyı ellerine almak, onu tümüyle sarmalamak ve onun içinden çıkmak, çıkarken de beraberinde bir şey götürmek. Bu öyle bir zafer ki sadece bunda anlam var. Ellerin boş değil... Başka türlü neden cehenneme atılayım?</span></p>

    <p class="G-vde-Metni para-style-override-7"><span class="char-style-override-7">İşte birisi beni pencereye götürüyor: “Bak, babanı götürüyorlar...” Yabancı bir kadın kızakla bir şeyler sürüklüyor. Birini ya da bir şeyi... Battaniyeye sarılmış ve iple bağlanmış... Sonra kız kardeşimle birlikte annemi gömdük. Yalnız kaldık. Vladya yürümekte zorlanıyordu, ayakları kötüleşmişti artık. Derisi kâğıt gibi soyuluyordu. Ona küçük bir şişe getirdiler. İlaç sandım onu, ama bir tür asitti. Zehir. “Korkma...” diyerek beni yanına çağırdı ve bu şişeyi verdi. Zehri beraber içmemizi istiyordu. Şişeyi aldım... Koşup onu sobaya attım. Cam patladı... Soba yanmıyordu, uzun süredir orada hiçbir şey pişmiyordu. Vladya ağladı: “Aynı babam gibisin.” Birisi buldu bizi... Belki de onun arkadaşları? Vladya kendini bilmez halde yatıyordu... Onu hastaneye, beni çocuk yurduna. Babam... Onu hatırlamak istiyorum, ama ne kadar çabalarsam çabalayayım yüzünü göremiyorum, yüzü yok belleğimde. Sonra onu gördüm, gençti, teyzemdeki fotoğrafta. Sahiden... Ona benziyorum ben... Bu onunla bağlantı noktamız. Babam güzel bir köylü kadınıyla evlendi. Yoksul aileden biriyle. Onu hanımefendi yapmak istedi, ama annem hep başörtüsü takardı, onu kaşlarına kadar indirirdi. Hanımefendi değildi. Sibirya’da babam çok uzun yaşamadı bizimle... Başka bir kadına gitti... Ben de doğmuştum... Ben bir cezaydım! Lanettim! Kimsede beni sevecek güç yoktu. Annemde bile yoktu bu güç. Bu benim hücrelerime kadar işlemiş bir şey: onun çaresizliği, onun gücenmesi... ve sevgisizliği... Bana asla sevgi yetmez, hatta beni sevdikleri zaman, inanmıyorum, sürekli olarak kanıt istiyorum. İşaretler. Her gün görmem lazım o işaretleri. Her an. Beni sevmek zordur... Biliyorum... (</span><span class="italik">Uzun süre susuyor</span><span class="char-style-override-7">.) Hatıralarımı seviyorum... Hatıralarımı seviyorum, çünkü orada her şey canlı. Herkes var orada: Annem... babam... Vladya... Kesinlikle uzun bir masanın başına oturmam lazım benim. Beyaz örtülü. Yalnız yaşıyorum, ama mutfağımda büyük bir masa vardır. Belki, hepsi benimle beraberdir... Bazen yürürken birdenbire içlerinden birinin jestlerini taklit ederim. Kendiminkileri değil... Vladya’nın jestlerini... Ya da annemin... Ellerimiz birbirine dokunuyormuş gibi hissederim.</span></p>

    <p class="G-vde-Metni para-style-override-7"><span class="char-style-override-7">Ben yurttayken... Yurtta </span><span class="italik">osadnik</span><span class="char-style-override-7"> yetimler-öksüzler on dört yaşına kadar barındırılırdı, sonra madene gönderilirdi. On sekiz yaşında da tüberküloza yakalanırlardı... Tıpkı Vladya gibi... Bu kaderimizdi. Uzakta bir yerde, derdi Vladya, bir evimiz var. Ama çok uzakta. Orada kaldı Marılya Teyze, annemin kız kardeşi... Okuma yazması olmayan bir köylü. Gitmiş, etrafa sormuş soruşturmuş. Yabancı insanlar onun adına mektup yazmışlar. Şimdi de anlamıyorum... Nasıl oldu? Bunu nasıl başardı? Yurda emir geldi: Beni kız kardeşimle şu şu adrese gönderecekler. Belarus’a. İlk seferinde, Minsk’e kadar gidemedik, Moskova’da bizi trenden indirdiler. Her şey tekrarlandı: Vladya’nın ateşi çıktı, hastaneye yattı, ben de karantinaya. Oradan da dağıtım merkezine. Bodrumdaki yerimiz klor kokardı. Yabancı insanlar... Hep yabancı insanlar arasında yaşadım... Hayatım boyunca. Teyzem durmadan yazdı... yazdı... Yarım yıl sonra beni yurtta buldu. “Ev”, “teyze” sözcüklerini tekrar duydum... Beni trene götürdüler... Karanlık bir vagon, sadece koridor aydınlatılmış. İnsan gölgeleri. Yanımda bir kadın öğretmen. Minsk’e kadar gittik ve Postavı’ya bilet aldık... Bütün bu isimleri biliyorum... Vladya rica etmişti: “Ezberle. Unutma: Bizim köyümüz Sovçino.” Postavı’dan yürüyerek Gridka’ya gittik... Teyzemin köyüne... Köprünün yanında oturup dinlendik. O sırada bir komşu gece nöbetinden geldi bisikletle. Kim olduğumuzu sordu. Marıla Teyze’ye geldiğimizi söyledik. “Tamam,” dedi adam, “dümdüz gidin.” Herhalde, teyzeme de haber vermişti bizi gördüğünü... Teyzem karşıdan bize doğru koştu... Onu görünce “Teyzem ne çok benziyor anneme,” dedim. Hepsi bu.</span></p>

    <p class="G-vde-Metni para-style-override-7"><span class="char-style-override-7">Sıfır numara tıraşlı bir halde, annemin kardeşi Stah Dayı’nın kulübesindeki uzun bir sedirde oturuyorum. Kapı açık ve aralıktan gelip geçen insanlar görülüyor... Duruyorlar ve sessizce bana bakıyorlar... Tam bir tablo! Kimse birbiriyle konuşmuyor. Duruyor ve ağlıyorlar. Mutlak bir sessizlik, bütün köy gelmiş... Ve benim gözyaşı selimi gözyaşlarıyla örtüyorlar, her biri benimle ağlıyor. Hepsi de tanıyormuş babamı, hatta bazıları onun yanında çalışmış. Sonradan, birçok kez şunu duyuyorum: “Kolhozdayken çalışmamız karşılığında sadece birer çentik atarlardı, ama Antek (babam) bize her zaman ödeme yapardı.” İşte benim mirasım bu. Evimiz bir kulübeden kolhozun merkez çiftliği haline gelmiş, köy Sovyeti şu vakte kadar hâlâ oradaymış. İnsanlar hakkında her şeyi biliyorum, hatta istemediğim kadar çok şey biliyorum. O gün, Kızıl Ordulular ailemizi boyunduruğa vurur ve istasyona götürürken, bu insanlar... Ajbeta Teyze... Yuzefa... Matey Amca... Evimizdeki her şeyi alıp kendi kulübelerine taşımışlar. Müştemilatları parçalarına ayırmışlar. Döşemelik tahtalarına varıncaya kadar. Taze bahçeyi kazmışlar. Elmalıkları. Teyzem koşup gelmiş... Sadece penceredeki saksıyı alabilmiş hatıra olarak... Bunları hatırlamak istemiyorum. Belleğimden kovuyorum. Köyün beni nasıl ağırladığını, el üstünde tuttuğunu hatırlıyorum. “Maneçka, bize gidelim, mantar pişirdik biz...”, “Gel süt koyayım sana...” Geldiğimin ertesi günü bütün yüzüm sivilcelerle kaplanmıştı. Gözlerim yanıyordu. Gözkapaklarımı açamıyordum. Elimden tutup yüzümü yıkamaya götürdüler. İçimdeki her şey hastaydı benim, derken her şey etkisini kaybetmeye, yanıp gitmeye başladı, dünyaya başka gözlerle bakayım diye. O yaşamdan bu yaşama geçişimdi bu. Artık sokakta yürürken herkes beni durdurup “Nasıl bir kız bu! Ay, nasıl bir kız!” diyordu. Bu sözler olmasa gözlerim buzdan çıkarılmış bir köpeğinkiler gibi olurdu. Bilmiyorum nasıl bakardım insanlara...</span></p>

    <p class="G-vde-Metni para-style-override-7"><span class="char-style-override-7">Teyzemle eniştem bir kulübede yaşıyordu. Evleri savaşta yanmıştı. Bir kulübe yapmışlar, kısa süreliğine diye düşünüp orada kalmışlardı. Samandan çatısı, küçük bir penceresi vardı. Bir köşesinde patatesçik (teyzemin sözü) –“patates” değil “patatesçik”– duruyordu, diğerinde de bir domuzcuk ciyakliyordu. Yerde tahta yoktu; toprağın üstü eğir ve samanla kaplıydı. Bir süre sonra Vladya’yı da buraya getirdiler. Bir süre yaşadı ve öldü. Evde öldüğüne sevindi. Son sözleri şöyle oldu: “Maneçka’ya ne olacak?”</span></p>

    <p class="G-vde-Metni para-style-override-7"><span class="char-style-override-7">Sevgi hakkında bildiğim her şeyi, teyzemin kulübesinde öğrendim...</span></p>

    <p class="G-vde-Metni para-style-override-7"><span class="char-style-override-7">“Küçük kuşum,” derdi bana teyzem. “Cırcırböceğim... Arım...” Hep homurdanır, çekiştirirdim onu. İnanamazdım... Beni seviyorlardı! Seviyorlardı! Büyüyorsun ve sana sevgiyle bakıyorlar – ne büyük lüks. Bütün kemiklerin düzeliyor, kasların da öyle. Ona “Rus” ve “elma” dansları yapardım. Bana bu dansları sürgünde öğretmişlerdi... Şarkılar söylerdim... “Çuyski anayolunda / O yolda çok şoför var...”</span><span class="char-style-override-10">*</span><span class="char-style-override-7"> “Öleceğim, başka toprakta gömüleceğim / Ağlayacak anacığım benim / Karım kendine başkasını bulacak / Ama annem, oğlunu hiçbir zaman…”</span><span class="char-style-override-10">**</span><span class="char-style-override-7"> Gündüzleri koşup duruyorum çıplak ayaklarım morarana kadar, yara bere içinde kalana kadar, ayakkabımız hiç olmadı ki. Akşamleyin uyumaya gidiyorum, teyzem ayaklarıma geceliğinin eteklerini sarıyor, ısıtıyor. Beni kundaklıyor. Karnının yakınında bir yerde yatıyorsun... Rahimde gibi... Bu yüzden kötülük hatırlamıyorum... Kötülüğü unuttum... Uzak bir yerde kayboldu gözden... Sabahleyin teyzemin sesiyle uyanıyorum: “Krep yaptım. Yesene.” – “Teyze, uyumak istiyorum.” – “Yiyip uyursun.” Yemeğin... böreklerin... benim için ilaç gibi olduğunu anlamıştı. Börekler ve sevgi. Vitalik eniştemiz de çobandı, omzunda bir kırbaç ve uzun bir akağaç sopası taşırdı. Askeri ceket ve pantolonla gezerdi. Bize otlaktan “torba” getirirdi; içinde peynir de yağ da olurdu; ev sahiplerinin ona ikram ettiği her şey. Kutsal yoksulluk! Yoksulluğun onlar için hiç anlamı yoktu, hiç gücendirmezdi, hiç incitmezdi onları. Benim için nasıl da önemliydi bu... Değerliydi... Bir kız arkadaşım “Yeni araba için paramız yok...” diye yakınıyor, bir başkası “Hayat boyu hayal ettim, kendime bir kunduz kürkü alamadım...” diyor. Sanki bir pencerenin arkasından dinliyorum onları... Benim tek üzüldüğüm şey, artık kısa etek giyememem... (</span><span class="italik">Beraber gülüyoruz</span><span class="char-style-override-7">.)</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>Sözleri M. Miheyev’e,aittir, müziği ise halk şarkısı “Ah, Ohotsk Denizi”nin müziğidir. </span></p>

    <p class="dip" xml:lang="en-GB">**<span>Sibirya halk şarkısı.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Teyzemin sıra dışı bir sesi vardı... Edith Piaf’ınki gibi etkileyiciydi... Onu düğünlere çağırırlardı şarkı söylesin diye. Ve biri öldüyse. Hep yanındaydım... Yanında koşardım... Hatırlıyorum... İşte tabutun yakınlarında duruyor... uzun süre duruyor... Bir anda herkesten ayrılıyor, daha yakına gidiyor. Ağır ağır yaklaşıyor... Kimsenin bu kişiye son sözleri söyleyemediğini görüyor. İnsanlar istiyor, ama yapamıyorlar. O zaman başlıyor: “Neredesin sen Aneçka, nereye gittin bizi bırakıp... ardında aydınlık gündüzü ve karanlık geceyi bırakıp gittin... Kim şimdi gezecek senin avlunda... Kim çocuklarını öpecek?.. Kim akşamleyin ineği karşılayacak...” Usul usul seçiyor sözcükleri... Hepsi gündelik, sade, abartılı değil. Hüzünlü. Bu sadelikte son bir gerçek var. Nihai. Sesi titriyor... Ve herkes onunla birlikte ağlamaya başlıyor. İneğin sağılmadığı, sarhoş kocanın evde yattığı unutulmuş artık. Yüzler değişiyor, kıpırdanmalar kesiliyor, yüzler ışıklanıyor. Herkes ağlıyor. Ben utanıyorum... Ve acıyorum teyzeme... Eve hasta dönüyor: “Ay Maneçka, başım ağrıyor.” Ama teyzemin kalbi böyleydi... Okuldan koşup geliyorum... Küçük pencereden görüyorum, elinde parmak büyüklüğünde bir iğne... Teyzem yamalarımızı dikip şarkı söylüyor: “Alevi suyla söndürürsün / Aşkı söndüremezsin asla...”</span><span class="char-style-override-10">*</span><span class="char-style-override-7"> Bu hatıralarla büyüleniyorum...</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="dip" xml:lang="en-GB">*<span>“Mavi Gözler, Ölmeme İzin Vermeyin…” adlı anonim romans.</span><span class="char-style-override-11"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7">Bizim topraklardan... Bizim evimizden sadece taşlar kaldı. Ama onların sıcaklığını duyuyorum, beni kendilerine çekiyorlar. Oraya mezara gider gibi gidiyorum. Tarlada geceleyebilirim. Dikkatle geziyorum, adım atmaya korkuyorum. İnsan yok, ama yaşam var. Yaşamın uğultusu... Farklı farklı canlı varlıklar... Geziyorum ve içlerinden birinin evini yıkmaktan korkuyorum. Ben kendim de bir karınca gibi uygun bir yere kıvrılabilirim. Bende ev kültü var. Çiçekler büyüsün... Güzel olsun... Yurtta beni odaya, yaşayacağım odaya götürmüşlerdi, hatırlıyorum. Beyaz yataklar... Bakışlarımla arıyorum: Pencerenin kıyısındaki yatak dolu mu? Benim de bir kulübeciğim olacak mı? Nerede olacak evim diye aranıyorum.</span></p>

    <p class="G-vde-Metni para-style-override-7"><span class="char-style-override-7">Şimdi... Ne kadardır oturmuş bunu konuşuyoruz? Bu süre içinde gök gürledi... Komşu geldi... Telefon çaldı... Bütün bunlar etki etti bana, hepsine karşılık verdim. Kâğıttaysa sadece sözcükler kalıyor... Başka bir şey olmayacak: Komşu olmayacak, telefon sesleri de... Bunları anlatmadım, ama hepsi belleğimde yanıp söndü, varlardı. Yarın belki bütün her şeyi farklı anlatacağım. Sözcükler oldukları yerde kaldı, bense kalkıp daha ilerilere gideceğim. Bununla yaşamayı öğrendim. Yapabiliyorum. Gidiyorum, gidiyorum.</span></p>

    <p class="G-vde-Metni para-style-override-7"><span class="char-style-override-7">Kim verdi bana bunu? Bütün bunları... Tanrı mı verdi, insanlar mı? Tanrı verdiyse, kime vereceğini biliyormuş. Beni ıstırap büyüttü... Bu benim eserim... Benim duam. Kaç kez birine her şeyi anlatmak istedim. Bahsettim de. Ama kimse bana bir kez bile “Peki sonra ne oldu... sonra?” diye sormadı. Ama ben iyi olsun kötü olsun sürekli birileri gelsin diye bekledim, bilmiyorum, ama hep insanları bekledim. Hayatımın başından beri hep beni bulacak birini bekliyorum. Ve ona her şeyi anlatacağım... O da soracaktı: “Peki ya sonra ne oldu?” Şimdi konuşmaya başladılar: Sosyalizm suçlu... Stalin suçlu... Sanki Stalin’in tanrısal güçleri vardı. Herkesin kendi Tanrısı vardı. Neden sessiz kaldı? Teyzem... Köyümüz... Marya Petrovna Aristova’yı hatırlıyorum, bizim Vladya’yı Moskova’daki hastanede ziyarete giden saygın bir öğretmen. Akrabamız falan değildi... Vladya’yı bize, köye o getirmişti, kollarında taşımıştı... Vladya artık hiç yürüyemiyordu... Marya Petrovna bana kalemler, şekerler gönderirdi. Mektuplar yazardı. Beni yıkayıp dezenfekte ettikleri yurtta da... yüksek bir oturma tahtasının üzerindeyim... Köpük içindeyim... Kayıp betona düşebilirim, bir yerlerimi kırabilirim. Kayıyorum... Düşüyorum... Yabancı bir kadın... Bir hemşire... Beni yakalayıp kucağına bastırıyor: “Sen benim civcivimsin.”</span></p>

    <p class="G-vde-Metni para-style-override-7"><span class="char-style-override-7">Tanrı’yı gördüm ben.</span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-7"><span class="char-style-override-7"></span></p>

    <p class="G-vde-Metni para-style-override-12"><span class="bold"></span></p>
  </div>
</body>
</html>