<html xmlns="http://www.w3.org/1999/xhtml">
	<head>
		<title>1-27</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-25">[Eski Sevgi]  </p>
			<p class="ilk ParaOverride-4">Üzerimizde bir yerlerde güneş duruyordu. Tanıdığımız tek şey. Ama ikimiz de bunu düşünmüyorduk. Gene bir biçimde yaz mevsiminin erken sıcaklığını hissediyorduk. Yumuşaktı. Acımızı da. Üzerinden korkunç bir trafiğin geçtiği otoyolun kenarındaki bu bankta yan yana oturmamız onun ve dolayısıyla benim de acımı hafifletiyordu. Benimki asla onunki kadar büyük olamazdı. Trafik bizi tedirgin etmiyordu. Gündelik yaşamla bir ilişkimiz yoktu, yarım metre uzağımızda önümüzden akan yaşamla da. Çok gürültü vardı, anlamsız bir canlılık ve egzos kokuları. Havel şosesi yakınındaki otoyol üzerinde pazar yaşamı. Biz öylece bankın üzerinde oturuyorduk. Herhangi bir kentte. Var olmanın herhangi bir zamamında. Tanıdığımız tek güneş ısıtıyordu. Ben geçmişimi unutmuş, ne geri dönmek ne de ileriye gitmek isteyen bir insan olarak oturuyordum. Sessizdi her şey. Pazar trafiğine karşın. O bize ulaşmıyordu. Gölgeleri asfaltın öteki yanına düşen bu ağaçlar hangi dünyaya aitti?  </p>
			<p class="paragraf ParaOverride-5">Daha iki gün önce yağmur yağmış ve biz aynı şose üzerindeki <span class="CharOverride-4" xml:lang="en-US">Eski Sevgi</span> adlı meyhaneyi bulabilmiştik. Eski bir gemiydi. Orada değil de Haliç’te de duruyor olabilirdi. Görünümü öyleydi. Üçüncü dünyamdaki gibi bakımsız. Yılların kokusu nasıl sinmişti üzerine. Birçok yılın. İri, şişman, beyaz tenli bir kadın olan meyhaneci barın arkasına geçti. Bize hizmet eden oğlu olmalıydı.  </p>
			<p class="paragraf ParaOverride-5">“Ne zamandır var bu meyhane?”, oldu hemen sorum.  </p>
			<p class="paragraf ParaOverride-5">“25 yıldır”, dedi.  </p>
			<p class="paragraf ParaOverride-5">Artık kuşkum kalmamıştı. Demek ki Berlin’de sevdiği meyhane buydu. Herhangi bir kentin herhangi bir işçi mahallesinin yoksulluğu içindeydi. O da katıldı buna. Kendi kendine geldiğinde burada oturuyordu.  </p>
			<p class="paragraf ParaOverride-5">Artık oturamayacak burada. İki hafta önce öldü. Artık <span class="CharOverride-4" xml:lang="en-US">Eski Sevgi</span> meyhanesinin cam kenarında oturup Havel nehrinin gri sularına bakamayacak.  </p>
			<p class="paragraf ParaOverride-5">Yaşı olmayan biriydi. Tıpkı ölüm gibi. Havel’in öteki kıyısına bakamayacak artık, trene binip Londra’ya iltica ettiği Zoo istasyonunu da düşünmeyecek.  </p>
			<p class="paragraf ParaOverride-5">Berlin buradaydı. İşte duruyor burada. Duvarlarla çevrili. Göllerle. Kendi insanlarıyla çevrili. Dünyanın tüm insanlarından daha yalnız olan kendi insanlarıyla. Kimse düşünmüyor insan varoluşunun ne çok benzerlikler gösterdiğini. <span class="CharOverride-4" xml:lang="en-US">Kader </span>demek istemem. Ne çok benzerlikler! Özlem! Acı! Öteki şeyleri anmak istemem. Büyük sözler. Büyük olaylar. Otoyol kenarındaki banka geri dönüyorum. Güneşin yumuşak sıcaklığına.  </p>
			<p class="paragraf ParaOverride-5">Onunla da <span class="CharOverride-4" xml:lang="en-US">Eski Sevgi</span>’ye gitmek istemiştim. Kelebekli otobüsü bekliyorduk. Bekliyor gibi de değildik. Ölümü düşünüyor, ölümden söz ediyorduk. Ceketlerimizi çıkartmıştık. Sıcaklık bizi rahatsız etmiyordu. Farkında bile değildik. Yaşamın bir kesitiydi. Var olmanın. Bizi bulmuştu. Resimde. Onu ve beni.  </p>
			<p class="paragraf ParaOverride-5">Birçok otobüs geçti gitti. Bu pazar otobüslerinde başları bağlı, üzgün yüzlü Türkler de oturuyordu. Nedense onunla da <span class="CharOverride-4" xml:lang="en-US">Eski Sevgi</span>’ye gitmek istemiştim, bulabilecek miydik bir kez daha onu orada? Güneşin arasıra ısıttığı o İskandinav kentinde öleni. İnsanların birbirlerine bakmadan yürüdükleri kuzey kentinde. Bir gün batımında binaların karaltısı ardında ufukta genişleyen en güzel kızıl gökyüzünü gördüğüm o kuzey kentinde.  </p>
			<p class="paragraf ParaOverride-5">Burada da görüyorum onu. Zoo istasyonundan Londra’ya iltica ederken. Burada <span class="CharOverride-4" xml:lang="en-US">Eski Sevgi</span>’nin camına dayanmış otururken. Piposunu içerken. Gözlüklerinden bakarken. Her şeyi düşünürken.  </p>
			<p class="paragraf ParaOverride-5">Yarın son Haziran günü. Gene yağmur yağacak. Yedi dakika sonra saat bir olacak. Pencere açık. Karşımda resmi duruyor. Arkasında Kafka ve Brecht’in resimleri asılı. Yanında bir film afişi. Siyah-beyaz. Rayları gösteriyor. Ben asmadım. Bu eve taşındığımda orada asılıydı. Hareket. Gidebilmek. Kalmak zorunda olmamak. Bağımsızlık. Özgürlük. Uyum sağlamak zorunda olmamak. Raylar bir çeşit sonsuzluk. Dünyasal.  </p>
			<p class="paragraf ParaOverride-5">Öteki duvarda Pavese’nin mektuplarından ve günlüğünden kesintiler asılı. İntiharı da burada. Yatak odamda.  </p>
			<p class="paragraf ParaOverride-5">Cohen şarkılarını söylüyor. Yerde duvara dayalı bir resim duruyor. Akdeniz’i gösteriyor. Gölgeli ve güneşli Akdeniz’im. O çekti. En son aşkım. Sonuncusu, çok genç ve de teni çok güzel olduğu için bana ölümü en çok anımsatanı. Yanında Rulfo’dan üç fotoğraf. Yatağımın yanında gene o. Birinde genç, henüz onu tanımadığım zamanlardan. Yaşı yok. Birinde ölmeden önce, sert hatlı yüzüyle. Yanında Frida Kahlo’nun kitabı duruyor. İki şişe getirdim. Apolinaris. Ötekini söylemem.  </p>
			<p class="paragraf ParaOverride-5">Havel şosesinde oturuyoruz. Yalnız dostluğumuz var. Onu <span class="CharOverride-4" xml:lang="en-US">Eski Sevgi</span>’ye götürmek istedim. Kelebekli otobüs bir türlü gelmek bilmiyordu.  </p>
			<p class="paragraf ParaOverride-5">Orada büyük acısından onu sıyırabileceğim duygusunu taşıyordum.  </p>
			<p class="paragraf ParaOverride-5">Gece ve kentler gelip gidiyordu. Şimdi odada ayışığı sonatı.  </p>
			<p class="paragraf ParaOverride-5">İki gün sonra Güneydoğu Asya’ya uçacak. Acısı da onunla birlikte uçacak. Acısı onu, havalandırmalı modern bir otelin herhangi bir odasında yeniden bulacak. Duş yapacak. Sonra aynada kendine bakacak ve aynada onun kedi bakışlarını görecek. Yüzüstü yatağa uzanacak ve onu özleyecek. Güney Almanya’da toprağın altında yatan kadını.  </p>
			<p class="paragraf ParaOverride-5">Şimdi ayışığı sonatı burada. Biz hâlâ Havel şosesinde oturuyoruz. Güneş dostluğumuzu ısıtıyor. Başka bir şeyimiz yok.  </p>
			<p class="paragraf ParaOverride-5">Kant Caddesi’ne gitmek için bindiğimiz otobüs pazar insanlarıyla dolu. Neşeliler ve gezintilerinden yorgunlar. Biz ayaktayız.  </p>
			<p class="paragraf ParaOverride-5">“İki hafta içinde elli yaş yaşlandı”, diyor. “Hastaneye girdiğinde 38 yaşındaydı, iki hafta içinde öldüğünde 88. Gözleri derin çukurlar içindeydi, kafasının arkası erimişti.”  </p>
			<p class="paragraf ParaOverride-5">Otobüs dolu. Kelebekli otobüs geldi ve durmadı. Kentin asfalt caddesindeydik. Ağaçlar <span class="CharOverride-4" xml:lang="en-US">Eski Sevgi</span>’yi aradığımız o yerde, geride kaldı. Ağaçlarla birlikte gölgeleri de.  </p>
			<p class="paragraf ParaOverride-5">Şimdi ayışığı sonatı burada. Uyumaya çalışacağım.  </p>
			<p class="paragraf ParaOverride-5">Belki çıkarım. Belki. Berlin bu gece saat ikiye doğru nasıl acaba? Duvarlarında mutlaka nöbetçiler vardır, Türkler de kendi duvarları içinde uyuyorlardır. <span class="CharOverride-4" xml:lang="en-US">Eski Sevgi</span> mutlaka Havel’de duruyordur. Şişman meyhaneci kadın ufak dalgaların üzerinde uyuyor, oğlu da bir kadına sarılıyordur belki.  </p>
			<p class="_0">  </p>
			<p class="paragraf ParaOverride-6"><span class="CharOverride-4" xml:lang="en-US">(1982)  </span></p>
		</div>
	</body>
</html>