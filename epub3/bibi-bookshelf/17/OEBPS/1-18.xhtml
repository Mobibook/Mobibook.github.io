<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-14">[Palmas]<span class="CharOverride-5" xml:lang="en-US">  </span></p>
			<p class="ilk ParaOverride-4">Kış gününün alacakaranlığı yoğun bir nemle alçak gökyüzünden inmiş, kentin caddelerinde çamurlaşmıştı. Karşıya geçtim, bir araba durdurdum. Arka koltukta, ön koltukta rengi uçmuş, yer yer yanmış, bir halı döşeliydi.  </p>
			<p class="paragraf ParaOverride-5">Eski arabanın hızı, kentin kalabalık trafiğinde yol almaya ancak yetiyor. Yirmi yıllık bir izmarit kokusu sinmiş.  </p>
			<p class="paragraf ParaOverride-5">Ön cepheleri yeşil banyo fayanslarıyla döşenmiş birahanelerin önünden geçiyoruz. Hemen pencerelerin önünde midyeler kahverengileşmiş bir yağ içinde kızarıyor. Arabesk metal lambaların aydınlattığı birahanelerde birikmiş erkekler yalnızca siyah bir kalabalık olarak yansıyor. Sigaracıların çığlıklarını, bisiklet tekerlekli el arabalarında kaset satanların çaldıkları şarkılar bastırıyor. Bu şarkılar kentin İstiklal Caddesi’nde, Taksim, Aksaray ve Eminönü alanlarında yükseldiği gibi, tüm ülkede kentler arası işleyen otobüslerde, otogarlarda ya da deniz kıyılarındaki pahalı turistik otellerin, danışma, butik, berber, bar gibi köşelerinden ve deniz kıyısında güneşlenen göbekli erkeklerin hemen havlularının altında duran kaset, radyo ya da radyolu kasetlerden de yükselir.  </p>
			<p class="paragraf ParaOverride-5">Büyük işhanının önünde birkaç dilenci yerde sürükleniyor. Beyoğlu’nda her gün bir aşağı bir yukarı volta atan akıl hastalarından biri kendi kendine konuşarak kör gazetecinin önünden geçiyor.  </p>
			<p class="paragraf ParaOverride-5">“Viyolonselciyi bu arabayla almayayım”, diye düşünüyorum, “şöyle viyolonselini rahatlıkla yerleştireceği, daha uygar görünüşlü bir arabaya binelim.”  </p>
			<p class="paragraf ParaOverride-5">Büyük otelin önünde inince, döner cam kapıdan salona giriyorum. Büyük halı, deniz görünümüne açılan salon pencerelerine dek varıyor. Puslu havada görüntü bir buluttan öte değil. İstanbul’un o güzelim ışıklarından, değişen gölgelerinden hiçbiri yok bugün. Gri, nemli, pus içinde yitip üşümekte kent. Asansörün demir kapısı çok yavaş kapanıyor, kentin yeni gökdelenlerindeki gibi süratli de değil asansör. Koridorlarda kimseye rastlamıyorum.  </p>
			<p class="paragraf ParaOverride-5">Kapısını vurur vurmaz açıyor. Siyah smokin, beyaz fisto gömlek giymiş. Saçlarını yeni yıkamış ve bir biçim vererek taramış. Fazla ağır olmayan bir koku sürmüş.  </p>
			<p class="paragraf ParaOverride-5">— Çay içiyordum, diyor.  </p>
			<p class="paragraf ParaOverride-5">— Size de vereyim.  </p>
			<p class="paragraf ParaOverride-5">Hemen kendime banyodan bir bardak alıyorum. Sırtımı sis içinde yiten görüntüye verip oturuyorum. Oturur oturmaz viyolonselcinin özel rugan ayakkabılarına ilişiyor gözlerim. Birden aklıma her şey geliyor. Ölenler, öldürenler, öldürülenler, ölmeyip yaralananlar, yerlerde yatan cesetler, patlayan silahlar, siyasal söylevler, sokaklarda ellerinde plastik bidonlarla dolaşan kentliler, araba depolarından emerek benzin çekenler; düşünmemek istedim, yeniden onun özel rugan ayakkabılarına baktım.  </p>
			<p class="paragraf ParaOverride-5">— Bütün gün hiç sokağa çıkmadım, dedi.  </p>
			<p class="paragraf ParaOverride-5">Dinlenmiş, vereceği konsere hazırlanmış, tümüyle sanatına ayırmıştı gününü.  </p>
			<p class="paragraf ParaOverride-5">Çantasını ve notaların konduğu metal ayağı ben aldım, o da viyolonselini, aynı cam kapının önüne indik.  </p>
			<p class="paragraf ParaOverride-5">— Bir araba çağırır mısınız, dedim otel bekçisine.  </p>
			<p class="paragraf ParaOverride-5">— Biraz çabuk olsun!  </p>
			<p class="paragraf ParaOverride-5">— Araba uçmaz ya! dedi.  </p>
			<p class="paragraf ParaOverride-5">Önümüzde Lübnan plakalı büyük arabalar duruyor. Topuklarının yüksekliği bacak uzunluklarının yarısına varan kadınlar, tilki kürkleri içinde iniyor arabalardan, garip görünüşlü insanlar durmadan otele girip çıkıyor.  </p>
			<p class="paragraf ParaOverride-5">— Araba nerede kaldı?  </p>
			<p class="paragraf ParaOverride-5">— Siz yoldan çevirmeyecek miydiniz? diyor otel bekçisi.  </p>
			<p class="paragraf ParaOverride-5">— Hayır, bunu da nereden çıkardınız?  </p>
			<p class="paragraf ParaOverride-5">“Palmas, dakikalardır elinde koca viyolonsel burada dikiliyor, kimin umrunda” diyorum içimden.  </p>
			<p class="paragraf ParaOverride-5">Sonunda ilk bindiğimden daha da eski bir araba geliyor. Palmas, viyolonselini arabanın önüne koyuyor.  </p>
			<p class="paragraf ParaOverride-5">— Bu burda olmaz, bagaja koysun; diye bağırıyor şoför.  </p>
			<p class="paragraf ParaOverride-5">— Kardeşim bu çalgı uçakta bile bir koltukta geliyor, viyolonselin bagajda gittiği nerede görülmüş, değerli bir aygıt bu, diyorum.  </p>
			<p class="paragraf ParaOverride-5">— Ben onu bunu bilmem, diyor. Benim arabam daha değerli!  </p>
			<p class="paragraf ParaOverride-5">Neyse fazla diretmiyor. Aslında Palmas gibi ünlü bir viyolonselcinin şu sıralarda bu kentte konser vermesi garip. Yalnız dolaşacak olsa viyolonselini kafasına bile geçirirler.  </p>
			<p class="paragraf ParaOverride-5">Müthiş bir yağmur, rüzgarla birlikte Taksim kalabalığının üzerine yağıyor. Ülke ve kentin en büyük kültür sarayı önüne geliyoruz.  </p>
			<p class="paragraf ParaOverride-5">— Yan kapıya alsanız arabayı, diyorum, oraya gideceğiz.  </p>
			<p class="paragraf ParaOverride-5">— Yana mana alamam, haydi atlayın, diyor.  </p>
			<p class="paragraf ParaOverride-5">O sırada arabaya doğru bir de polis yanaşıyor. Yalnız Palmas’ın viyolonselini çıkartmaya çalıştığını görünce, sanatçı olduğunu anlayıp belki, ses çıkartmıyor.  </p>
			<p class="paragraf ParaOverride-5">“Palmas bu yağmurda, elinde viyolonsel ve özel rugan ayakkabılarıyla oraya yürüyemez”, diye düşünüyorum, büyük giriş kapısından salona giriyoruz. Geniş taş fuayenin dibinde iki odacı sigara içiyor.  </p>
			<p class="paragraf ParaOverride-5">— Ne var? diye üzerime yürüyor biri.  </p>
			<p class="paragraf ParaOverride-5">— Bu adamın bu gün burada konseri var, diyorum.  </p>
			<p class="paragraf ParaOverride-5">— Ha iyi, geçsin, otursun, diyor.  </p>
			<p class="paragraf ParaOverride-5">Palmas’ı ön fuayede bırakıp beklendiğimiz kapıya gidiyorum.  </p>
			<p class="paragraf ParaOverride-5">— Kimliğiniz? diyor görevli.  </p>
			<p class="paragraf ParaOverride-5">Durumu anlatıyorum. Giriş salonun çevresindeki banklarda oturan biri kalkıp yanıma geliyor.  </p>
			<p class="paragraf ParaOverride-5">— Palmas ile beni siz mi bekliyorsunuz?  </p>
			<p class="paragraf ParaOverride-5">— Evet!  </p>
			<p class="paragraf ParaOverride-5">— Palmas tabii, viyolonselle buraya kadar yürüyemedi.  </p>
			<p class="paragraf ParaOverride-5">— Oldu mu ya? diyor, canı sıkılıyor.  </p>
			<p class="paragraf ParaOverride-5">Merdivenleri iniyoruz, fuayeler geçiyoruz, merdivenler çıkıyoruz, sahne arkasından, sahne üstünden geçiyoruz, salon merdivenlerini çıkıyoruz, fuaye merdivenlerini inince, Palmas’ı bıraktığım yerde viyolonselini tutarken buluyorum.  </p>
			<p class="paragraf ParaOverride-5">Görevli Palmas’ın elinden viyolonseli alıyor, gene merdivenlerden fuayeye çıkıyoruz, sonra salonun halı kaplı merdivenlerini iniyoruz, sahneye çıkıp, sağa giriyoruz.  </p>
			<p class="paragraf ParaOverride-5">Asker kışlası gibi metal dolapların sıralandığı koridorlardan daha dar ve karanlık bir koridora giriyoruz, duşları geçiyoruz, kapısı açık ve kokan tuvaletin tam yanıbaşındaki odanın düşmüş ve güçlükle itilen kapısını açıyor. Işığı yakıyor. Giriyoruz. Oda taş ve ortasında bir tek tozlu masif sandalye duruyor.  </p>
			<p class="paragraf ParaOverride-5">— Bu oda çok çıplak, diyor.  </p>
			<p class="paragraf ParaOverride-5">Palmas bitişik odaya doğru kendiliğinden ilerliyor. Işığı açıyor. Burada iki demir sandalye var. İkisinin de kahverengi vinileksleri tozdan grileşmiş, iki metal dolabın biri açık, kapalı olanın üstünden herhangi bir oyunun, herhangi bir giysisi sarkıyor. Açık olan dolabın altında bir ayakkabı, bir bez parçası, bir kutu da vim var. Örtüsüz bir şezlong leke içinde. Bir köşede de bir çalgı var. Palmas kaşmir paltosunu şezlongun üzerine koyuyor. Görevli bir kırık askı getiriyor. Paltosunu asıyorum. Bembeyaz ipek kaşkolunun bir ucuna soluk renklerle Japon desenleri işlenmiş.  </p>
			<p class="paragraf ParaOverride-5">Palmas çağdaş müzikten seçtiği parçaları olağanüstü yorumluyor. Salonda çok az dinleyici var. Birkaç ilgili dışında tüm koltuklar boş. Palmas yeryüzünün herhangi bir kentinde, dolu bir salona çalarmış gibi yorumluyor seçtiği parçaları. Konser bitiminde Palmas’a tuvaletin yanındaki odayı gösteren görevli, altı sarı lale sunuyor.  </p>
			<p class="paragraf ParaOverride-5">Kentin üçyüz bin kişisinin beklediği alanlarını, insan sellerinin aktığı caddelerini, kalabalık içinde ezilerek geçtiğim otobüslerden gözüme duvarlarda bir afiş ilişiyor “Palmas Viyolonsel Resitali...” “Palmas Viyolonsel Resitali...”  </p>
			<p class="_0">  </p>
			<p class="paragraf ParaOverride-6"><span class="CharOverride-4" xml:lang="en-US">(1980 ?)</span>    </p>
		</div>
	</body>
</html>