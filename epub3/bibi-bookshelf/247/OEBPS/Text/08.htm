<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="VIII FAYDACILIK VE DİN">BÖLÜM VIII</h1>

  <h2>FAYDACILIK VE DİN</h2>

  <p>Geçtiğimiz bölümün sonlarında faydacılığın daha önce de üzerinde durduğumuz uzlaştırıcı niteliğini hatırlatmıştım. Deneyciliği benimseyen katı insanlar akılcılığı benimseyen yumuşak başlı insanların ölümsüz ve mükemmel evren hipotezlerini tamamıyla yadsıyorlardı.</p>

  <p>Faydacı açıdan yaşantımıza bir getirisi olan hiçbir hipotez görmezden gelinemez. Gerçeğe ulaşma çabamızda hesaba katmamız gereken evrensel kavramlar, faydacılık için en azından duyumlar kadar önem taşır. İşlerlikleri olmadığı sürece hiçbir anlamlarının ve gerçekliklerinin olmadığı açıktır. Ancak, işlerliklerini kanıtladıklarında bir anlam kazanırlar. Yaşamımızın diğer alanlarına katkıda bulunan bir işlerlik sergilerlerse gerçeklik de kazanmış olurlar.</p>

  <p>Mutlaklık kavramının işlerliğine insanoğlunun dinler tarihinde tanık oluruz. Ölümsüz güçler bu suretle anlam kazanır. Vivekananda’nın Mutlaklık inancını hatırlayın; herhangi bir çıkarım yapabileceğimiz bilimsel bir yaklaşım değildi. Bütünüyle duygusal ve ruhani idi.</p>

  <p>Her türlü sorunu somut örnekler üzerinden tartışmak daha faydalıdır. Walt Whitman’ın okuyucularına seslendiği “Sana” başlıklı dizelerini sizlerle paylaşmama izin verin:</p>

  <div class="poem">
    <p>Kim olursan ol, elimle sana dokunduktan sonra artık benim şiirim olacaksın,</p>

    <p>Dudaklarımla senin kulağına şunları fısıldayacağım;</p>

    <p>Birçok insan sevdim, birçok erkek ve birçok kadın, ama rastlamadım senin gibisine asla.</p>

    <p class="extract1">Şimdiye kadar çok gecikmiş olmalıyım;</p>

    <p>Çok uzun zaman önce ulaşmış olmalıydım sana;</p>

    <p>Oyalanmamalıydım hiçbir şeyle</p>

    <p>Bir tek senin adını anmalıyım, başka hiçbir şeyi değil.</p>

    <p class="extract1">Şimdi her şeyi bırakıp sana koşacağım;</p>

    <p>Varsın hiç kimse anlamamış olsun seni, seni ben anlayacağım.</p>

    <p>Varsın hiç kimse sana karşı adil davranmamış olsun, sen bile adil davranmamışsın kendine.</p>

    <p>Varsın hiç kimse algılayamamış olsun senin kusurlarını, senin içindeki kusursuzluğu bir tek ben ortaya çıkaracağım.</p>

    <p>Senin hakkında söylediklerim öylesi görkemli ve göz kamaştırıcı olacak ki;</p>

    <p>Farkına varacaksın kim olduğunun ve oturduğun yerden silkinip kalkacaksın.</p>

    <p>Dudak bükülecek şimdiye dek yapmış olduklarına.</p>

    <p class="extract1">Ancak sana dudak bükülmeyecek;</p>

    <p>Sen gizliden gizliye dolaşacaksın ortalıkta.</p>

    <p>Seni hiç kimsenin aramayı akıl edemediği yerlerde arayacağım.</p>

    <p>Sessizlik ve gece seni diğerlerinden ve kendinden gizlemeye yetse bile seni benden gizlemeye yetmeyecek.</p>

    <p>Kesilmiş saçların, gözlerindeki değişik ifade, değişen hallerin herkesi yanıltsa da beni yanıltmayacak.</p>

    <p>Süslü püslü kıyafetlerin, yozlaşman, sarhoşluğun, hırsın, doğmadan ölmüş olman beni durduramayacak.</p>

    <p class="extract1">İnsanlara bahşedilmiş tüm özellikleri bir arada taşıyorsun sen,</p>

    <p>Güzellik ve erdemlilik en çok sana yakışıyor,</p>

    <p>Cesaret ve sabır sende anlam buluyor,</p>

    <p>Seni bekleyen mutluluk hiç kimsenin tadabileceği bir mutluluk değil.</p>

    <p class="extract1">Kim olursan ol! Her ne pahasına olursa olsun kendin ol!</p>

    <p>Seninle karşılaştırıldığında tüm doğu ve batı sönük kalacak.</p>

    <p>Sen ki uçsuz bucaksız denizler kadar engin bitmek tükenmek bilmeyen nehirler kadar zenginsin.</p>

    <p>Sen onların efendisisin,</p>

    <p>Doğa, elementler, acı, tutku, çözümsüzlük karşısında kendi kaderinin efendisisin.</p>
  </div>

  <p>Bunların çok hoş ve canlı dizeler olduğuna kuşku yok. Şiirin bütününden her biri kendi içinde faydalı olan iki farklı anlam çıkarmak mümkün.</p>

  <p>İlk olarak mistik açıdan saf bir kozmik duyguyu anlatmaktadır. Mutlak bir biçimde sahip olduğunuz görkem en yozlaşmış halinizde bile silinmemektedir. Başınıza ne gelirse gelsin, nasıl biri olursanız olun ruhsal olarak güvendesinizdir. Bunun için gerçek varoluş ilkenize dönüp bakmanız yeterlidir. Bu dinginliğin (İnsanların tüm arzulardan sıyrılıp sessizce Tanrı’ya ve kutsal şeylere yönelerek kendini bulmasını amaçlayan dinsel görüş kastediliyor ç.n.) ve kayıtsızlığın somut bir ifadesidir. Bunu ruhsal bir afyon olarak görenler de çıkabilir. Ancak muazzam bir tarihi meşruluğa sahip olduğu göz önünde bulundurulduğunda faydacılık tarafından dikkate alınması gereken bir olgudur.</p>

  <p>İkinci olarak faydacılık aynı şiirin çoğulcu açıdan yorumunu da dikkate değer bulur. Şiirdeki görkeme sahip insanoğlunun olgusal olarak ve hatta hatalarında bile kurtarıcı bir rol üstlenebilmesiyle hem kendinin, hem de karşısındakinin daha olumlu potansiyellerini açığa çıkarması mümkündür. Kendi fakir yaşamınızı sineye çekecek ölçüde seveceğiniz ve saygı duyacağınız kişilerin potansiyellerine kusursuz bir bağlılık sergilenmelidir. Bu da görkemin bir parçasıdır. İçinizdeki düşkünlükleri unutun ve yalnızca yüceliğinizi düşünün. Yaşamınızı o boyuta çıkarın. Sizi aşağılara çekmek isteyen korkularınızdan, bezginliğinizden, ataletinizden ancak böyle sıyrılabilirsiniz.</p>

  <p>Şiir her iki yorumunda da kendimize olan sadakatimizi güçlendirmektedir. Her iki yorum da doyurucudur. Her iki yorum da insanı kutsamaktadır. Her ikisi de sizleri insan olarak altın bir kürsünün üzerinde resmetmektedir. Bu ilk yorumda statik anlamda bir mutlaklık çerçevesinde sunulurken, ikincisinde çoğul anlamdaki potansiyellerimiz üzerinden şekillenmektedir. Her ikisi de kavramın uyarıcılığını tüm zenginliğiyle yansıtmaktadır.</p>

  <p>Şiirin iki yorumu da yeterince soyludur; ancak ikinci yorum zihinlerimize gelecekte yaşayabileceğimiz sayısız deneyimleri müjdelemesi itibariyle faydacı açıdan daha uygun bir zemin oluşturmaktadır. İlkiyle karşılaştırıldığında daha yavan bir yorum olarak görülse de hiçbir şekilde katı bir yaklaşım olarak nitelendirilemez. Ancak faydacılar olarak ilk yorumu değil de, ikincisini daha uygun bulduğumuzu dile getirdiğimizde yanlış anlaşılmaya kurban gitmemiz hiç de küçük bir ihtimal değildir. Soylu kavramların içeriğini boşaltmakla ve en kötü anlamıyla katı bir insan olmakla suçlanıverirsiniz.</p>

  <p>Bir önceki bölümde böylesi fikirleri paylaşan bir arkadaşımın göndermiş olduğu mektubu sizlerle paylaştığımı hatırlayacaksınız. Sizlere o mektuptaki bir başka bölümü de aktarmama izin verin. Bu bölümün, sahip olduğumuz ve çok geniş olduğuna inandığım alternatifleri kavrama güçlüğünü fazlasıyla yansıttığına inanıyorum:</p>

  <blockquote>
    <p>“Çoğulculuğa inanıyorum; gerçekliğin bilgisine ulaşma çabamızda uçsuz bucaksız bir denizde bir buz kütlesinden diğerine sıçradığımıza inanıyorum ve her hareketimizle yeni gerçeklikleri mümkün kılıyor, eskilerini de geçersiz hale getiriyoruz. Her insanın evreni daha mükemmele taşıma sorumluluğunun olduğuna inanıyorum. Bu sorumluluğu kavrayamadığımız takdirde mükemmelliğe hiçbir zaman ulaşamayacağımızı düşünüyorum.</p>

    <p>Ancak çocuklarım tedavisi imkânsız gibi görünen bir hastalığa yakalanmışken ve acı çekerken her şeyin mantıksal bir birlik teşkil ettiğini farketmeyerek onları kaderleriyle başbaşa bırakmak için aptal olmam lazım. Hareketlerimin, fikirlerimin ve sorunlarımın dünyanın diğer tüm fenomenlerince desteklendiğine inanıyorum. Böylelikle hepsi bir şema oluşturuyor ve ben de bunu alıp kendiminmiş gibi kullanıyorum. Kendi adıma natüralistlerin ve faydacıların çoğulculuğunun ötesinde onlar hiç ilgi duymasa da mantıksal bir birlik aramaktan hiçbir zaman vazgeçmeyeceğim.”</p>
  </blockquote>

  <p>Gerçekten de dinleyenlerin yüreklerine hitap eden bir kendine güven anlayışı sergileniyor değil mi? Ancak, felsefi açıdan bir netlik arz ettiği söylenebilir mi? Bu satırların yazarının dünyanın şiirine tekilci yorumlar mı getireceği yoksa çoğulcu yorumlar mı getireceğini hiçbir tereddüde düşmeden söyleyebilir misiniz? Bu satırların yazarı sorunlarının diğer fenomenlerin sağlayabileceği çözümlerle desteklenirse ortadan kalkacağına inanmaktadır. Bu noktada yüzünü çoğulcu ve melioristik tarzda yorumladığı (dünyanın insan çabasıyla daha iyi bir hale getirilebileceği inancı ç.n.) deneyimlerin ayrıntılarına dönmektedir.</p>

  <p>Ancak aynı satırların yazarı gözlerini deneyimlerden ötesine de çevirmektedir. Olguların oluşturduğu mantıksal bir birlikten söz etmektedir. Bununla da olası bir deneysel birliği kastetmektedir. Aynı zamanda akılcılığın mutlak birliğini eleştiren faydacıların somut çoklukların kurtarıcı olasılıklarına olan inancı körelttiğine inanmaktadır. Kısacası dünyanın mükemmeliyetini gerekli bir ilke olarak almak veya bunu yalnızca bir olasılık olarak görmek arasındaki ayrımı netleştirememektedir.</p>

  <p>Bu arkadaşımın aslında özü itibariyle kusursuz bir faydacı olduğunu söyleyebilirim. Bu davranışıyla bana ilk bölümde sözünü ettiğim felsefe amatörlerinin tutumlarını çağrıştırmaktadır. Bir bakıma, birbiriyle hangi noktada örtüştüğü, hangi noktada çatıştığına özen göstermeksizin iyi olan her şeyi istemektir. Her şeyin mantıksal bir birlik oluşturması öylesine heyecanlandıran bir formüldür ki onu hemen sahiplenip bu formülü benimsemeyen çoğulculuğa cephe almaktadır. Oysa ki, başlangıçta birliği tamamıyla faydacı ve geliştirici temeller üzerinden şekillendirmiştir. Çoğumuz bu elzem belirsizliği aşamamış durumdayız ve belki de aşmamakla en iyisini yapıyoruz. Ancak belirli bir fikir açıklığına ulaşmak için içimizden bazılarının meseleyi uç noktalara götürmesinde de fayda vardır. Şimdi bu dini mesele üzerinde daha ayrıntılı durabiliriz.</p>

  <p>O halde bu mutlak biçimde gerçek dünyayı, bu ahlâki esin kaynağımız olan ve dini bir değer taşıyan birliği tekilci mi, yoksa çoğulcu mu olarak değerlendireceğiz? Ona bir ilkeymiş gibi mi, yoksa bir sonmuş gibi mi yaklaşacağız? Onu mutlak olarak mı göreceğiz yoksa nihai bir amaç olarak mı? Onun bir başlangıç mı, yoksa bir bitiş mi olduğunu düşüneceğiz? Bu ayrım, bizi çok farklı sonuçlara ulaştıracağı için önemli bir kavramdır.</p>

  <p>İlk önce, tüm ikilemin faydacı açıdan dünyanın sahip olduğu potansiyeller noktasında düğümlendiğini görmek zorundayız. Akılcılık mutlak birlik ilkesinin entelektüel açıdan birçok olguya zemin hazırladığına inanır. Ancak aynı ilke duygusal olarak olasılıkları sınırlayarak sonunda her şeyin güzel olacağını garanti eder. Bu açıdan iyi olan her şeyin imkân dahilinde olduğuna, kötü olan bir şeyin gerçekleşmesinin imkânsız olduğuna inanır. Bir başka deyişle gerçekleşebilir tüm potansiyelleri yalnızca iyi olanlarla sınırlar. Dünyanın nasıl olması gerektiğini ve nasıl olacağını düşünen insanla, dünyanın nasıl olabileceğini düşünen insan arasında dini açıdan büyük bir fark vardır. Akılcıların ve deneycilerin dine yaklaşımlarında yaşanabilecek olasılıkların çerçevesi üzerine uzlaşmaz bir çelişki ortaya çıkmaktadır. Bu şartlarda işe öncelikle kelimenin kendisini ele alarak başlayalım. “Olasılık” ne anlama gelmektedir? Sözlük anlamıyla varolandan daha az, varolmayandan daha çok gerçek olan üçüncü ve melez niteliğe sahip bir hali anlatmak için kullanılır.</p>

  <p>Bu tür bir tanımla şüphesiz fazlasıyla kabadır ve doyurucu olmaktan da bir o kadar uzaktır. Olasılık teriminin gerçek anlamına ulaşabilmek için faydacı yöntem uygulanmalıdır. Bir şeyin olasılık dahilinde olduğunu söylediğimizde, bu neyi değiştirir? En basitinden şöyle bir farklılık yaratır; bir kişi bir şeyin olanaksız olduğunu söylediğinde ona karşı çıkabiliriz, bir kişi bir şeyin gerçek olduğunu söylediğinde de ona karşı çıkabiliriz, ama aynı kişi bir şeyin olasılık dahilinde olduğunu söylediğinde ona yine aynı şekilde karşı çıkabilir miyiz?</p>

  <p>Bu zıtlıklar arasındaki fark tek başına çok fazla bir şey anlatmaz. Ancak bir şeyin olası olduğunu söylediğinizde gerçekliğe oranla daha farklı bir şey ifade etmiş olmaz mısınız?</p>

  <p>Olasılık dahilindeki şey gerçekleşirse, o şeyi engelleyen hiçbir şeyin olmadığı ortaya çıkmış olur. Bundan yola çıkılarak müdahale zemininin bulunmayışının o şeyi olanaksız olmaktan çıkardığını ve somut anlamda olanaklı hale getirdiği söylenebilir.</p>

  <p>En büyük olasılıklar dahi kesin ve yalın değildir; onlara belirli bir zemin hazırlanmıştır. Bunun faydacı açıdan anlamı nedir? Olasılıklar dahilindeki şeyin gerçekleşmesi yalnızca onu engelleyen hiçbir koşulun olmadığı anlamına gelmez, aynı zamanda ona zemin hazırlayan koşulların varolduğu anlamı da çıkar. Peki somut bir biçimde olası tavuk ne anlama gelir? İlk olarak tavuk fikrinin kendi içinde bir zıtlık taşımadığı, ikinci olarak onu yok etmeyi amaçlayan bir düşmanın olmadığı ve en azından bir yumurtanın varolduğu anlamına gelir. Olası tavuk, koşullar itibariyle en azından bir yumurta ve kuluçka makinesinin varlığını gerekli kılar. Somut koşullar tamamlanmaya yaklaştığında tavuk zemini giderek daha iyi hazırlanmış bir olasılık haline gelir. Somut koşullar tamamlandığında ise artık olasılık olmaktan çıkar ve somut bir olgu halini alır.</p>

  <p>Gelin bu yaklaşımı dünyanın kurtuluşuna uygulayalım. Bunun olasılık dahilinde olduğunu söylemek faydacı açıdan ne anlam ifade edecektir? Bundan dünyanın kurtuluşuna dair kimi koşulların varolduğu anlamı çıkacaktır. Bu koşullar ne kadar olgunlaşırsa ve bunu engelleyebilecek koşullar ne kadar zayıflarsa kurtuluş olgusu o kadar çok olasılık dahilinde olacaktır.</p>

  <p>Olasılık kavramı üzerinde bu kadar durmuş olmamız sanırım kafi gelmiştir.</p>

  <p>Dünyanın kurtuluşuna dair yönelttiğimiz sorularda zihinlerimizin daha farklı ve daha tarafsız olması gerektiğini söylemek gerçeğin ruhuna aykırı olacaktır. Bu noktada tarafsız kalmayı savunmak kesinlikle mantık dışıdır. Hepimiz evrendeki güvensizliğimizi asgari düzeye indirmeyi amaçlarız; her türlü tehlikeye açık bir hayat hepimizi mutsuz kılar ve kılmalıdır da. Her şeye karşın dünyanın kurtuluşunun olanaksız olduğuna inanan çok sayıda mutsuz insan vardır. Benimsedikleri doktrin pesimizm ya da kötümserlik olarak adlandırılır.</p>

  <p>Optimizm ya da iyimserlik ise dünyanın kurtuluşunun kaçınılmaz olduğunu savunan doktrindir.</p>

  <p>Bu ikisinin arasında üçüncü bir doktrin olarak meliorizm ya da dingincilikten söz etmek mümkündür. Ancak bu bir doktrin olmaktan çok insani ilişkilerde ortaya çıkan bir tutum niteliğindedir. İyimserlik Avrupa kökenli felsefede her zaman için belirleyici doktrin olmuştur. Kötümserlik ise Schopenhauer tarafından son zamanlarda ortaya atılmış ve henüz çok az kimse tarafından benimsenmiş olan bir doktrindir. Dingincilik kurtuluşun ne gerekli olduğunu, ne de imkânsız olduğunu düşünür. Ona bir olasılık gözüyle bakar. Koşulları olgunlaştığında kurtuluş da daha büyük bir olasılık haline gelecektir.</p>

  <p>Faydacılığın bu noktada dinginciliğe eğilim göstermesi kaçınılmazdır. Dünyanın kurtuluşuna dair kimi koşullar gerçekten de mevcuttur ve bu olguyu görmezden gelemeyiz. Eksik olan koşullar tamamlandığında kurtuluş gerçekleşecektir. Doğal olarak burada kullandığım terimlerin son derece özlü olması gerekiyor. Kurtuluş terimini istediğiniz gibi yorumlayabilirsiniz. Onu karmaşık ve bölüştürülmesi gereken bir fenomen olarak ya da bütünleyici bir dönüm noktası olarak algılamak tamamıyla size kalmıştır.</p>

  <p>Örneğin, içinizden birinin benimsemiş olduğu ideallerinin olduğunu düşünelim. Bu idealler için yaşıyor ve çalışıyor olsun. Gerçekleştirmiş olduğu her ideali dünyanın kurtuluşuna dair bir anı yansıtacaktır. Ancak bu türden özel idealler soyut ve yalın olasılıklar değildir. Onların oluşması için gereken koşullar vardır. Bu koşullar olgunlaştığında idealler gerçekleşmiş olacaktır. Peki bu tamamlayıcı koşullar nelerdir? Onlar bizlere şans tanıyan şeylerin bir karışımıdır. Sıçrayabileceğimiz mesafelerdir. Sonuç olarak eylemlerimizdir.</p>

  <p>Eylemlerimiz kendimize dönük olduğu sürece dünyanın kurtuluşunu sağlayabilir miyiz? Tüm dünyanın kurtuluşu olmasa bile, eylemimizin dünyanın üzerindeki etkileri oranında bir kurtuluştan söz edemez miyiz?</p>

  <p>İşte boğanın boynuzlarından tutmuş oldum. Akılcıların ve tekilciliği benimseyenlerin kıyametleri kopartacağını biliyorum ama benim yanıtım şu: Neden olmasın? Eylemlerimiz ve onların meyveleri dünyamızın bir parçasıdır. Onlar dünyanın bize en yakın olan ve hakkında en derin bilgiye sahip olabileceğimiz parçalarıdır. Neden onlara layık oldukları değeri göstermeyelim? Eylemlerimiz, birer parçası oldukları dünyayı neden değiştiremesin?</p>

  <p>Bunun mantık dışı olduğu söylenecektir. Yeni bir varoluş eklenmiş olduğu bütünden bağımsız bir işlev yüklenebilir mi? Eylemlerimizin gerisinde bir amaç yok mu ve bu amaç dünyanın toplam doğasının yarattığı maddi baskılar ya da mantıksal dürtülerce belirlenmez mi? Gelişimin tek bir gerçek aracı vardır ve o araç da bütünleyici dünyanın kendisidir. Eğer bir gelişimden söz edilecekse, gelişim onun tek tek parçalarında değil bütününde gerçekleşecektir. Tek tek parçaların gelişiminin bütünü değiştirebileceğine inandığımız için, bir anda mantık dışı olmakla suçlanmamız işten bile değildir.</p>

  <p>Peki olguların gerçekliğinden ve nedenlerinden söz eden bir kişinin onların tek tek bağımsız bir biçimde gelişemeyeceği iddiasının doğru olduğunu kabul edelim. Bütünün gelişimini sağlayacak ne türden bir neden bulunabilir? İstediğiniz kadar mantıktan, gereklilikten, kategorilerden, mutlaklıktan söz edin, bana kalırsa herhangi bir şeyin gelişimini sağlayacak tek gerçek neden bir kimsenin onun öyle olmasını istemesidir. Biri tarafından onun gerçekleşmesi istenmelidir. Dünyanın bütünüyle karşılaştırıldığında ne kadar küçük bir nokta teşkil ederse etsin bir şeyin olmasını istemek onun gerçekleşmesini sağlayabilecek tek gerçek nedendir. Bu yaşamsal nedenle karşılaştırıldığında maddi nedenler ve mantıksal zorunluluklar fazlasıyla silik kalacaktır.</p>

  <p>Kısaca ifade edecek olursak, tamamıyla rasyonel olabilecek tek dünyamız arzular dünyası ya da telepati dünyası olacaktır. Bu dünyada çevre koşullarını ya da uzlaştırıcı güçleri hesaba katmak zorunda kalmaksızın her arzumuza ulaşabileceğiz. Bu, mutlaklığın kendi dünyası olacaktır. Olguların dünyasını nasıl kullanmak istiyorsak öyle kullanacağız. Başka hiçbir koşul gerekmeyecek. Bu dünyada bireylerin arzuları tek koşul olacak. Farklı farklı arzuları olan başka bireyler de olacak ve onların da teskin edilmesi gerekecek. Varlığın bütününün gelişimi bu çoğulcu dünyadaki her türlü dirence rağmen uzlaşma sağlanarak gerçekleşecektir. Aşama aşama, uzlaşma sağlana sağlana ikincil bir rasyonel düzey oluşturulmuş olacaktır. Bu yalın arzulama sürecini şu anki yaşamımızın belirli bölümlerinde de gözlemleyebiliriz. Su içmek isteriz ve musluğa yöneliriz. Fotoğraf çekmek isteriz ve düğmeye basarız. Bilgi almak isteriz ve telefon ederiz. Seyahat etmek isteriz ve otobüs bileti alırız. Bu ve bunun gibi durumlarda yalnızca arzu etmemiz yeterlidir. Gerisi akılcı biçimde organize olmuş dünyaya kalmıştır.</p>

  <p>Açtığımız parantezi kapayarak tekrar konumuza dönmekte fayda var. Dünyanın gelişiminin bütünsel olarak değil çok sayıdaki parçasının kendi içindeki gelişimi çerçevesinde gerçekleşeceğini söylüyorduk. Bu hipoteze gereken önem verilmelidir. Dünyanın yaratıcısının şöyle dediğini varsayalım: “Sizlere mükemmelliği ancak koşullara bağlı bir dünya veriyorum. Bu mükemmelliğe ulaşmanızı sağlayacak her türden aracın kendi içinde en iyisi var. Böyle bir dünyada sizlere aktif bir rol oynama şansı tanıyorum. Güvenlikte değilsiniz. Gerçek bir maceranın içinde gerçek tehlikelerle karşı karşıyasınız. Ama kazanabilirsiniz. Samimi bir biçimde el ele verin. Sürece katılmak istiyor musunuz? Kendinize ve yanınızdakilere bu riske girecek kadar güveniyor musunuz?”</p>

  <p>Elinizi vicdanınıza koyun içimizden kaçı böyle bir teklifi hiç tereddüt etmeksizin kabul edebilecektir? Yeterince güvenlikte olmadığınız böylesi çoğulcu ve irrasyonel dünyanın bir parçası olmaktansa sorumluluğu üzerinizden atıp derin bir uykuya dalmayı tercih etmez misiniz?</p>

  <p>Elbette ki normal bir yapıya sahipseniz tercihiniz bu doğrultuda olacaktır. Çoğumuzun sahip olduğu kaygısızlık eğilimi hiçbir ağır sorumluluğumuzun olmadığı böylesi bir evrene fikriyle fazlasıyla örtüşmektedir. Sorumsuzluğun ve onun getirisi olan rahatlığın cazibesi ağır basacaktır. Dünya pratik olarak şimdi yaşamakta olduğumuzdan farklı olmayacaktır belki ama doğa anamıza bağlılığımız bizi farklı alternatifler düşlemekten uzak tutacaktır. Bize sunulanın yaşanabilecek en rasyonel dünya olduğu sonucu ortaya çıkacaktır.</p>

  <p>Sorun çoğumuz açısından böylelikle hallolmuş olacak ve insanlığın kaderi yaratıcının iradesine teslim edilecektir. Lâkin belki de bunu kabullenmeyecek olanlar çıkacaktır. Her insan topluluğunda böylesi sapkın fikirlerin boy gösterebileceği unutulmamalıdır. Onlar güvenliğin uğruna mücadele edilmesi gereken bir amaç olduğunu kabul etmeyeceklerdir. Hepimizin yaşamında cesaretimizi tamamıyla kaybettiğimiz anlar vardır. Zaman zaman kendimizi herhangi bir şeyi yapmak için fazlasıyla yorgun hissederiz. Bir kırılma noktası yaşarız ve elimizde varolanları da savurganca harcarız. Yeni fırsatların karşımıza çıkmayacağına inanırız. Dünyadan elimizi ayağımızı çekip annemizin dizinin dibine kıvrılmak isteriz. Tıpkı nehre ya da denize düşen bir yağmur damlası gibi mutlak bir yaşamın içinde kaybolup gitmek isteriz.</p>

  <p>Böylesi anlarımızda arzuladığımız güvenlik, sükunet ve rahatlama arzusu yaşamımızdaki birçok deneyimin tatsız sürprizlerle karşımıza çıkmamasını istemek anlamına gelmektedir. Nirvanaya ulaşmak duyularımızın dünyasındaki sonu gelmeyen maceralardan kurtulmak demektir. Tutumlarıyla bunu en somut biçimde yansıtan Hindular ve Budistler yeni deneyimlerden ve aynı anlama gelmek üzere yaşamın kendisinden korkarlar.</p>

  <p>Sözünü ettiğimiz türden bir karmaşa yaşayan insanların kulaklarına dini tekilcilik şu cümleleri fısıldar: “Her şeye ihtiyaç vardır ve her şey gereklidir – sizlerin hasta ruhlarınız ve kalpleriniz için bile bu böyledir. Tanrı’nın katında her şey birdir ve her şey Tanrı ile güzelleşecektir. Sizin yaşamınızda başarıya mı ulaşacağınız, yoksa başarısızlıkla mı karşılaşacağınızı kutsal güçler belirleyecektir.” Ölüm döşeğindeki insanlar açısından mutlakçılığın kurtarıcı bir tablo çizdiği yadsınamaz. Çoğulcu ahlâkçılıksa onların dişlerinin takırdamasına ve kalplerinin donmasına yol açacaktır.</p>

  <p>Dini yaklaşımların sözünü ettiğimiz bu iki türü arasında derin bir uçurum olduğunu hepiniz görebiliyorsunuzdur. Kendi terimlerimizle ifade edecek olursak, mutlakçı yaklaşım yumuşak başlı insanlara hitap ederken, çoğulcu yaklaşım katı insanlara hitap etmektedir. Çoğulcu yaklaşımın dini boyutlarını tamamıyla reddedenlerin sayısı hiç de az değildir. Bunlar çoğulcu yaklaşımı ahlâkçı olarak nitelendirip din sözcüğünü ancak tekilcilik ile birlikte kullanma taraftarıdır. Kendi kendinden vazgeçmek anlamına gelen din ile kendi kendini doyuma ulaştırmak anlamına gelen ahlâkçılık arasında düşünce tarihi boyunca fazlasıyla çatışma yaşanmıştır.</p>

  <p>İşte bu noktada felsefenin son sorusuyla yüz yüze geliriz. Dördüncü bölümde tekilcilik ve çoğulculuğun sunduğu alternatiflerin zihinlerimizin tasavvur edebileceği en derin ve en can alıcı ayrım olduğunu savunduğumu hatırlayacaksınız. Bu ayrım bir son niteliğinde olabilir mi? İçlerinden yalnızca birin doğru olduğu düşünülebilir mi? Çoğulculuk ve tekilcilik gerçekten de birbiriyle hiçbir şekilde uzlaştırılamaz mı? Dünya çoğulcu açıdan yorumlandığında insan davranışlarının bir sonucu olarak parça parça gelişebilecektir. Çoğulculuğun zaferini ilan ettiği dünyada epik tarihte zorunlu birliklerin yarattığı kesintiler olmayacaktır. Bu durumda iki felsefeden birini seçmek durumunda kalacağız. Her iki alternatife birden olumlu bakabilmemiz mümkün olmayacaktır. Olasılıklarla ilişkilerimizde “Dur!” demek zorunda kalacağımız bir nokta olacaktır. Karşılaşabileceğimiz hayal kırıklığını göz önünde bulundurmamız gerekecektir. Çünkü aynı anda hem doğru hem de yanlış olunmaz.</p>

  <p>Kuşkusuz insanoğlu bir gün sağlıklı bir zihin yapısı örneği sergileyip bir başka gün hasta ruh yapısını ortaya koyabilir. Bundan yola çıkarak aslında hem tekilci hem de çoğulcu olduğumuz; aynı anda hem özgür iradeyi hem de determinizmi benimseyebileceğimiz şeklinde amatörce bir sonuca varabilmemiz mümkündür. Ancak filozoflar açıklığı ve tutarlılığı ararlar. Bir gerçekle diğerini karşılaştırarak faydacı sonuçlar çıkarırlar. Böyle olunca iki eğilim arasında bir tercih yapmak durumunda kalırız. Bu konuda çoğu zaman derin kuşkularla karşı karşıya kalırız: Tekilciliği savunanların talepleri fazla ileri gitmiyor mu? Dünyanın halihazırda bir biçimde kurtarılmış olması ve biz insanların hiçbir sorumluluğunun olmaması fazla iyimser bir yaklaşım değil mi? Dini iyimserlik fazlasıyla pastoral değil mi? Her şeyin hep birlikte güvence altına alınması zorunlu mu? Kurtuluş için hiçbir bedel ödemeyecek miyiz? Son sözün söylenmiş olması mümkün mü? Evrendeki her şey yolunda mı? Yaşamın hiçbir alanında aksama olmuyor mu?</p>

  <p>Burada faydacılık adına konuşamam belki ama, kendi anladığım anlamda faydacılığın iki görüşü uzlaştırma arayışını bir tarafa bırakan daha ahlâkçı olan görüşün tarafında yer almamla çelişmediğimi söyleyebilirim. Bu olasılık çoğulculuğu ciddi bir hipotez olarak ele alma yönündeki faydacı tercihten kaynaklanmaktadır. Sonuç olarak bu türden sorulara vereceğimiz yanıtı mantığımız değil kaderimiz belirler. Kendi adıma hiçbir mantığın kaderimin üzerinde söz söyleme hakkının olmadığına inanıyorum. Evreni tehlikelerle dolu bir macera olarak görme taraftarıyım. Hiçbir zaman da sırtımı dönüp “Ben oynamıyorum” diye mızıkçılık yapmayacağım. Yaşamın bize sundukları karşısında savurgan bir mirasyedinin tutumunu sergilemenin doğru olmadığını düşünüyorum. Yaşamda gerçek kayıplar ve kaybedenler de olacaktır. Toplam bir korumadan söz edilebileceğine inanmıyorum. Bir ideali köken olarak değil amaç olarak ele almanın, bütünsel değil somut değerlendirmenin doğru olacağı kanaatindeyim. Bardak boşaldığında geriye posası kalır, ancak bir şeyin boşalma ihtimali bile o şeyi değerli kılmaya yeter.</p>

  <p>İnsanoğlunun sayısız hayalinin evrenin bu ahlâkçı ve epik türünde yaşam bulduğunu rahatlıkla söyleyebiliriz. Böylesi bir evren onun rasyonel ihtiyaçlarını karşılamakta son derece başarılıdır. Yunan antolojisinde bu ruh halini başarıyla anlatan bir dizeye kulak verelim. Kaybedilen şey kişinin kendi benliği olsa bile kaybı telafi edilemez bir şey olarak sunmaktadır:</p>

  <div class="poem">
    <p>“Gemisi batan kaptan bu sahile gömüldü,</p>

    <p>Sizi yelken açmaya çağırmak için.</p>

    <p>Bizler kayıplara karıştığımızda, yükselecektir cesur çığlıklar</p>

    <p>Fırtına atlatılacaktır.”</p>
  </div>

  <p>“Tanrının görkemi uğruna cehenneme gitmeye razı mısınız?” sorusuna olumlu yanıt veren sofular objektif ve yüce gönüllü bir tavır sergilemiş olacaklardır. Günahtan kaçınmanın tek yolu bütünün içinde “galip gelen” bir unsur olarak korunmaktır. Evreni kendi gerçek yerini ve ismini unutturacak bir hale dönüştürmek ancak onu bütünüyle dışlamak, fırlatıp atmak ve onun ötesine geçmekle mümkündür.</p>

  <p>Ağırbaşlılık özelliğinin terkedilmek zorunda olmadığı bir evren fikri kulaklarımıza hoş gelecektir. Bu tercihi yapanlar bana kalırsa samimi birer faydacıdırlar. Bu, güvendiğimiz ancak teyit edilememiş olan olasılıklara inanmak demektir; idealleri doğrultusunda gerekirse kendi kişiliğini ortaya koyabilmek demektir.</p>

  <p>Bu uğurda insanın kendisine yardım edeceğine inandığı diğer güçler ne olabilir? Yaşadığımız evrenin ulaşmış olduğu varoluş aşamasında ilk başta kendi arkadaşlarımız bu yardımı yapacaklardır. Peki inancımızı sürekli koruduğumuz çoğulcu anlayışa sahip din adamları gibi insan üstü güçlerden söz edebilir miyiz? Onların “Tanrılar yoktur Tanrı vardır” şeklindeki sözleri tekilciymiş gibi görünebilir. Ancak, insanoğlunun çoktanrıcılığının tektanrıcılığa indirgenebilmesi hiç de kolay değildir. Tek tanrıcılığın, dinsel açıdan Tanrı’yı her zaman için dünyanın kaderini şekillendiren tüm güçlerin ortasında bir yardımcı olarak görme eğilimi mevcuttur.</p>

  <p>Daha önceki bölümlerde insana ve insancıllığa yapmış olduğum vurgulardan yola çıkarak, faydacılığın yöntemsel açıdan insanüstü güçleri tamamıyla dışladığı sonucu çıkarmış olmanızı istemem. Gerçekten de Mutlak olana çok az değer vermiş olabilirim. Şimdiye kadar diğer insanüstü hipotezleri değil de Mutlakçılığı baz almış olabilirim. Yine de Mutlaklığın insanüstülüğü açısından dindeki Tanrı fikriyle pek çok ortak nokta taşıdığını fark edebilmişsinizdir. Faydacı ilkeler uyarınca Tanrı hipotezi en geniş anlamda başarılı biçimde işlediği sürece gerçektir. Bu hipotezin arka planındaki güçlükler hangi boyutta olursa olsun deneyimlerimiz onun kesin biçimde işlediğini göstermektedir. Asıl sorun onun yaşadığımız dünyaya uyarlanışı ve geçerliliği olan diğer gerçeklerle örtüştürülebilmesi noktasındadır. Bu sorunun derinliği karşısında size insanların dini deneyimleri konusunda yazmış olduğum kitabımı önermekle yetiniyorum. Bu kitapta Tanrının gerçekliği üzerine yapılan açılımların, faydacılık anlayışımın ateist eğilimler taşıdığı şeklindeki eleştirileri boşa çıkardığını düşünüyorum. Evrenin bütünüyle olan ilişkimizin kedi ve köpeklerin insanlarla olan ilişkisini çağrıştırmaktadır. Kediler ve köpekler çalışma odalarımızda ya da kütüphanemizdeyken önemlerini hiç anlamadıkları bir sahnenin parçası konumundadır. Başlangıçları, bitişleri ve türleri tamamıyla onların algılama sınırlarının dışında kalan tarihin eğrilerine yalnızca teğet geçerler. Biz insanlar da varlıkların engin yaşamına teğet geçeriz. Nasıl kedilerin ve köpeklerin birçok ideali bizimkilerle çakışabiliyorsa bizlerin dini deneyimlerin sunduğu üstün güçlerin varolduğu ve sizinkilere benzer idealler doğrultusunda dünyayı korumak için faaliyette oldukları inancına sıkı sıkıya sarılabiliriz.</p>

  <p>Dini çoğulcu ya da melioristik tarzda ele aldığımız sürece faydacılığın dini eğilimler taşıdığını rahatlıkla söyleyebiliriz. Ancak faydacılıkta bu türden bir din anlayışını benimseyip benimsememek tamamıyla sizin tercihinize bırakılmıştır. Faydacılık dogmatik bir sonuca varmak için henüz çok erken olduğunu ortaya koyar; çünkü hangi dini anlayışın uzun vadede daha kusursuz bir işlerlik kazanacağını tam olarak bilemeyiz. İnsanların inançları ve inançları doğrultusundaki girişimleri daha kesin kanıtlara ulaşmamızı sağlayacaktır. Aynı noktadan hareketle çok farklı girişimler sergilenebilecektir. Son derece katı bir anlayışınızın olması durumunda doğanın duyumsanabilir olguları sizin için yeterli olacak ve dine ihtiyaç duymayacaksınız. Son derece yumuşak başlı olmanız durumunda dinin daha tekilci bir türünü benimseyeceksiniz; çoğulcu türlerin getirdiği güvenceler sizin ihtiyacınızı karşılamayacaktır.</p>

  <p>Ancak bu iki uç arasında bir yerdeyseniz, ki çoğumuz için böyle bir durum sözkonusu, sunmuş olduğum çoğulcu ve ahlâkçı din anlayışı size daha sıcak gelecektir. Kendi adıma saf bir natüralizm ve transandantal mutlakçılığın temsil etmiş olduğu iki uç noktanın arasında ihtiyacınız olan şeyin tam da faydacı ya da melioristik türden teizm olduğuna inanıyorum.</p>
</body>
</html>
