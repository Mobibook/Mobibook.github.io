<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 title="HÜMANİZM VE GERÇEK">HÜMANİZM VE GERÇEK (1)</h2>

  <p><i>Mind</i> (Akıl) adlı yayının editöründen, Bay Bradley’in “Gerçek ve Pratik” üzerine makalesine ilişkin bilgiler aldıktan sonra, bunun “Faydacılık” başlığı altında çok ciddi bir biçimde yürütülen tartışmaya benim de katılmam yönünde bir davet olduğu sonucuna ulaştım. Adımın faydacılık hareketiyle birlikte anılıyor olması daveti geri çevirmemi engelledi. Daha çok sorumluluk üstlenmek bana hakettiğimden fazla değer gösterilmesini beraberinde getiriyor ve kimi zamanda hiç de hak etmediğimi düşündüğüm eleştirileri...</p>

  <p>İlk olarak “faydacılık” terimini yalnızca soyut tartışmalarda uygulanması gereken bir yöntem olarak ele aldığımı ifade etmekle işe başlamalıyım. Bay Pierce’ın da söylediği gibi bir kavramın asıl anlamı onun gerçek olması halinde herhangi bir kişinin hayatında somut değişikliklere neden olmasında yatar. Üzerinde tartışma yürütülen tüm kavramları “Faydacı” yönteme tabi tutarak anlamsız dalgalanmalardan kurtulabilirsiniz: İki fikirden herhangi birinin doğru olması durumunda hiçbir pratik değişiklik meydana getirmiyorsa, gerçekte onların tek bir şeyi anlatan iki değişik sözlü ifade oldukları ortaya çıkacaktır. Bir fikrin doğru olup olmaması pratik anlamda hiçbir değişikliğe yol açmıyorsa, o fikrin gerçekte hiçbir anlam taşımadığı ortaya çıkacaktır. Her iki durumda da üzerinde tartışılması gereken hiçbir nokta kalmayacaktır; böylelikle boşa nefes tüketmemiş olacağız ve daha önemli sorunlara eğilmek için zaman kazanacağız.</p>

  <p>Faydacı yöntem şu kriter üzerinden şekillenir: Gerçeklerin pratik sonuçları olmak zorundadır.(2) İngiltere’de bu kavram daha geniş anlamda kullanılmaktadır: Herhangi bir fikrin gerçekliği sonuçlarda ortaya çıkar, özellikle de iyi sonuçlar veren fikirler gerçektir. Kuşkusuz bu noktada yöntem niteliğinin ötesine geçmiş oluruz. Benim faydacılığım ile bu daha geniş anlamdaki faydacılık birbirinden çok farklıdır ve bu farklılık ayrı ayrı adlandırılmalarını gerektirecek boyuttadır. Bana kalırsa Bay Schiller’in daha geniş anlamdaki faydacılığı “Hümanizm” olarak adlandırma önerisi son derece yerindedir ve uygulanmalıdır. Benim benimsemiş olduğum daha dar anlamdaki faydacılık ise “Faydacı yöntem” olarak varlığını koruyacaktır.</p>

  <p>Son altı ayda Schiller ve Dewey’in çalışmalarına ilişkin çok sayıda düşman yorumu okuyabildim. Bay Bradley’in ayrıntılı eleştirisi haricindekileri dikkate değer bulduğumu söyleyemem. Kendi cephemden konu üzerinde özgürce tartışma yürütmenin bu eleştirilere yanıt verme anlamında polemik yürütmekten daha faydalı olduğu inancındayım. Özellikle Bradley, Schiller tarafından dikkate alınması gereken bir isimdir. Bradley, Schiller’in görüşlerini kavramakta zorlandığını itiraf etmektedir. Schiller’in görüşlerini kavramak için çaba sarfediyor olabilir ama makalesinin konu üzerine hiçbir şekilde ışık tutmadığını söylemeden geçemeyeceğim. Onu da diğerleri gibi dikkate almamakta hiçbir tereddüdüm yok.</p>

  <p>Konunun zor bir boyutta olduğu açıktır. Dewey ve Schiller’in düşünceleri olağanüstü şekilde bir tümevarımdır. Her türlü karmaşık parçadan kendini sıyırarak kendini genelleştirebilmiş bir çalışma ortaya koymuşlardır. Bunun böyle olduğu düşünüldüğünde geleneksel kavramların da büyük oranda yeniden anlam kazanmış olduğu ortaya çıkacaktır. Böylesi bir entelektüel üründe klasik ifade tarzları hiçbir şekilde aranmaz. Bu yüzden eleştirmenlerin ona yaklaşırken çok keskin ya da vurucu olmamaları gerekir. Bu nitelikteki çalışmalar bir bütün olarak değerlendirilmek ve barındırdığı alternatifler üzerinden dikkatle incelenmek zorundadır. İlk önce bir örneğe nasıl uygulandığını denenmeli, daha sonra bir başka örneğe uygulanmalı ve nasıl işlediği görülmelidir. Onun kendine has sıradışılığı ya da muhtemel iç çelişkileri üzerinden karikatürize edilerek bir yargısız infaza kurban gitmesi büyük kayıp olacaktır. Hümanizm gerçekten de kamuoyunun görüşlerinde yaşanan laik değişimlerden biri olarak karşımızdadır.</p>

  <p>Aristokrasiden demokrasiye geçiş, klasik anlayıştan romantizme geçiş, teizmden panteizme (Tanrı ile evrenin aynı şey olduğunu, Tanrının her şeyde var olduğunu kabul eden tümtanrıcılık anlayışı ç.n.) geçiş, yaşamı statik bir tarzda ele almaktan devrimci bir tarzda ele almaya geçiş; hepimizin tanık olduğu değişimlerdir. Skolastik düşünce bu türden değişimleri tek bir tartışılmaz gerekçeyle yalanlar; yeni görüşün kendi içinde çelişkiler barındırdığını ya da kimi temel ilkeleri çaprazlama geçtiğini ileri sürer. Bu tıpkı nehrin yatağına bir kütük koyarak onun akışını durdurmaya çalışmaya benzer. Su koymuş olduğunuz engelin yanlarından akmaya devam eder ve tekrar yatağında toplanır. Bize getirilen eleştirileri okurken, zaman zaman Katolik yazarların Darwin’in evrim teorisine getirdiği eleştirileri hatırlamamak mümkün değildir. Hatırlayacağınız gibi Katolik yazarlar türlerin kendi kendini yok etme eğilimi taşıyamayacağından hareketle transformasyon kavramının anlamsız olduğunu ya da evrim teorisinin her gerçekliğin kendi şeklini koruma eğilimi taşıdığına ilişkin genel kabul görmüş ilkeyi çiğnediğini savunuyorlardı. Bunların çok miyop ya da çok kaba görüşler olduğunu söylememe gerek bile yok. Bu tür görüşler tümevarımsal argümanlarda sık sık karşımıza çıkmaktadır. Bilimdeki geniş ölçekli genelleştirmelerin ilk zamanlarda aceleci itirazlara konu olmaları kaçınılmazdır. Ancak aceleci itirazların yaşam süreleri sınırlıdır. Yeni tez olgunlaştıkça onlar da insanlara çağdışı ve skolastik gelmeye başlayacaklardır. Hümanizm teorisinin de ilk başlarda bu türden itirazlara konu olabileceğinden şüphe edilmemelidir.</p>

  <p>Hümanizmi anlamanın koşullarından biri tümevarımsal bir zihin yapısına sahip olmak, kesin tanımalardan kaçınmak ve bütüne en az direnç gösteren çizgileri takip etmektir. Hümanizm karşıtlarının şöyle dediğini duyar gibiyim: “Bir başka ifadeyle zekânızı bir çeşit bulamaç içinde eritmeniz gerekir.” Ben de onlara şu yanıtı verebilirim: “Dağarcığınızda daha nazik kelimeler bulunup bulunmadığını bilemem ama gerçekten de tespitinizde hiçbir problem yok.” Dewey’in sözleriyle daha “başarılı” olanı daha “gerçek” olarak kabul eden hümanizm, doğrusal argümanlardan ve günümüze dek süren katılık ya da kesinlik ideallerinden feragat etmek durumundadır. Hümanizmin ruhunda şüphecilikten çok daha farklı bir doğaya sahip feragat saklıdır. Başarının çok sayıda standardı vardır ve bunlardan bazılarının her verili durumda başarısızlığa uğrayabilme riski mevcuttur. Görünürdeki tüm alternatiflerden daha başarılı olanı bile içinde artılar ve eksileri barındıracaktır. Maksimum ve minimum düzeyde olan alternatiflere ancak günün birinde yapılabilecek düzeltmeler ve katedilebilecek mesafeler sonucunda ulaşılabilme umudu taşıyabiliriz. Bu tümevarımsal görüşün benimsenmesi gerçekten de büyük bir değişime ve mutlakçı umutların kırılmasına neden olacaktır.</p>

  <p>Faydacı yaklaşım, anladığım kadarıyla kendi varlığını son elli yılda bilimsel gerçeklerin daha eski kavramlarında yaşanan kırılmaya borçludur. Bu kırılmaya dek Öklit’in teorilerinin Tanrının kusursuzluğunun bir göstergesi olduğuna inanılmıştır. Her şey sonsuz ve değişmez bir “neden”e bağlanmıştır. Tüm gerçekliklerin aslında kutsal metinlerde nüveler halinde bulunduğu düşünülmüştür. “Doğa yasaları” hakkında da aynı inanç hakim olmuştur. Fizik alanında, kimya alanında, doğa tarihindeki sınıflandırmalar hakkında hep aynı yaklaşım sergilenmiştir. İncelenen sorunlarda gizlenmiş kutsallıklar aranmıştır. 1850’li yıllara kadar herkes bilimlerin açıklamış olduğu gerçekliklerin insan üstü gerçekliklerin şifrelerini yansıtan birer suret oldukları konusunda hemfikirdir. Ancak geliştirilen teorilerin inanılmaz boyutlarda artması ve çeşitlilik kazanmasıyla her kavramın bir diğerine göre daha objektif olduğu yavaş yavaş ortaya çıkmıştır. Geometriye, mantığa, fiziğe ve kimyaya bakıldığında çok çeşitli hipotezlerle karşı karşıya olduğumuz anlaşılmıştır. Bunların hepsi kendi içinde oldukça doyurucudur, yine de hiçbiri her ihtiyacı karşılayacak bir düzeyde değildir. Bu, en gerçekçi formülasyonların dahi insan yapısı olduklarını gösteren bir niteliktir. Bilimsel yasaların “kavramsal formüller”den ibaret olduğu ve ancak kullanışlı oldukları ölçüde gerçek olarak kabul edilebilecekleri artık üzerinde tartışmaya ihtiyaç duyulmayan bir olgudur. Zekâmızı artık reprodüksiyonlara değil sembollere, kesinliğe değil yaklaşıklığa, katılığa değil esnekliğe yöneltmekteyiz. Duyumsanabilir fenomenlerin tüm olası “düzey” değişimlerini tek bir formül ile açıklayabilme doğrultusunda bilimsel hümanizmin söyleyebileceği son söz “enerji yasaları”dır. Bunun dünya ve akıl arasındaki uyumu sağlayabilecek neden konusunda hiçbir ipucu vermese de, her şeye karşın bilimsel gerçeklik kavramını şimdiye kadar olduğundan çok daha esnek ve uygun bir noktaya taşımıştır.</p>

  <p>Günümüzde matematik, mantık, fizik ya da biyoloji alanında teoriler üretenlerin içinde hâlâ kendisinin Tanrı’nın doğasını ya da fikirlerini derlemekte olduğuna inanan var mıdır bilemiyorum. Temel düşünce biçimlerimiz; benimsediğimiz özne ve yüklem ayrımımız; hipotez niteliği taşıyan negatif ve karşıtsal görüşlerimiz tamamıyla insana özgüdür. Lord Salisbury’nin de dediği gibi gök gözlerimizin üzerinde uzanıp giden boşluğa takmış olduğumuz bir isimden ibarettir; teolojik fikirlerimizin çoğu da onları gerçek kabul edenler tarafından dahi bu ölçüde insancıl olarak ele alınmak durumundadır.</p>

  <p>Dewey ve Schiller’in görüşlerinde kullanımdaki gerçeklik kavramlarında yaşanan bu değişikliklerin ateşleyici bir rol oynadığını düşünüyorum. Bir formülasyonun karşısındaki diğer formülasyona üstünlük sağlamasının onun diğerine göre daha “objektif” olmasında değil, taşıdığı sübjektif niteliklerde yattığı inancı giderek olgunlaşmıştır. Bir formülasyonun kullanışlılık, sahip olduğumuz inançlara “yaraşır” olması ya da uyumluluğu gibi sübjektif nitelikler onun diğer formülasyonlar karşısında üstünlük sağlamasına yetmektedir. Bu anlayıştan hareketle ve yapacağımız genelleştirmeyle insancıl bir bakış açısına kavuşmuş oluruz. Böylelikle gerçeğin bir kopyalama olmadığı aksine ekleme olduğunu; halihazırdaki gerçekliklerin içsel birer kopyası olmadığı, gerçekliklerle daha açık bir sonuca ulaşmak için işbirliği yaptığını benimsemiş oluruz. Bunun ilk başta birçok muğlaklığı barındırması normaldir. “İşbirliği” terimi muğlak bir terimdir; her ne pahasına olursa olsun kavramlar ve mantıksal düzenlemeleri kapsamak zorundadır. “Daha açık sonuçlar” yine aynı şekilde muğlaktır. Gerçekler fikirleri berraklaştırmak ve eylemin önünü açmak durumundadır. “Gerçeklik” ise en muğlak terimdir. Bu tür bir terimi test etmenin tek yolu daha kesin bir sonuca ulaşabilmek amacıyla onu gerçeğin her türüne uygulamaktır. Birini bu türden bir görüşe zorlayan herhangi bir hipotez sonuçta geçersiz olduğu kanıtlansa bile büyük önem taşıyacaktır: Daha açık bir ifadeyle konunun bütününü daha iyi anlayabilmemizi sağlayacaktır. Teorileri gelişimleri esnasında tamamıyla serbest bırakıp kendi kendilerinin iplerini çekmesini beklemek, onları kendi ellerimizle asmaya çaba göstermekten daha iyi bir taktiktir. Bu yüzden hümanizme de her teoriye olduğu gibi önyargısız bir biçimde yaklaşılıp nasıl gelişeceğini gözlemlemek herkes açısından en uygun seçim olacaktır.</p>

  <p>Hümanizme bu yaklaşımım yanılmıyorsam sonuçta ondan ne anlam çıkardığımı açıklayarak son bulacak.</p>

  <p>Deneyimlerimiz bizlere incelenmek üzere sürekli yeni materyaller sunmaya devam eder. Entelektüel açıdan sahip olduğumuz inançların kaynaşması, yadsınması ya da değişik ölçülerde yeniden düzenlenmesi bu olguyu gözler önüne sermeye yeter. Sahip olduğumuz inançların bazıları tamamıyla kendimize ait olsa da, çoğunun ırkımızın getirdiği sağduyu gelenekleri olduğunu da kabul etmek gerekir. Şu anda benimsediklerimizin tümünün sağduyu geleneğini yansıttığını söyleyebilmek de mümkün değildir. Bu durum atom, süredurum (eylemsizlik ç.n.), enerji, refleks ya da evrim gibi çok da uzun bir geçmişi olmayan tümevarımsal genelleştirmeler için geçerlidir. Tek zaman ve tek mekân kavramlarının bileşik ve sürekli kaplar olarak alınması; düşünceler ve varlıkların, akıl ve madde arasındaki ayrım; sürekli özneler ve değişen özellikler arasındaki ayrım; sınıflandırmaların kendi alt-sınıflarıyla birlikte yapılması; rastlantısal ve düzenli ilişkilerin birbirinden ayrılması; bunun gibi daha birçok katkı bireysel deneyimlerin kaosunu daha paylaşılabilir ve kontrol edilebilir bir şekle sokma çabasının ürünü olarak günümüzden çok önceleri atalarımız tarafından gerçekleştirilen fetihlerdir. Bunlar öylesine meşruluk kazanmışlardır ki, artık zihin yapımızın bir parçasıdır. Hiçbir şekilde onların üzerinden atlayamayız. Hiçbir deneyimin etkisi onları devirmeye yetmez. Tam tersine her deneyimi algılayarak yerli yerine oturtmamızı sağlayan onlardır.</p>

  <p>Deneyimlerimizin akışını bu sayede daha iyi öngörebiliriz, bir deneyimimizi diğeriyle ilişkilendirebiliriz ve yaşamlarımızı yönlendirebiliriz. Aynı zamanda görüşlerimiz daha açık ve daha kapsamlı hale gelir.</p>

  <p>“Tek zaman ve tek mekân”ın keşfinden sonra sağduyunun en büyük başarısı muhtemelen süreklilik arz eden varlıklar kavramıdır. Bir bebek çıngırağını elinden düşürdüğünde, arkasından nereye düştüğüne bakmaz. İnanacak daha iyi bir şey bulana kadar algılayamadığı şeyin yok olduğuna inanır. Varlıklara işaret eden algılarımız bizim başımıza gelen olguların bir yorumu haline dönüşür. Çıngırak elimizde olsa da olmasa da, onun varolduğuna inanmamızı sağlar. Bu bir kez edinildikten sonra bir daha asla unutulmaz. Bunu hem insanlara hem de nesnelere, hem somut hem de soyut alanlara aynı şekilde uygularız. Berkeley, Mill ya da Cornelius ne kadar karşı çıkarsa çıksın işlerliği tartışılmazdır; pratik yaşamda onun gerisine gitmeyi ya da deneyimlerimizi başka terimler üzerinden değerlendirmeyi asla düşünmeyiz. Spekülatif olarak süreklilik arz eden objeler hipotezinin olmadığı koşullarda “saf” bir deneyim ve çok eski çağlarda kimi dehalar tarafından ortaya atılmış olabilecek farklı bir hipotezi hayal edebiliriz. Ancak, günümüzde daha farklı hipotezlerin geçerli olup olamayacağına ilişkin pozitif anlamda fikirler üretemeyiz; çünkü algı ötesi gerçeklik yaşamımızın kurumlarından biri haline gelmiştir. Fikirlerimiz mantık ve gerçekdışı bir konuma düşmemek için bunu mutlaka göz önünde bulundurmak zorundadır.</p>

  <p>İlk planda bize sorular sorduran en kaotik düzeydeki saf deneyim karşısında, ikinci planda çok uzun zaman önce bilincimizin yapısına girmiş olan temel kategorilere başvururuz. Bunlar hangi yanıtları vermemiz gerektiğinin genel bir çerçevesini teşkil eder. Son olarak da bu temel kategoriler içinden o anki ihtiyaçlarımıza en uygun olanı seçeriz. İşte bu üç aşamalı gelişim hümanizmin genel seyridir. Hümanizm gerçekliği kendi entelektüel yaratıcılığımızın bir birikimi olarak algılar. Kapılarını yeniliklere sonuna dek açarak, ancak eski kavramları da mümkün olduğunca değişime uğratmaksızın gerçekliğe ulaşmayı çabalar.</p>

  <p>Bradley’in mantığının ya da metafizik anlayışının onu bu türden bir kavrayışa karşı çıkmaya zorlamasını anlayabilmek mümkün değildir. Kendine özgü mutlaklık anlayışı çerçevesinde bu tür bir kavrayışı değerlendirmeyi düşünmesi gerekirdi. Profesör Royce bunun güzel bir örneğidir. Fransa’daki Bergson ve öğrencileri, fizikçi Wilbois, Leroy gibi isimler az önce sunduğumuz anlamda hümanist bir kavrayışa sahiptir. Profesör Milhaud da bunlardan biridir; büyük Poincare bunu çok az bir farkla kaçırmıştır. Almanya’daki Simmel ismi en radikal anlamda hümanizmle özdeşleştirilmiştir. Mach ve okulu, Hertz ve Ostwald da hümanist olarak sınıflandırılmaktadır. Giderek yaygınlık kazanmaya başlayan bu görüş tüm ayrıntılarıyla ele alınmak durumundadır.</p>

  <p>Hümanizmin bize hangi alternatifi sunduğunu incelemek tartışmamızın seyri açısından en kritik noktadır. Hümanizm gerçekte nedir? Hümanizme eleştiri getirenler ona ilişkin herhangi bir tanımlama yapamamaktadır. Profesör Royce kesin formülasyonlar üretebilmiş tek isimdir. Göründüğü kadarıyla hümanizmin felsefeye ilk hizmeti kendinden hoşlanmayanları öz eleştiri yapmaya, kalplerini ve kafalarını gözden geçirmeye itmek olmuştur. Hümanizm, analizi ön plana çıkararak onu günün olmazsa olmaz koşulu haline getirmiştir. Günümüzde gerçeğe dönük tembel yaklaşımlara bir karşı çıkış niteliğinde olduğu için onları harekete geçmeye zorlamıştır. Bradley’in tek önermesi “gerçek düşüncenin belirleyici bir varlığa bağlı olması gerektiği”dir. Bu önermenin gerçeklik sorununa yeni bir açıklık getirecek nitelikte olmadığı aşikardır. Kastettiği “bağlılık” nedir? “Varlık” nedir? “Belirleyicilik” ne demektir?</p>

  <p>Hümanizm bu yaftaların gevşekliği üzerinden hareket eder. Herhangi bir ilişkiye girmiş olduğumuz herhangi bir şey ile aramızda bir çeşit bağlılık olduğu söylenebilir. Bu bir nesneyse zihnimizde onun suretini üretebiliriz ya da onun belirli bir alanda varolduğunu hissedebiliriz. Bu bir talepse getirisi dışında hiçbir şey bilmeksizin ona uyabiliriz. Bu bir önermeyse ona karşı çıkmaksızın, serbestçe ilerlemesine imkân tanıyarak onu kabul edebiliriz. Bu bir ilişkiyse, ilki üzerinden ikinciye ulaşmaya çalışacak şekilde hareket edebiliriz. Ulaşılmaz bir şey ise, onu varsayımsal bir obje ile temsil edebiliriz; böylelikle gerçek sonuçların şifrelerine ulaşmış oluruz. Kısacası basit bir dille ifade edecek olursak düşüncelerimizi o varlığa ekleyebiliriz; yaptığımız eklemeye müsaade ediyorsa ve durum da genel anlamda ahengini koruyorsa, fikrin gerçek olduğu sonucuna ulaşırız.</p>

  <p>Fikirlerimizin varlıklara nerede bağlanacağı konusunda, hümanizmin tavrı nettir, ister o anki düşüncemizin içinde ister dışında olsunlar, bunun günlük deneyimlerin dışında olacağını söylemeyi gerektirecek hiçbir neden yoktur. Faydacı açıdan gerçekliklerine istesek de istemesek de boyun eğmemiz, onları hesaba katmamız gerekir. Ancak bu kendimizin o an yaşadığımız deneyim dışındaki için geçerlidir. O anki deneyimimizin neye bağlanmasının “uygun olacağı” kendisinin devamında karşımıza çıkabilir. O anki deneyimimiz dışındaki deneyimler olarak alınacak gerçeklik kavramı ya geçmiş deneyimlerin meşruluğuna ya da yeni deneyimin içeriğine işaret edecektir. Bizim üzerimizdeki belirleyiciliği her durumda onu yargılarken kullanacağımız sıfatlarda ortaya çıkar ve bunlar da özü itibariyle insancıl nitelemelerdir.</p>

  <p>Düşüncelerimizin bu gerçekliği “yaratmaması” faydacı açıdan şu anlama gelecektir: Kendi düşüncemizin boşa çıkması halinde gerçeklik varlığını bir şekilde korumaya devam edecektir. Bu belki de düşüncelerimizin desteklediği bir şekil olmayacaktır ama gerçeklik bizim dışımızda da varlığını koruyacaktır. Gerçekliğin bağımsız oluşu her deneyimimizde iradi kontrolümüzün dışında bir şeylerin olduğu anlamına da gelecektir. Duyumlarımıza dayanan bir deneyim sözkonusuysa dikkatimizden kaçan bir şeyler var demektir; bir sıralama sözkonusuysa onları yeniden düzenlememiz mümkün olmayacaktır. Bu iki terimi karşılaştırdığımızda tek bir sonuca ulaşırız. Her deneyimimizin içinde boyun eğmek zorunda kaldığımız ve bizi inançlarımızın yazgısı doğrultusunda bir yöne doğru sürükleyen bir itki ya da ısrar mevcuttur. Deneyimimizin kendi seyrinin son tahlilde tüm olası deneyimlerden bağımsız bir şeyden mi kaynaklanıp kaynaklanmadığını bilemeyiz. Belki de insan düşüncesinin ortaya çıkarmış olduğu tüm başarılı belirlemelerin ötesinde sonsuz bir biçimde yatmakta olan bir “mutlak” bulunmaktadır. Bunu da bilemeyiz. Hümanizm yalnızca şunu savunur: Deneyimimizin içinde kimi belirlemeler diğerlerinden bağımsız bir niteliğe sahiptir. Bazı sorular yalnızca tek bir doğrultuda sorulabilir. Bazı varlıkların biz onların varlığını düşünmeden önce de varolduğunu kabul etmek zorundayız. Bazı ilişkiler koşulları varolduğu sürece varolmak zorundadır.</p>

  <p>Hümanizme göre gerçek, deneyimin daha az tamamlanmış parçası olan yüklem ile görece daha çok tamamlanmış olan parçaları olan özneler arasındaki ilişki anlamına gelir. Onu deneyimdeki ilişkinin ötesinde bir yerlerde aramamıza gerek kalmaz. Davranışlarımız her yerde kendilerini gösterdiklerine göre evden dışarı çıkmamıza herhangi bir neden yoktur. Hem destekleyici hem de engelleyici etkiler kendi objelerimiz tarafından yaratılır. Gerçek kavramı kararsızlığı ve başıboşluğu barındırmaz. Kaçınılmaz bir biçimde her insanın yaşamının içinde ben-merkezci olarak boy verir.</p>

  <p>Tüm bunlar öylesine açıktır ki, hümanist yazarlara karşı gelişmekte olan genel cephe “beni canımdan bezdirmektedir.” Felsefi bir toplantıda Dewey’in çalışmaları üzerine fikirlerimi açıklarken bana sorulan sorulardan birisi şuydu: “İçtenliğin bir aldatmaca olmadığını nereden bileceğiz?” Profesör Royce tarafından getirilen eleştiri ise şuydu: “Faydacı bir his tek başına gerçekçi düşünme gibi bir sorumluluğu yerine getirebilir mi?” Bradley ise bir hümanistin kendi doktrinini doğru kavraması halinde ne kadar çılgınca olursa olsun her türlü fikri gerçek olarak kabul etmek zorunda kalacağını iddia ediyordu, yeter ki herhangi biri onun böyle olduğunu düşünsün. Profesör Taylor, faydacılığı birinin istediği her türlü şeyi gerçek olarak tanımlamaktan ibaret görüyordu.</p>

  <p>İnsanların düşüncelerinin böylesine sığ olması gerçekten de çok şaşırtıcıdır. Bu eleştirileri getirenlere göre, deneyimlerimizin akışı dümende hiç kimsenin bulunmadığı zaman bizi her yere ya da hiçbir yere götürecektir. Gemide pusulaların olmasına karşın, onların işaret edeceği bir kutup bulunmadığına inanmaktadırlar. Onlar akışın dışından dikte edilecek mutlak bir rotanın varolması gerektiğinde ısrarcıdır. Bir liman olmadığı takdirde yapacağımız seyahatler hiçbir anlam taşımayacaktır. Ancak gerçekliğin insan öncesi standartlarına dayanan bu türden mutlak rotaların bulunup bulunmadığı konusu açıklık taşımamaktadır. İzlemek zorunda olduğumuz bir rotada ilerlemek için elimizde insani donanımlarımızdan başka bir şey yoktur. Zorunluluk, deneyimimiz içerisinde bu yönde en ufak bir şey hissetmediğimiz takdirde hiçbir anlam taşımayacaktır. Dindar kişiler bu rotalara uymak ya da uymamak konusunda bir seçim şansına sahip olmadığımıza inanmaktadır. Yani, insanlar onlara itaat etmek zorundadır. Yine de ilahi yasaklamalara karşın kararsızlık olgusuyla karşı karşıya kalırız. Gerçekliğin herhangi bir boyuttaki varlığı yüzleşmek zorunda kaldığımız sayısız hatanın önüne geçmez. Sapkın düşüncelerden bizi uzaklaştırarak tek gerçek güvence deneyimin kendisinin koşulsal baskısıdır. Deneyimlerimizdeki somut hataları, bir daha yaşamak istemeyiz. Deneyimlerimizin bu koşulsal baskısı deney üstü bir gerçekliğin olup olmamasına bağlı değildir. Mutlak gerçekliğin savunucuları bu düzenin kendilerinden neyi beklediğini nasıl bilebileceklerdir? Onu saf haliyle göremeyeceklerine göre kendisinden beklediklerini insancıl yöntemleri izleyerek bulmak dışında bir seçeneği yoktur. Sonuç olarak pratik anlamda kabul edeceği tek gerçeklik günlük deneyimlerinin kendisine sunduğu gerçeklik olacaktır. Deneyimlerimizden fikir edinmekten çekinen bir kafa yapısına sahip olanlar ve her şeye karşın mutlaklığa sığınmayı tercih edenler bir çeşit hayali güvenceye inanmaya devam edebilirler. Bunlar bana mazur görülemeyecek sosyal eğilimler karşısında irkilip “Parlamento ya da Kongre buna karşı bir yasa çıkarmalı.” diyerek savunmaya geçen “sağduyulu” insanların ruh halini hatırlatmaktadır. Bu insanlar kendinden makûl bir yasanın her şeyi çözeceğine inanmakta serbesttir.</p>

  <p>Gerçekliğin yasasının tüm hükümleri deneyimin dokusunda mevcuttur. İster mutlak olsun ister olmasın, bize göre somut gerçeklik her zaman için deneyimlerimizi en faydalı doğrultuda tek bir potada eritebilen düşünce biçimi olacaktır.</p>

  <p>Bu gerçeğe inatçı bir biçimde karşı çıkmayı sürdürenler bizim anlayışımızın, standartları kesin bir biçimde belirleyen gerçekliğin bağımsız niteliğine inananlara göre gerçeklikle daha hızlı, fakat daha gevşek bir ilişki kurma serbestliği sunacağına inanmaktadır. Gerçekliğin bağımsız niteliğine inanmakla standardı bildiğini varsayıp her şeye şiddetle karşı çıkmak kastediliyorsa hümanistlerin daha esnek olduğu aşikardır. Ancak, mutlakçıların somut olayları deneysel yöntemlerle inceleme konusunda gösterdiği esneklikten daha fazlasını gösterdiklerini söylemek mümkün değildir. Bir hipotezi ele almak onu dogmatize etmekten elbette ki daha iyi bir yöntemdir.</p>

  <p>Her şeye karşın, hümanistlerdeki bu esneklik bir günahmış gibi görülür. Gerçeğin deneyimlerde yattığına ve gerçeğe her zaman için en elverişli reaksiyonlarımız doğrultusunda ulaşacağımıza inanan hümanistlerin kendilerine karşı çıkanları ikna etmek gibi bir amacı olamaz. Çünkü bu onlar için gösterdikleri en elverişli anlık reaksiyondur. Bu teoriye göre hümanistler; karşılarındakini ikna etmeyi amaçlamaları halinde kendi kendilerini inkâr etmiş ve gülünç duruma düşürmüş olacaklardır. Ancak, gerçeğin herhangi bir yöndeki muhasebesinde ısrar ederken gülünç duruma düşmek gibi bir durum sözkonusu olabilir mi? Bir tanımlamanın kendi amacına ters düşmesi gibi bir durum mümkün müdür? Formülasyonun şu olduğunu farz edelim: “Söylemekten hoşlandığım şey gerçektir. Bunu söylemek hoşuma gidiyor. Bunu söylemenin senin de hoşuna gitmesini istiyorum. Seni ikna edene kadar bunu söylemeye devam edeceğim.” Bunda herhangi bir çelişki mevcut mudur? Hangi gerçeklik ifade edilirse edilsin bu ifade etmeye çalıştığımız gerçeklik olacaktır. İfadenin tabiatı mantık ötesi bir sorundur. Bir mutlakçının mı yoksa bir hümanistin mi daha sıcak ifadeler kullanabileceği kesin olarak bilinemez. Ancak hümanistlerin kendi doğası yeterince coşkulu olduğu sürece karşısındakini kendi fikrine çekebilmek noktasında daha çok şansa sahip olduğu bir gerçektir.</p>

  <p>“Peki, kısmen kendinizin yarattığınızı düşündüğünüz ve belki de birkaç dakika içinde geçersiz kılınabilecek bir görüş sizi nasıl bu kadar coşkulandırabilir? Gerçeklik idealine kahramanca adanmışlık hissini bu koşullar altında yaşatabilmek mümkün müdür?”</p>

  <p>Anti-hümanistlerin verili bir durumun gerçeklikleri kavramak noktasında ne kadar tembelce davrandıklarını gösteren bu türden itirazlarla sık sık karşılaşmak mümkündür. Faydacı yöntemi izleyip “Gerçek olarak bilinen şey nedir?” ya da “Varlığı somut biçimde neye tekabül etmektedir?” gibi soruların yanıtını aramış olsalardı gerçeklik kavramının yaşamlarımızda değerlendirebileceğimiz hemen her şeyi kapsadığını görebileceklerdi. Bunun tam tersi de geçerlidir. Pratik olarak düş kırıklığına neden olan, kullanışsız olan, sahte ve güvenilmez olan, doğrulanamayan ve desteklenemeyen, tutarsız ve çelişik olan, yapay ve ayrıksı olan, kısacası pratik anlamda hiçbir şey ifade etmeyen şeylerin tümü gerçekdışıdır. Yalnızca gerçeklik olarak tanımlanmaları bizde soylu hislerin uyanmasına neden olabilir mi? Pratik anlamda taşıdıkları anlamı kaybetme olasılığını her zaman için barındıran bir gerçekliğin idealleştirilmesi mümkün müdür? Mutlakçılar, hümanizmi gerçekdışı olduğunu düşündükleri için yadsıyorlarsa, bu onların tüm zihinsel ihtiyaçlarının tamamıyla farklı bir gerçeklik görüşü ile beslendiği anlamına gelecektir. İnsancıl bir dünyayı bir avuç gencin geçici hevesleri olarak göreceklerdir. Sonsuz doğanın sözcülüğüne soyunan sübjektif kavrayışları onları anladıkları şekliyle hümanizmi yadsımaya zorlayacaktır. Soylu, kesin, sonsuz, akılcı ve tapınakvari tüm felsefi sistemleri topyekûn lanetlemeleri halinde hümanistler de aynı konuma düşecektir. Bu tür karşıtlıklar geliştirmek doğanın dramatik niteliğine aykırıdır. Şimdiye kadar doğa ile temaslarımızdan ve düşünce alışkanlıklarımızdan hareketle bu sonuca ulaşmamız hiç de güç değildir. Karşısındaki görüşü bütünüyle yadsımayı tercih etmek, bürokratik ve profesyonelce amaçlar güdülmediğinde bile son derece kişisel ve yapaydır. Akılcıların bizim çorak topraklarımızdan kendi aydınlık entelektüel yurtlarına döndüklerinde vicdanlarında nasıl bir rahatlık hissediyorlarsa, bizim de sözünü ettiğimiz yaklaşımlardan gerçekliğin uçsuz bucaksız deryasına döndüğümüzde aynı hisleri paylaşmamız kaçınılmazdır.</p>

  <p>Bir hümanistin gerçekliğin objektif ve bağımsız karakterini inkâr etmediğinin altını yeterince çizmiş olduğumu düşünüyorum. Gelin şimdi de düşüncelerimizin gerçekliklere “bağlı” olması gerektiğini iddia ederken aslında neyi kastettiklerine geçelim.</p>

  <p>Bağlılık kavramının kaba bir biçimde alındığında fikirlerimizin gerçekliği kopyalamaları gerektiği sonucuna ulaşırız; felsefe bu fikri pek de sorgulama ihtiyacı duymadan kabullenir. Önermeler ölümsüz fikrin birer kopyası olduğu sürece doğrudur ve de terimler akıl ötesi gerçekliklerin birer kopyası olduğu sürece doğrudur. Hümanizme yapılan eleştirilerin büyük çoğunluğu da bu kopya teorisi üzerinden gelişmektedir.</p>

  <p>İlk olarak şunu söylemek gerekiyor ki zihnimizin tek işinin gerçeklikleri kopyalamak olduğunu düşünmek kendi başına yeterli değildir. Bu durumda içimizden birinin evrendeki tüm gerçeklikleri kafasında canlandırabildiğini düşünelim. Onu da doğru biçimde tanımak isteyen bir başka varlık daha yaratılsın. O ana kadarki bilgilerini nasıl sunacaktır? Ne yapmayı hayal edecektir? Yalnızca kopyalamak yoluyla onu tasavvur edebileceğini düşünmek çok zordur. Sunabilecekleri kendisinin üretmiş olduğu kusurlu ikinci suretten öteye geçebilecek midir? Bu, uygun bir fırsatın göz göre göre harcanması anlamına gelecektir. Gerekenin mutlak biçimde yeni bir şeyler olması kuvvetle muhtemeldir. Yeni varlığın hümanist yaklaşım sergilediğini düşünürsek şunları söyleyecektir: “Benim varlığımı her ikimizin de çıkarına olacak bir yönde etkileyerek tanımak zorundasın, beni kopyalamak bu amaca uygunsa öyle yap, aksi takdirde kopyalamanın hiçbir anlamı yok.” Her koşul altında esas olan kopyalamak değil daha önceki dünyanın zenginleştirilmesi olacaktır.</p>

  <p>Profesör Eucken’in kitabında da bu noktaya ilişkin bir ifade gözüme çarpmıştı. Fikirlerin misyonu neden varlığı basit yoldan kopyalamak yerine onun değerini yükseltmek olmasın? Lotze’u okumuş olanlarınız maddenin ikincil niteliklerine ilişkin bilgilerin hiçbir şeyi kopyalamadıkları için tamamıyla “hayali” olduğu yönündeki genel kanıya nasıl karşı çıktığını hatırlayacaksınız. Lotze’a göre kendi içinde tanımına ermiş bir dünya kavramı, düşüncelerimizin ona pasifçe ayna tutmaktan öteye gitmemesi, olgulara hiçbir şey katamayışımız akıldışıdır. Fikrin kendisi olgunun en önemli parçalarından biridir. Öncesinde varolan ve yetersiz bir doğaya sahip olan varlıkların tüm misyonu, kendilerini daha ileri noktalara taşıyacak olan fikirlere ön ayak olabilmektir.</p>

  <p>Özetleyecek olursak “bilmek” gerçeklikle verimli ilişkilere girmenin tek yoludur. Gerçekliği kopyalama ancak bunun bir türü olabilir.</p>

  <p>Kopya teorisinin bilgiye ulaşmanın özel bir türü olarak nasıl geliştirildiğini görmüş olduk. Doğal bir fenomene yaklaşımımızda ileriyi görebilmek çok önemli bir noktadır. Zekânın tüm anlamı, Spencer gibi bir yazar için ileri görüşlülükte yatar. Spencer’ın “zekâ yasası” iç ve dış ilişkilerin “bağlantılı” olması gerektiğini söylediğinde şu sonucu çıkarmalıyız: Koşulların kendi zaman ve mekân şemamızdaki yayılımının, gerçek koşulların gerçek zaman ve mekâna yayılımının tıpatıp kopyası olması gerekir. Kaba bir teoride zihinsel koşulların kendilerinin, gerçek zaman ve gerçek mekân kopyalandıktan sonra, gerçek koşullara da onları defalarca kopyalamak anlamında yanıt vermeleri gerekmez. Günlük yaşamda zihinsel koşullar imgeler üzerinden şekillenir ve gerçek olanlar ise duyumlar üzerinden. İmgeler de çoğu zaman duyumların kopyası niteliği taşırlar. İlişkiler kadar koşulların da kopyalanmasının bilgiye ulaşmada taşıdığı önemi hepimiz biliriz. Bu gerçeğe karşın içlerinden birçoğu sözsel sembollerle ifade edilir. Kullandığımız semboller beklentilerimizi doğru biçimde ifade etmesi bakımından dünyaya uyuyorsa, onun koşullarını kopya etmemeleri belki de daha doğru olacaktır.</p>

  <p>Olgusal bilgiye dönük bu faydacı değerlendirmenin geçerli olduğu kolaylıkla görülebilecektir. Gerçeklik bu anlamda bir ilişkidir. Ancak fikirlerimizle varlıklar arasındaki bir ilişki değil, deneyimimizin kavramsal boyutuyla duyumsal boyutu arasındaki bir ilişkidir. Deneyimlerimizin bu duyumsal özellikleriyle bizi yararlı bir etkileşime taşıyan fikirler gerçektir.</p>

  <p>Olgusal bilgiye ulaşırken kullandığımız kopyalama yönteminin yaygınlığı bu yöntemin zihinsel meselelerde gerçeğin özü olarak görülmesini beraberinde getirmiştir. Geometri ve mantığın “Yaratıcının” temel fikirlerini kopya etmesi gerektiği düşünülmüştür. Ancak bu soyut alanlarda temel modellere ihtiyaç duyulmamaktadır. Zihnimiz sayısız figür yaratmakta, sayısız sayısal koleksiyon oluşturmakta, sayısız sınıflandırma yapmakta özgürdür. Onları istediği biçimde analiz etme ve karşılaştırma şansına sahiptir. Sonuçta ulaşılacak fikirlerin bolluğu onların daha önce “objektif” modellerinin olup olmadığından şüphe etmemizi gerekli kılar. Bir Tanrı’yı düşüncelerini koordinatlara değil de dikdörtgenlere yoğunlaştırmış olarak ya da Jevon’un notalarına değil de Boole’un notalarına yoğunlaştırmış olarak hayal edemeyiz. Bunun da ötesinde Tanrının insanoğlunun her yöndeki tüm olası gelişimlerini öncesinden tasarlayabilmesi için zekâsının üç başlı, sekiz kollu ve altı memeli bir Hindu idolü gibi olması gerekecektir. Ancak böylelikle bizim kopyalamayı arzulayabileceğimiz her şeyi üretebilmiş olacaktır. En iyisi geometri ve mantık bilimlerinden kopyalama kavramını tamamıyla çıkarmaktır. Onların objelerinin insanlar tarafından adım adım yaratıldıklarını düşünmek çok daha yerinde olacaktır.</p>

  <p>Peki üçgenler, kareler, kare kökleri, türler, cinsler ve benzeri insanların doğaçlama yarattığı “modeller” ise onların nitelikleri ve ilişkilerinin “ölümsüz” olarak değerlendirilmesi yanlış olmayacak mıdır? Hümanizmin bu soruya verdiği yanıt açıktır. Eğer kendi ürünlerimizse onları değiştirmeden korumamız mümkündür. Zamanın hiçbir değişiklik getirmediği şeyleri “ölümsüz” olarak nitelemekte sakınca yoktur. Değişikliğe uğramayan objeler arasındaki ilişkiler de aynı kalacaktır. <i>Psikolojinin İlkeleri</i> adlı kitabımın son bölümünde bunların yalnızca kıyaslama türünde ilişkiler olduğunu ayrıntısıyla açıkladığımı düşünüyorum. Şimdiye kadar ortaya koyduklarımın hakettiği ölçüde dikkate alınmış olduğunu söyleyemem. Görüşlerimin yeterli olup olmadığını değerlendirmek için fazlaca matematik bilgisine sahip olduğumu da iddia edemem. Ancak doğru olduğu varsayıldığında şimdi yüzyüze olduğumuz sorunu kusursuzca çözüme ulaştıracaktır. Kıyaslama türündeki ilişkiler doğrudan kontrole tabi tutulabilir. Zihinsel objeler, zihinsel olarak kıyaslanacağına göre ya benzer ya da farklı olarak düşünülecektir. Ancak bir kez benzer oldukları düşünüldüğünde bu her zaman için geçerli olacaktır. Aynı şekilde bir kez farklı oldukları düşünüldüğünde de bu her zaman için geçerli olacaktır. Zamanın hiçbir etkide bulunmadığı koşullarda bunun böyle olması kaçınılmazdır. İnsanların ürettikleri gerçekler gerekli ve ölümsüzdür. Ulaştığımız sonuçları yalnızca ve yalnızca verilerimizi değiştirdiğimizde değiştirebiliriz.</p>

  <p>İlksel bilimlerin tümü insan ürünüdür. Locke’un çok önceleri işaret etmiş olduğu gibi bu bilimlerin olgularla dolaysız bir bağlantısı mevcut değildir. Bir olgunun bu ideal objelerden biriyle özdeşleştirilmesi koşuluyla objeler için gerçek olan şey olgular için de geçerli olacaktır. Gerçeğin kendisi kökensel olarak hiçbir şeyi kopya etmemektedir. Gerçek insan ürünü iki zihinsel varlık arasındaki ilişkidir.(6)</p>

  <p>Hümanizmin yeterliliğini daha rahat test edebileceğimiz bir noktaya gelmiş bulunuyoruz. Matematiksel ve mantıksal bilgi türlerinde daha geniş açılımlara ihtiyacımız yok. Doğaya ilişkin betimsel bilgiler için de aynı şey geçerli. Beklentilerimizi karşılamak açısından bakıldığında, bilginin gerçeğin kopyalanması anlamına gelmesi mümkünse de asıl olarak geleceğe “hazırlanmak” anlamına geldiği ortaya çıkacaktır. Bizden uzakta olan ve gelecekte karşımıza çıkacak çok sayıdaki objenin varlığı düşünüldüğünde pratik ilişkilerimiz son tahlilde potansiyel ve mesafeli olacaktır. Örneğin, dünyanın dönüşünü bir şekilde durdurmaya hazırlanabilmemiz mümkün değildir. Geçmişi, bildiğimizi düşünsek bile geçmişle pratik bir ilişkimizin olması da mümkün değildir. Gerçek olgusal betimlemelere ulaşmak amacıyla başlangıç noktamız olarak tamamıyla pratik çıkarlarımızı almamıza karşın, saf betimleme fonksiyonunda özgül çıkarlar devreye girmiştir. Çıkardığımız sonuçların ek olarak faydaları olsun ya da olmasın gerçek olmalarını umut ederiz. İlkel fonksiyonlar yalnızca uygulanmış olma isteklerini kendi beraberinde getirir. Bu teorik acımasızlık karakteristik olarak insanın farklılığını yansıtır ve hümanizm de bunun olağandışı boyutlarını kabullenir. Böylelikle bir fikrin gerçek oluşu, onun bizi halihazırda algıladığımız gerçekliğe hazırlamasının da ötesinde bir anlama bürünmüş olur. Fikrin gerçekliği aynı zamanda bizi algılamamızın olası olduğu gerçekliklere de hazırlar ya da bize olası farklı algıları sunar. Algıların tümel kümesi, ister aktüel ister olası olsunlar, durağan ve ısrarlı bir konuma ulaşmamızın bizim yararımıza olduğu bir sistem teşkil eder. Sürekliliğini koruyan varlıklara ilişkin sağduyu kavramının en çok anlam kazanacağı noktaya ulaşmış oluruz. Bizim dışımızda hareket eden varlıklar geçmişte ve gelecekteki aktüel algılarımızı açıklamakla kalmaz bizim ve bizim dışımızdakilerin olası algılarına da işaret eder. Böylelikle ihtiyacımızı en iyi şekilde karşılamış olurlar. En yakınımızda olandan potansiyel haldeki en uzak olana ulaşmamızı mümkün kılarlar. Tek bir hareketle sayısız olasılığı değerlendirerek gelecekte bizi bekleyene en iyi şekilde hazırlanmış oluruz.</p>

  <p>Halihazırdaki algısal gerçekliğimize eklenen kavramsal objeler birleşerek tüm inanç dünyamıza nüfuz ederler. Berkeley’in tüm eleştirilerine rağmen kavramsal objelerin varlığından şüphe etmeyiz. Onların varlığını şu an keşfetmiş olsak bile ister istemez yalnızca şu anda değil geçmişte de varolduklarını kabul ederiz. Bu suretle geçmişle geleceği birbirine daha tutarlı bir biçimde bağlayabiliriz. Bu tarihsel bir gerçektir. Musa peygamberin Kutsal Kitabı yazmış olduğunu düşünürüz; aksi takdirde onun yazmamış olduğunu düşünürsek tüm dini alışkanlıklarımızı değiştirmemiz gerekir. Sezar gerçektir, aksi takdirde tüm tarihi değiştirmek gerekecektir. Trilobites’in yaşamış olması gerekir, aksi takdirde katmanlar hakkındaki tüm düşüncelerimizi değiştirmemiz gerekecekti. Çok kısa süre önce keşfedilen radyum elementinin geçmişte de varolmuş olması gerekir, aksi takdirde diğer elementlerle olan sürekli özdeşliği boşa çıkar. Tüm bu örneklerde inançlarımızın bir bölümü diğerlerini etkilemektedir ve böylelikle en sağlıklı kafa yapısına ulamış oluruz. Gerçeği görebileceğine ve potansiyele sahip olduğuna inandığımız kafa yapısı işte budur.</p>

  <p>Somut biçimde ulaştığımız sonuçların bizde yaratacağı başarı hissi ile soyut olarak alınan ve uzun vadede doğrulanabilen gerçekliklerin birbiriyle örtüşmesi çok güçtür. Çünkü ulaşılan geçici doyumların bir yanılsamadan ibaret olması mümkündür. Buna karşın yaşadığımız her an için, gerçek o an bizi en çok doyuma ulaştırdığına inandığımız şey olacaktır. Ancak uzun vadede doğrulanabilecek soyut gerçekler ise soyut doyumlar ve uzun vadeli başarılar getirecektir. Kısacası somut olanı somut olanla, soyut olanı da soyut olanla kıyasladığımızda gerçeğin doyumla aynı anlama geldiği ortaya çıkacaktır. Felsefeyle ilgilenenlerin genelinin hümanizmin tespitlerine kayıtsız kalmasını meselelerin bir ölçüde karmaşıklaştırılmasına bağlıyorum.</p>

  <p>Deneyimlerimiz hakkındaki temel olgu onların bir değişim süreci olduklarıdır. Gerçek, uyurgezer gibi yürümekte olan bizler için etrafımızı çevreleyen bir açık alandır. George Eliot’un ifadeleriyle “küçük balıkların okyanusun uçsuz bucaksızlığında bir kemer oluşturduğunu gördükleri karanlık duvara” benzetilebilir. Her an genişleyebilecek ve ya değişecek ya da aynen kalacak olan objektif bir alandır. Bizler daha önceki gerçekler ile kendimizin gerçeklerini birbiriyle kıyaslar, onları doğrular ya da yalanlarız. Görüş alanımız daha önceki düşüncelerin bağlı kalması gerektiği gerçeklikten bağımsız bir gerçekliktir. Ancak deneyim sürecimiz o an için kesildiğinde ortada düşüncelerimizi kıyaslayabileceğimiz hiçbir bağımsız gerçeklik kalmayacaktır.</p>

  <p>Gerçeğe ulaşmamızı sağlayan deneyimlerin birer değişim süreci olduğu hiçbir şekilde unutulmamalıdır. Hümanizm, görebildiğim ve savunabildiğim şekliyle, bugüne kadar gerçeğe en fazla yaklaşmış olan teoridir. Tüm deneyimlerin bir süreç olduğunu düşünecek olursak, hiçbir görüşün bir son teşkil etmediğinin altını çizmek gerekir. Benim görüşlerimin de karşılaştıkları gerçekliklerle kendilerini yeniden kanıtlamamaları ve sağlamlaştırmamaları halinde sizin gözünüzde boşa çıkması kaçınılmazdır.</p>

  <p>Şöyle bir genel değerlendirme yapmamızda sakınca yoktur: Ne kadar doyurucu olursa olsun bir fikrin pozitif anlamda ve mutlak biçimde gerçek olarak kabul edilebilmesi için kendisinin ötesindeki bir standarda uyum göstermesi gerekir. Bu standardın deneyimlerimizin içinde dönüşerek varlığını koruduğunu unutursak dikkatsizce bir deneyim için geçerli olan standardın tüm deneyimler için de geçerli olduğu sonucuna ulaşırız. Bu yanılgıyla sık sık karşılaşmak mümkündür. Günlük deneyimlerimizin birbirinin desteğine ihtiyaç duyması olgusundan hareketle filozofların onların tümü için ortak bir mutlak destek oluşturma çabalarına hepimiz tanık olmaktayız. Mutlak bir standardın varlığını reddeden hümanizme karşı tepkiler de bu anlayıştan beslenmektedir. Buna karşılık hümanizm günlük deneyimlerimizin kendileri haricinde bir desteğe ihtiyaç duymadığında ısrarcıdır.</p>

  <p>Gerçeklik bizim zihinsel belirlemelerimiz tarafından geliştirilmektedir. Gökyüzündeki “Büyük Ayı” takım yıldızını alalım. Bunu o adla adlandırırız. Yıldızları saydığımızda yedi tane olduklarını fark ederiz. Saymadan önce de yedi olduklarını kabul ederiz. Onların herhangi birini farketmeden önce de orada olduklarını kabul ederiz. Yürüttüğümüz fikirlerin geçmişe de yansıtılması ne anlam taşımaktadır? Bir mutlaklığa mı işaret etmektedirler? İnsanlar sahneye çıkmadan önce de gerçekten yedi tane miydiler ve gerçekten ayıya benziyorlar mıydı? Gerçeğin nitelikleri içinde bizi böyle düşünmeye sevkedecek hiçbir şey yoktur. Neredeyse biz nasıl tanımlıyorsak öyledirler. Onlara tanık olduğumuzda açıklamaya çalışır ve getirdiğimiz açıklamaları “gerçek” sayarız. Gerçekte, öncesinde de varolan olgu halihazırda karşımızdadır. Onları bir kez farkettikten sonra sonucu yıldızların kendisi belirler. Bunda zihinsel olarak değerlendirme ve karşılaştırma yapmamıza gerek yoktur. Onların daha önceki doğalarını, şu an nasıl olduklarını ve nerede olduklarını hiçbir şekilde belirleyemeyiz. Bu yıldızlardan farklı bir sonuç çıkaramayız. Onlar her zaman için geçerlidir. Sayılarının yedi olup olmadığı sorgulanamaz.</p>

  <p>Ulaştığımız noktada bir paradoksla karşı karşıya kalmış görünüyoruz. Bir hesap sonucu ulaşılan şeyin daha önce de varolduğunu söyleyemeyiz. Ama bunun her zaman için doğru olduğunu söylemek zorundayız. Bir anlamda onu yaratmışsınızdır, bir başka anlamda da keşfetmişsinizdir. Yaptığınız hesaplamaların öncesinde de doğru olduğunu kabul etmek zorunda kalırsınız.</p>

  <p>Yıldızlara atfettiğimiz niteliklerin her zaman için doğru olduğunu kabul etmek zorundayız; bunların bizim zekâmızın olgular dünyasına yapmış olduğumuz katkılar olması sonucunu değiştirmemektedir. Bunlar yalnızca bilinç düzeyindeki katkılar değil, olgunun içeriğine de yapılan katkılardır. Daha önceki hallerini kopya edemeyiz, ancak varsayımlarımızın daha önceki halleriyle de örtüşmesi gerektiğini biliriz. Ulaştığımız sonuçlarla geçmişi geleceğe bağlamak zorundayız. Hümanizm bu noktada süreci en iyi yönlendiren teori olarak karşımıza çıkmaktadır. Çünkü kararlarımızın gelecekteki şeyler için olduğu kadar geçmişte olan şeyler için de geçerli olması gerekir.</p>

  <p>İnsanoğlunun verdiği kararlar neden oldukları eylemlerle gelecekteki gerçekliğin karakterini değiştirirler. Bu eylemler değerine umutlarımızı yansıtan eylemlerdir. Umut ettiğimiz şeylere ulaşmak için ihtiyaç duyduğumuz eylemler gerçektir. Profesör Taylor’a göre umabileceğimiz şeyleri ancak eylemlerimiz sırasında belirleyebiliriz. Bu bir bakıma evrenin genel mükemmeliyeti içinde kader türünde şeyleri tamamıyla dışlamak anlamına gelir; bu anlayışa göre onlar ruhumuzun inanmak istediği yalanlardır. Profesör Taylor’un ifadelerinin dokunaklılığı olguların karmaşıklığı karşısında basiretimizin bağlanmasına neden olmamalıdır. Kendi adıma Profesör Taylor’un pratik olarak kader türünde şeylere güvenenleri yalancı ilan etme niyetinde olduğunu düşünmüyorum. Bugünümüzü geleceğe aslında kader türünde beklenmedik olaylar bağlar; onlardaki yalanları varsayımlarımızı kullanarak aşabiliriz. Profesör Taylor’un tutumu, yalnızca belirli bir fikstüre tabi olan gerçek kavramının kendi kendini nasıl da gereksiz kıldığına iyi bir örnektir. Yalnızca kopyalamaya dayanan bir teorik gerçek, kopyalamayı mutlaklaştırdığı oranda akıl almaz bir ideal olmaktan öteye geçemeyecektir. Evrenin tüm objektif gerçeklikleri nasıl kopyalanabilir ki? Kopyalanabileceğini varsaysak bile bunu hangi amaçla isteyebiliriz ki? Şüphesiz başımızdaki saçlar da sayılabilir. Ancak onların mutlak sayısını kopyalayıp bilmek gibi bir zorunluluğumuz olabilir mi? Bilgi gerçeklikle etkileşime geçmenin ve onu etkilemenin bir aracı olmaktan öteye geçemez.</p>

  <p>Bize şu sorular yöneltilebilir: “Gerçeği bilmek kendi başına bir değer taşımaz mı? Onu bilmenin bize getirdiği avantajlardan bağımsız bir değeri olamaz mı? Teorik doyumların varlığını kabul ettiğimizde onların evimizin dışında paralel doyumlara vesile olması mümkün değil midir? Eğer mümkünse, faydacılık da iflas etmiş olmaz mı?” Kelimelerimizi soyut değil de somut anlamda kullandığımız takdirde ve faydacılığımızı en iyi şekilde ifade edecek tarzda teorik ihtiyaçlarımızın neler olduğuna ve entelektüel doyumun ne anlama geldiğine ilişkin sorular yönelttiğimizde bu türden eleştirilerin yıkıcı etkilerini tamamıyla ortadan kaldırmış oluruz.</p>

  <p>Tüm bunlar yalnızca tutarlılık sorunu değil midir? Tutarlılıktan kastımız mutlak gerçeklikle zihnimizdeki suretinin tutarlığı değil; zihinsel deneyimlerimizde kararlarımız, objeler ve reaksiyon alışkanlıklarımız arasındaki tutarlılıktır. Bu türden bir tutarlılık ihtiyacı ve tutarlılığın yarattığı hoşnutluk doğal olguların birer getirisi değil midir? İnsanların geliştirdikleri zihinsel alışkanlıklar aynı objeler ya da aynı türden objelerin belirli bir “yasa”ya göre hareket ettikleri bir çevrede anlam bulabilir. Teorik yaşamımız ancak bunun yardımıyla gelişimini koruyabilir. Yaşamın kökeninde her türlü algımızın “gerçek” olma ihtimali vardır; yeter ki bu algılarımızı uygulayabilelim. Belirlediğimiz reaksiyonların beklentilerimize yanıt vermeleri halinde gerçekliklerinden şüphe edemeyiz. Aksi takdirde gerçekdışı ya da yanlış reaksiyonlar olarak niteleneceklerdir. Aynı türden objelere, aynı türden reaksiyonlarla karşılık vermek gerekir. Tutarlı bir şekilde reaksiyon gösterebilmek ancak aşama aşama gerçek kılınabilir. İstediğimiz sonuçlara ulaşamamaksa bizde hoşnutsuzluk yaratacaktır. Daha derin tutarlılıklar sergilemenin koşulu işte burada yatmaktadır. Bir objenin tamamıyla karşıt nitelikteki objelere özgü bir reaksiyonu gerektirmesi halinde zihnimizi sarsıntısız bir şekilde işletebilmemiz mümkün olmayacaktır. Entelektüel açıdan başarısızlık kapımızdadır.</p>

  <p>Zihnimize düşen teorik gerçekler, kendilerine ilişin süreçleri ve objeleri diğer süreçler ve objelerle uyumlu hale getirmeleri anlamında uygun biçimde tanımlanabilecek ilişkilerde “uyum”u sağlarlar. Böyle bir uyumun yaratacağı doyum hissi olmadığı sürece beraberinde getirecekleri ek faydalar çok cüzi kalacaktır. Ancak bu içimizden çok azının sahip olduğu son derece organize bir entelektüel yapıya sahip olmayı gerektirir. Çoğumuz fikirlerimiz ve ifadelerimizle duyularımız arasında çok şiddetli bir çatışma olmadığı sürece kendimiz için yeterli uyuma ulaşmış olduğumuzu düşünürüz. Yine bu nedenlerle birçoğumuzun sahip olmayı gerekli gördüğü teorik gerçekler kendi özneleriyle çelişmeyen bir dizi yüklemden ibaret olacaktır. Diğer yüklemler ve özneleri dışlamadığı sürece onları olduğu gibi korumayı tercih ederiz.</p>

  <p>Bununla birlikte kimi insanlar için teori bir tutku niteliği taşır. Bu tutku kimi insanların müziğe duyduğu tutku gibidir. Bunlar hiçbir ek fayda aramaksızın iç tutarlılığın peşine düşmüşlerdir. Yalnızca bütünleştirme sevdası uğruna ideal objeler keşfederler, onları sistematize ederler, sınıflandırırlar, şema ve tablolar oluştururlar. Sonuçta ulaştıkları noktanın kendileri dışındakilere son derece yapay ve kişisel gelmesi kaçınılmazdır. Gerçeğe dönük saf bir teorik kriterin bizi yüzüstü bırakabilme riski oldukça fazladır. Mutlakçılar da somut olarak saldırıya geçmiş oldukları insanlarla “aynı gemide” olduklarını hiçbir zaman akıllarından çıkarmamalıdır.</p>

  <p>Kaleme almış olduğum bu makalenin fazlasıyla düzensiz olduğunun farkındayım. Ancak konunun tümevarımsal olması ve kesin bir mantık yürütülememesi bir düzen oturtmayı oldukça güçleştiriyor. Sağlıklı bir tartışma yürütmenin önündeki en büyük engelin ise bize eleştiri getirenlerin kesin olarak hiçbir alternatif sunmamaları olduğunu düşünüyorum. Sözlerime son verirken hümanizme ilişkin tespitlerimi toparlamak istiyorum:</p>

  <p>1. İster algısal ister kavramsal olsun bir deneyimin doğru olarak kabul edilebilmesi için gerçeklikle örtüşmesi gerekir.</p>

  <p>2. “Gerçeklik”ten kastımız o anki deneyimimizle ilgili diğer kavramsal ya da algısal deneyimlerden başka bir şey değildir.</p>

  <p>3. “Örtüşmek”ten kastımız sonuç olarak herhangi bir entelektüel ya da pratik başarıya ulaşacak tarzda gerçekliği hesaba katmaktır.</p>

  <p>4. “Hesaba katmak” ve “başarı” hiçbir tanımlamaya gerek duyulmayacak terimlerdir. Bunların gereklerini pratik olarak yerine getirmenin sayısız yolu vardır.</p>

  <p>5. Genel olarak gerçekliğe, onu mümkün olabildiğince değiştirmeden koruyabilmek amacıyla yaklaşırız. Ancak başarıya ulaştıktan sonra yine korumak zorunda olduğumuz diğer gerçekliklerle çatışmaması gerekir. Tüm deneyimlerimizi korumak zorundayız ve korumakta olduklarımızın arasındaki çelişkileri asgari düzeye çekmeliyiz.</p>

  <p>Deneyimimizin uzlaşarak somutlaştırdığı gerçek, daha önceki gerçekliğe yapılmış pozitif bir katkı niteliğindedir ve daha sonraki değerlendirmelerimiz de onu baz almak durumundadır. En azından bir süreliğine bu niteliğini koruyacaktır. Faydacı açıdan uygulamadaki gerçek ve aktüel gerçek aynı anlama gelecektir: Soru yöneltildiğinde tek bir cevap verebilme ihtimali...</p>
</body>
</html>
