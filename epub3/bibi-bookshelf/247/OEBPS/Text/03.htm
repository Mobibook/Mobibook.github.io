<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="III FAYDACILIĞIN METAFİZİK SORUNLARA YAKLAŞIMI">BÖLÜM III</h1>

  <h2>FAYDACILIĞIN METAFİZİK<br />
  SORUNLARA YAKLAŞIMI</h2>

  <p>Bu bölümde faydacı yöntemin bazı sorunlara nasıl uygulandığını örneklerle açıklayacağım. Böylelikle faydacılığı sizlerin gözünde daha anlaşılır bir hale getirmeyi amaçlıyorum. En belirgin olduğunu düşündüğüm özdek sorunu ile başlayacağım. Özdek ve özellik arasındaki eskiden beri süregelen ayrımı hepiniz bilmektesiniz. Örneğin tebeşiri ele alalım. Beyazlık, kırılganlık, silindirlik, suda çözünmezlik gibi şeyler tebeşirin özellikleri ya da nitelikleri arasında yer alır. Ama bu özellikleri taşıyan şeyin kendisi kireç taşıdır. Özellikleri içinde barındıran şey özdek olarak adlandırılır. Aynı şekilde yanımızda duran masanın özelliklerini “tahta” özdeği belirler, giydiğimiz pantolonun özelliklerini “yün” özdeği belirler. Kireç taşı, tahta ve yün sahip oldukları özellikler açısından bağımsız ve içlerine nüfuz edilemez oluşlarıyla daha temel özdeklerdir. Aynı şekilde fikirlerimiz ve hislerimiz de birer özdek olan çeşitli ruh hallerinin özellikleri ya da niteliklerinden ibarettir. Fakat ruh hallerinin derininde daha temel bir özdek olan “ruhun” yattığını unutmamakta fayda vardır.</p>

  <p>Kireç taşı hakkındaki bilgilerimiz onun beyazlık, kırılganlık gibi özellikleridir. Tahta hakkındaki bilgilerimiz onun yanıcılık ve liflerden meydana gelme gibi özellikleridir. Her bir özdek hakkında bilgisine ulaştığımız özellikler grubu, onun deneyimlerimiz doğrultusundaki değerini teşkil eder. Özdekler her koşul altında bu özellikler üzerinden değerlendirilir; bu özellikleri gözlemleyemediğimiz takdirde özdeğin varlığından söz etmemiz mümkün değildir. Bu özellikler olmadığı takdirde, deneyimlerimiz hiç değişmediği için yeni bir şeyler yaşama imkânımız olmayacaktır. Nominalistler özdeğin insanların isimleri somut hale dönüştürme çabasının yapay bir ürünü olduğunu düşünmektedirler. Fenomenler kireç taşı grubu ya da tahta grubu gibi gruplar halinde ele alınmaya başlar ve her bir grup kendi ismini alır. Bu isim o fenomen grubunu destekleyen bir işleve bürünür. Örneğin bugün hava sıcaklığının düşmesi, mevsim olarak adlandırılan bir kavramdan yola çıkılarak dile getirilir. Mevsim, gerçekte belirli tarihler arasındaki hava koşullarına verilen bir addır; ama, sanki bu yaşadığımız günü belirleyen bir olguymuş gibi ele alınır. Ona bir anlamda kendi başlığı altında toplanan olguları içinde barından bir varlıkmış gibi yaklaşılır. Ancak, nominalistler, maddelerin özelliklerinin onlara verilen isimlerin yapısında bulunmadığını iddia ederler. Bu yaklaşıma göre, maddelerin özellikleri öylesine çeşitli ve birbiriyle ilişkilidir ki, onları bir özdek başlığı altında toplamak neredeyse imkânsızdır.</p>

  <p>Skolastik düşünce özdek kavramını sağduyu açısından ele alarak ona çok teknik bir anlam yüklemiştir. Özdek kavramının faydacı sonuçlarının olmadığı düşünülebilir. Fakat, Skolastik düşünce özdek kavramına faydacı açıdan yaklaşarak onun önemini kanıtlamayı başarabilmiştir. Aşai Rabbani ayini (Hristiyanlıkta, İsa’nın yeryüzündeki son akşam yemeği anısına yapılan tören) ve bu ayinde yenilen ekmek ile içilen şarabı ele alalım. Özdek çok önemli bir faydacı değer taşıyacaktır. Şarapla birlikte yenilen ekmeğin özellikleri Tanrının akşam yemeğindekilerden farklı değildir, bu ekmeğin İsa’nın bedeni haline dönüştüğüne inanılır. Yani değişiklik yalnızca özdeksel olarak gerçekleşir. Ekmek özdeği geri plana çekilmeli ve duyusal özelliklerinde hiçbir farklılaşma olmamasına karşın mucizevi bir biçimde kutsal özdek onun yerini almalıdır. O özdek, özelliklerinde hiçbir farklılaşma olmamasına karşın vaftiz olmuş herkes için artık kutsal bir niteliğe bürünür. Özdek kavramı, sayısız etkileri sayesinde yaşamımıza girmiş olur. Bu, özdeklerin özelliklerinden bağımsız bir anlama bürünebildiğini gösteren bir örnektir.</p>

  <p>Yukarıda verdiğim örnek, özdek kavramının faydacı açıdan değerlendirilmesine ilişkin bilgisine sahip olduğum tek örnektir. Kuşkusuz yalnızca bağımsız zeminlerde “gerçek ruha” inananlar için ciddiye alınabilir.</p>

  <p>Maddi özdek kavramına Berkeley’in getirdiği eleştiri, felsefe alanında isminin yıllar boyunca anılmasını sağlayacak güçtedir. Berkeley’in madde kavramına yaklaşımı hemen herkes tarafından bilinmektedir. Berkeley, bilgisine sahip olduğumuz dış dünyayı bütünüyle yadsırken aslında onu teyit etmektedir. Skolastik düşünce maddi özdek kavramının dış dünyanın derinliklerinde ve dış dünyadan daha gerçek bir şey olduğunu iddia ederken, onu biz insanlar tarafından ulaşılamaz bir noktaya taşımıştır. Berkeley ise dış dünyayı gerçekdışılığa indirgeyenlerin başını çekmiştir. Ona göre özdeği ortadan kaldırmak ve anlayabileceğimiz, yakınlaşabileceğimiz Tanrı’ya inanmak, bizi doğrudan doğruya akla uygun bir dünyaya ulaştıracak ve onun kutsal otoritesi sayesinde dış dünya doğru bir biçimde algılanabilecektir. Berkeley’in “madde” eleştirisi sonuçları itibariyle faydacıdır. Maddeyi renk, figür, katılık ve benzeri duyularımızla tanırız. Bunlar o kavramın bizim gözümüzdeki değerleridir. Maddenin varlığı karşısında bu tür duyuları alırız, madde olmadığında bunları duyumsamayız. O halde bu duyular onun gerçek anlamıdır. Bu açıdan bakıldığında Berkeley’in maddeyi tamamıyla yadsıdığını söyleyemeyiz; onun tek amacı bizlere maddenin nelerden meydana geldiğini göstermeye çalışmaktır.</p>

  <p>Tinsel özdek kavramı da önce Locke, daha sonra da Hume tarafından benzer bir biçimde faydacı yöntemle eleştiriye uğramıştır. Burada yalnızca Locke’un “bireysel kimlik” kavramına yaklaşımına değineceğiz. Locke, bu kavramı deneyimler çerçevesinde faydacı değeri üzerinden ele almıştır. Bireysel kimlik, ona göre bir çeşit “bilinçlilik hali”dir. Yani, yaşamımızın belirli anlarında daha önceki deneyimlerimizi hatırlar ve yaşadığımız deneyim ile diğer tüm deneyimlerimizin aslında bir bütünün, kişisel tarihimizin parçaları olduğunu hissederiz. Akılcılık yaşamlarımızdaki bu pratik sürekliliği ruh özdeğimizin birliği ile açıklar. Fakat Locke’un yaşadığı çağda ruh esas olarak ödüllendirilmesi ya da cezalandırılması gereken bir şey olarak ele alınmaktadır. Konumuz itibariyle Locke’un bu soruna yaklaşımına yakından bakalım:</p>

  <blockquote>
    <p>“Bir kişinin yaşlı bir bilgeyle aynı ruhu paylaştığını farz edelim. Bu kişi kendi eylemlerini daha önce varolmuş herhangi bir kişinin eylemlerinden ayırt edebilir mi? Bu kişinin yaşlı bilgenin eylemlerinin de bilincinde olduğunu farz edersek, kendisi yaşlı bilgeyle aynı kişi olacaktır... Bu bireysel kimlikte her türlü ödüllendirme ve cezalandırma hakkı da kendi içinde saklıdır. Onun bilemediklerine hiç kimse bir açıklama getiremeyecektir. Herkes onun kaderini, bilincini beddualarla değerlendirecektir. Daha önceki yaşamında neler yaptığının bilincinde olmak gibi bir cezayla cezalandırıldığı halde bunun farkına varmamak mutsuzluktan başka ne verebilir?”</p>
  </blockquote>

  <p>Locke için bireysel kimlik faydacı açıdan tanımlanabilir unsurlardan oluşur. Bireysel kimliğin doğrulanabilir olgular haricinde ruhsal bir boyutunun da olup olmadığı tamamıyla spekülatiftir. Locke, uzlaştırmacı bir kişilik olarak, bilincimizin altında bir ruhun yattığı inanışına pasif olarak destek sunar. Fakat Hume, deneysel bir psikolog olarak, ondan bir adım daha ileri gider ve ruhu tamamıyla yadsır. Onu iç yaşamımızın doğrulanabilir bir bileşeni olarak ele alır ve bu suretle etkisini ya da değerini en asgari boyuta indirir. Ruh belirli sınırlar dahilinde iyi ya da “gerçektir”, ama yalnızca belirli sınırlar dahilinde...</p>

  <p>Maddi özdekten söz etmek doğal olarak materyalizm doktrinini gündeme getirir. Fakat felsefi materyalizm “maddeye” inanmakla bir tutulamaz. Bir kişi Berkeley’in yaptığı gibi maddeyi inkâr edebilir ya da Huxley’in yaptığı gibi görüngücü bir yaklaşım sergileyebilir. Fakat yine de daha üst bir fenomeni alttaki fenomenlerle açıklamayı; dünyanın yazgısını onun kendi parçaları ve gücüyle açıklamayı seçmesiyle geniş anlamda materyalist bakışı sergileyebilir. Materyalizm işte bu geniş anlamıyla teizmin karşısında yer alır. Materyalizm olup bitenleri doğanın yasalarıyla açıklar. İnsan zekâsının en nitelikli ürünleri, olguların bilgisine tam olarak sahip olan biri tarafından kolaylıkla alaşağı edilebilir. Zihnimiz her koşul altında doğal olanı kaydetmeli ve onu fiziğin işleyen yasaları olarak kabul etmelidir. Günümüz materyalizminin anlayışı bu açıdan natüralizm olarak adlandırılabilir. Bu duruş teizm ya da daha genel anlamda spiritüalizmin (tincilik ç.n.) tam karşısında yerini alır. Çünkü tinciliğe göre akıl olguları yalnızca kaydetmekle kalmayıp onları etkileyebilecek bir nitelik taşır; dünya da daha alt unsurlarca değil, daha üst unsurlarca yönetilmektedir.</p>

  <p>Bu sorun ateist yaklaşımlar sözkonusu olduğunda daha keskin bir çelişki olarak ortaya çıkar. Madde kaba, pürüzlü, duygusuz ve donukken; ruh saf, yüce ve kutsaldır. Evrenin soyluluğu daha üstün olana öncelik tanınmasını gerektirdiği için belirleyici ilke ruh olmalıdır. Oysa ki akılcılık ateizmle çatışmasında soyut ilkeleri birer kesinlik olarak ortaya koymakla en büyük yanılgıya düşer. Tincilik bu vurguyla birlikte soyutluğa yönelik bir hayranlık boyutuna indirgenir. Örneğin, hatırı sayılır profesörlerimizden biri materyalizmi bir balçık felsefesi olarak suçlayarak böylelikle onu çürüttüğüne inanmaktadır.</p>

  <p>Tinciliğin yukarıda sözünü ettiğimiz türden iddialarını yanıtlamak çok kolaydır ve Bay Spencer bunu çok etkili bir biçimde gerçekleştirmiştir. <i>Psikoloji</i> adlı eserinin ilk bölümünün sonlarında maddenin hiç de kaba olmadığını çok güzel ifade eder. Modern bilimlerin ulaştığı sonuçlar bunun göstergesidir. Doğadaki olguların zenginliği karşısında asıl ruh kaba kalmaktadır. Spencer, soyut bir eleştiriye soyut bir yanıt vermek suretiyle materyalizme karşı çıkayım derken maddeye “duygusuz - kaba” bir olgu olarak yaklaşanların aslında bindikleri dalı kestiklerini gözler önüne sermiştir. Madde gerçekte inanılmaz boyutlarda arıtılabilmiştir. Bu eleştiriyi yapanların maddenin ne kadar kutsal bir şey olduğunu kavrayabilmeleri için bir ölünün yüzüne bakarak maddenin geçirdiği değişimleri görmeleri yeterlidir. Yaşamın ilkesi ister maddi ister tinsel olsun, maddenin kendisi yaşamın amaçlarından hiçbir suretle soyutlanamaz. İnanışa göre Tanrının İsa’da vücut bulması da maddenin olasılıklarını göstermeye yetmez mi?</p>

  <p>İlkeler üzerine yapılan entelektüel tartışmaları bir kenara bırakarak, soruna faydacı yöntemle yaklaşmanın zamanı gelmiştir. Madde gerçekte nedir? Dünyanın işleyişinin madde ya da ruh üzerinden şekillenmesi yaşamımızda neleri değiştirecektir? Bu sorularla konu çok daha farklı bir karaktere bürünür.</p>

  <p>Şimdi dikkatlerinizi çok önemli bir noktaya çekmek istiyorum. Dünyanın kutsal bir ruh tarafından yönetiliyor olması ya da maddenin doğasına göre şekilleniyor olması dünya tarihi açısından temel bir ayrıma işaret etmektedir.</p>

  <p>Dünyayı şimdi bulunduğumuz noktada durdurduğumuzu varsayalım. Hiçbir gelecekten söz edilemediği noktada bir teistin ve bir materyalistin tarih üzerine açıklamalarını dinleyelim. Teist dünyanın Tanrı tarafından nasıl meydana getirildiğini anlatacaktır. Materyalist ise dünyanın gelişim sürecini fizik yasalarıyla açıklamakta aynı başarıyı gösterecektir. Bir faydacının bu teorilerden hangisini tercih edeceğini düşünelim. Hiçbir gelecekten söz edilemiyorsa, faydacı yöntem bu soruna nasıl uygulanabilir? Sonuçta hiçbir şey değişmeyeceğine göre, her iki teori de farklı kelimelerle ifade edilmesine rağmen aslında aynı anlama gelecektir.</p>

  <p>Bir de şunu varsayalım, Tanrının varlığı başlangıçta yaratmış olduğu ve kendi seyrine bıraktığı bir dünya için ne anlam taşıyacaktır. Tanrının yaratıcı gücüyle dünyayı yaratmış ve onu kendi haline terketmiş olduğunu düşünelim. Bir gelecek olmadığına göre, dünyanın tüm anlamı ve değeri belirlendiğine göre, artık Tanrının ölçütlerine ihtiyaç duyar mıyız? Dünyayı yaratmış olduğu için ona minnet borçlu oluruz, ama bundan öteye gitmeyiz. Durumun tam tersi olması halinde ona karşı duyduklarımız minnetin ötesine geçmez mi? Tanrı’yı yalnızca bir hipotez konumuna indirgeyip maddeyi tek başına sorumlu kıldığımız zaman bundan zarar görmez miyiz? Tanrının varlığı dünyayı daha yaşanılır ya da zengin kılmaz mı?</p>

  <p>Bu sorulara kesin yanıtlar verebilmek imkânsızdır. Her iki hipotezde de dünya sonuç olarak şimdiki haliyle karşımıza çıkacaktır. Browning’in de söylediği gibi dünya “bizlerin ödülü ya da cezası” olarak karşımızda durmaktadır. Maddenin kendisini ya da Tanrı’yı asıl neden olarak görmek dünyanın şu anki halini hiçbir şekilde değiştirmeyecektir. İster Tanrı, ister atomlar yaratmış olsun bundan başka bir dünya yoktur. Tanrı, atomların yapabildiklerini yapmakla, yani bir başka deyişle atomların karakterinde kendini ortaya koymakla atomlara verdiğimiz değerden daha fazlasını göremez. Varlığı dünyanın işleyişinde herhangi bir farklılık getirmiyorsa, bu onun saygınlığını hiçbir surette arttırmaz. Aynı şekilde yokluğu da onun saygınlığından hiçbir şey eksiltmez. Bir tiyatro oyunu bittiğinde ve perdeler indiğinde, onun yazarının sıra dışı bir deha mı yoksa sıradan bir yazar mı olduğu gerçekte hiçbir şeyi değiştirmeyecektir.</p>

  <p>Hipotezlerimizden geleceğe ilişkin yeni deneyim ya da hareket olasılıklarını çıkardığımızda materyalizm ve teizm arasındaki çatışmanın oldukça önemsiz bir ayrıntıya dönüşeceğini görmüş olduk. Bu durumda Tanrı ve madde dünyaya son şeklini veren bir güç olarak aynı anlama bürünür ve bilge bir insana bu noktadan sonra yüzeysel kalan bir tartışmaya sırt çevirmekten başka bir şey düşmez. Gerçekten de faydacılar ve bilim adamlarının başını çektiği bir grup gelecek açısından hiçbir sonuç getirmeyecek olan felsefi tartışmalara bilinçli bir şekilde sırt çevirmektedir. Çoğu insanın bilinçli olmasa da ister istemez yaptığı tercih de budur. Felsefenin bu sözsel ve boş karakterine hiçbirimizin sıcak bakmadığı bir gerçektir. Faydacılık, tam da bu noktada artık hiçbir sonu olmayan bu teorilerden alternatif faydacı sonuçlar çıkarmakla çok büyük bir misyon üstlenir. Ortalama insanlar ve bilim adamlarının bu türden sonuçlar çıkarmayı amaçlamadığı ve metafizikçilerin de böylesi sonuçlar çıkarmaktan çok uzak olduğu düşünüldüğünde, felsefenin hiç de istenmeyen bir noktaya gerileyeceğini tahmin etmek güç değildir.</p>

  <p>Düzeyli olan her metafizik tartışma, ne kadar konjektürel ya da soyut olursa olsun pratik bir yön de taşır. Bunu fark edebilmek için ilk olarak üzerinde durduğumuz sorunu farklı bir şekilde ortaya koyalım. Dünyanın geleceğinin olduğu ve henüz hiçbir şeyin son bulmadığını varsayalım. Bu tamamlanmamış dünyada materyalizm ya da teizm ayrımı son derece pratik bir ayrım hüviyetine bürünecektir. Bunu yakından incelemekte fayda var.</p>

  <p>Bugüne kadar yaşanan olguların Tanrının ellerinde şekillenmiş olması ya da fizik yasaları uyarınca atomların amaçsız hareketlerinden oluşması neyi değiştirecektir? Geçmiş olgular sözkonusu olduğunda hiçbir şey değişmeyecektir. Olgular yaşanmıştır ve onları yaratan ister atomlar ister Tanrı olsun sağladıkları faydalar karşımızdadır. Geleceği ve onun pratik sonuçlarını tamamıyla yadsıyan günümüz materyalistleri, aslında maddenin de Tanrı kadar kutsal bir varlık olduğunu iddia ederek materyalizme duyulan nefreti hafifletmeye çalışmaktadır. Bu terimlerden birinin kabalığı ve duygusuzluğu, diğerinin kutsallığı ve saygınlığı üzerinden şekillenen bir tartışma tamamıyla vakit kaybıdır. Asıl olarak ister Tanrı ister madde olarak adlandırdığınız varlığın gizemi, gücü ve sınırsız enerjisine bakılmalıdır. Spencer’ın bizi yönlendirmek istediği nokta tam anlamıyla budur.</p>

  <p>Felsefenin bir yüzü her zaman için geleceğe dönüktür. Dünyanın geçmişini ve bugününü ele almakla kalmaz, yarın bizi nelerin beklediğiyle de ilgilenir. Dünyamızı kusursuzluğa taşıyacak bir şey vaat edilse, aklı başında olan herkes bu gücün karşısında secdeye varacaktır. Spencer’ın da kendi deyimiyle sınırsız güç karşısındaki tutumu bu değil midir? Asıl ihtiyacımız olan şey yalnızca haklılığını günümüze kadar değil geleceğe de taşıyan bir güçtür. Bu güç pratik olarak Tanrının yapabildiklerini yapsın, Tanrıyla eş olsun, işlevi Tanrınınkiyle aynı olsun ve varlığını hiç kimse inkâr edemesin. İşte bu yeni dini “kozmik his” olarak tanımlamak hiç de uygunsuz olmayacaktır.</p>

  <p>Peki Spencer’ın inandığı kozmik evrim sürecinde mutlak bir kusursuzluk ilkesinden söz etmek mümkün müdür? Elbette ki hayır. Çünkü ona göre kozmik evrim süreci içindeki her şeyin geleceği bilim tarafından zaten belirlenmiştir. Bu yaklaşım kendini ateizmle sınırlayarak sorunun pratik yönünü tamamıyla göz ardı etmektedir. Buna göre dünyanın gidişatına ciddi anlamda hiçbir şekilde müdahale etme şansımız yoktur. Şimdi faydacılık yöntemini bu soruna uyguladığımızda materyalizm ya da teizmin taşıdığı anlamı daha net görebiliyorsunuzdur.</p>

  <p>Geçmişe yönelik bir inceleme yapıldığında materyalizm ve teizmin arasında hiçbir farklılık göze çarpmazken, gelecek sözkonusu olduğunda durum tamamıyla farklılaşmaktadır. Mekanik evrim teorisine göre madde ve hareketin yeniden bölüşümü yasalarının şimdiye kadar büyük önem taşımış olduğu doğrudur, ancak bu önemi gelecekte de koruyacaklarını düşünmek hata olacaktır. Evrimsel bilimlerin öngördüğü evrenin son halini hepimiz biliyoruz. Bunu belki de Balfour’dan daha iyi ifade eden çıkmamıştır:</p>

  <blockquote>
    <p>“Sistemimizin enerjileri azalmaktadır. Güneşin görkemi solmaktadır. Dünyamız bu gidişata daha fazla ayak uyduramayacaktır. İnsanlar günün birinde mağaralara geri dönecektir ve tüm düşünceleri tükenecektir. Bu dönemeçte evrenin suskunluğu bozulacak ve bunu bilincimiz kabullenemeyecektir. ‘Ebedi olduğu düşünülen abideler’, ‘ölümsüz eserler’ sanki hiç varolmamış gibi olacaktır. İnsanlığı, onu çağlar boyunca etkileyen çabalar, dehalar, adanmışlıklar ve acılardan daha iyi ya da daha kötü bir şey beklememektedir.”</p>
  </blockquote>

  <p>Her şey ama her şey sonuçta ardında hiçbir yankı ya da hatıra bırakmadan son bulacaktır. Bu trajedi bilimsel materyalizmin çizdiği gelecek tablosudur. Daha yüce güçlere değil de maddeye güç atfetmenin ulaşmış olduğu ve ulaşabileceği son nokta budur. Peki bu noktadan bakıldığında maddenin ve hareketin “kabalığından - duygusuzluğundan” söz etmek yersiz mi olacaktır?</p>

  <p>Hayır, ama materyalizme karşı çıkış olumlu değil olumsuz bir temele dayanmalıdır. Günümüzde materyalizme eleştiriyi “kabalık” temelinde şekillendirmek gülünç olacaktır. Onu ne olduğu ile değil, ne olmadığı ile eleştirebiliriz; yani ahlâki ideallerimize ve umutlarımıza yanıt vermemekle.</p>

  <p>Tanrı kavramı, mekanik felsefedeki matematiksel kavramlar karşısında netlik bakımından bir üstünlük sağlayamaz. Ancak Tanrı kavramının onların karşısındaki pratik üstünlüğü de tartışma götürmez bir gerçektir. Bunu ideal düzenin korunacağını garanti ederek başarır. Son sözü Tanrının söyleyeceği bir dünya yanıp kül olabilir ya da donup kalabilir; ama Tanrının eski idealleri hiçbir zaman unutmayacağını düşünerek onları meyve verecekleri başka yerlere taşıyacağından şüphe duymayız. Bu yüzden trajedi yalnızca görüntüsel ve kısmidir. Mutlak son ise bambaşkadır. Bu ölümsüz ahlâki düzen fikri kalplerimizin derinliklerinde yatan ihtiyaçlara yanıt verir. Dante ve Wordsworth gibi şairler, şiirlerindeki olağanüstü rahatlatıcı ve umut verici havayı böyle bir düzene samimiyetle inanmalarına borçludur.</p>

  <p>Yukarıda yürüttüğümüz tartışmadan şu sonucu çıkarabiliriz: Materyalizm ve teizm arasındaki ayrımın temeli asıl olarak maddenin özü ya da Tanrının metafizik özellikleri konusunda değil, ölümsüz ahlâki düzen konusunda yatmaktadır. Materyalizm ahlâki düzenin ölümsüz olduğunu reddederek umutları öldürür. Teizm ise ölümsüz bir ahlâki düzen inancıyla umutları yaşatır. Kuşkusuz bu ayrım da insanların hisleri üzerinden şekilleneceği için insan, insan oldukça ciddi bir felsefi sorun olma özelliğini koruyacaktır.</p>

  <p>İçinizden bazıları bulundukları noktadan geri adım atmak istemeyecektir. Oysa ki, teizmin ve materyalizmin dünyanın geleceğine ilişkin farklı tahminlerinin bulunduğu kabul edilse bile, aralarındaki farkın sıradan bir insan için hiç de büyük bir fark olmadığı savunulabilir. Sıradan bir insanın daha kısa vadeli düşüneceği ve bu türden olmayacak hayallere kapılmayacağı iddia edilebilir. Ancak bu insan doğasına haksızlık etmek demektir. Dinsel melankoli bu tür bir cüretle son bulmaz. Mutlak sonlar felsefenin esas ilgi alanı olmaya devam edecektir ve ortalamanın üstündeki her insanın gözündeki önemini koruyacaktır.</p>

  <p>Konuyu yeterince geniş ele aldığımızı söyleyebilirim. Fakat bir nokta daha var ki o da teizmin materyalizmin aksine bir vaadi içinde barındırmasıdır. Materyalizmin güneşi düş kırıklığıyla batarken, teizmin tüm türlerinde mutlu bir son vaadi vardır. Mutlakçılık hakkında söylediklerimi hatırlayın: Mutlakçılık, bizlere ahlâki tatil fırsatı sunuyordu. Her türlü dini görüşün bunu başardığını söyleyebiliriz. Yalnızca güç anlarda bizim yanımızda yer almakla kalmaz, aynı zamanda hatalarımızı da meşrulaştırırlar. Bu meşrulaştırma zemini oldukça geniştir. Tanrı’ya olan inancımızın doğurduğu güzel gelecek umudunun bilimin sayısız yöntemiyle güçlendirilmesi gerecektir; Tanrı bilgisine ancak onun eserini inceleyerek ulaşabiliriz. Fakat Tanrı’ya duyduğumuz inanç tüm bu bilgilerden önce gelir. Kendi adıma Tanrının varlığının esas olarak iç dünyamızdaki kişisel deneyimlerde yattığına inanıyorum. İç dünyanızdaki kişisel deneyimleriniz bir Tanrının varlığına işaret ediyorsa, onun adı dahi tatilin faydasını çıkarmanıza yetecektir. Tanrı gerçeği diğer tüm gerçekliklerimizi belirleyecektir.</p>

  <p>Şimdi ise felsefenin bir başka can alıcı sorunu olan doğanın düzeni sorununa geçelim. Tanrının varlığı her zaman için bazı doğal olgularla kanıtlanmaya çalışılmıştır. Birçok olgu sanki kendi açıklamasını da içinde barındırırmışçasına kusursuz bir düzen içinde gerçekleşmektedir. Örneğin bir ağaçkakanın gaga yapısı onun kendi dünyası içindeki konumu için kusursuz niteliktedir, ya da gözlerimiz kusursuz bir düzenek gibi işlemektedir. Örnekler çoğaltılabilir. Fakat hepsinin işaret ettiği bir nokta vardır ki, o da bu düzeni sağlayanın insan ve hayvan canlısı bir tanrısallık olduğudur.</p>

  <p>İlk adım düzenin varlığını kanıtlamaktır. Doğa, işleyişi içinde ayrı ayrı olguların nasıl da kusursuz bir biçimde birbiriyle örtüştüğünü kanıtlamak için yeterince veri sunmaktadır. Gözlerimiz ana rahminin karanlığı içinde meydana gelir, ışıksa güneşten kaynaklanır. Sanki birbirleri için yaratılmış gibidirler. Işığın ve gözlerin biraraya gelmesiyle görüntü karşımıza çıkar.</p>

  <p>Bu argümanın atalarımızın gözündeki değerini düşündüğümüzde, Darwin’in teorisinin zaferinin ardından geri plana düşmesi şaşırtıcıdır. Darwin doğanın değişen koşullarına ayak uyduramayan birçok canlı türünün nasıl yok olduğunu göstererek yepyeni bir kapı aralamıştır. Eğer bu tasarlanmış bir düzen ise, onun yaratıcısının iyi mi yoksa kötü mü olarak değerlendirilmesi gerektiğini tartışmaya açmıştır. Tabii ki bu tamamıyla hangi noktadan baktığınızla bağlantılıdır. Ağaçkakanın gagasının kusursuz yapısı, ağaç kabuğunun altındaki kurtçuk için ancak şeytani bir yaratıcının ürünü olabilir.</p>

  <p>Din adamları bu noktadan sonra Darwin’in dikkat çektiği olgulara yoğunlaşmışlar ve bu olguların da kutsal bir amacı yansıttığını iddia etmişlerdir. İşleyen mekanizmanın amacı tartışma konusu olmuştur. Bir futbol takımının amacı tek başına topun direkler arasındaki çizgiyi geçmesini sağlamak değildir. Eğer böyle olsaydı gecenin bir vakti oraya giderek bunu istedikleri sayıda gerçekleştirirlerdi. Oysa ki futbol takımının amacı bunu belirli bir mekanizma içerisinde, yani oyun kuralları çerçevesinde gerçekleştirmektir. Tanrının amacı da tek başına insanı yaratmak ve onu korumak değildir. Bunu doğanın muazzam mekanizması içerisinde gerçekleştirmiştir. Doğanın yasaları ve karşı güçler olmaksızın insanı yaratmak ve mükemmele taşımak Tanrı için fazla kolay bir başarı olacaktır.</p>

  <p>Tartışma bu noktaya çekilerek, ilahi düzenin daha önceki insancıl karakterinin kaybolması pahasına sürdürülmüştür. Düzenin sağlayıcısı artık o eski insan ve hayvan canlısı karakterini kaybetmiştir. Düzen insan aklının alamayacağı oranda gelişmiştir. Oysa ki düzenin insanı ezen unsurları ne kadar çok olursa, o düzeni sağlayanın insanlar gözündeki değeri düşürecektir. Düzenin içindeki iyilikler ve kötülüklerden oluşan akıl almaz bir karışımı bizlerin önüne sunan yaratıcının karakterini kavrayabilmemiz gerçekten de güçtür. Belki de imkânsızdır. Bu nedenle düzen kelimesinin hiçbir pratik sonucu yoktur ve tek başına hiçbir şeyi açıklamaz. İlkeler içinde en kısır olanı budur. Bir düzenin olup olmadığını tartışmak zaman kaybından öte bir sonuç vermez. Asıl soru, ister belli bir düzen içinde yaratılmış olsun ister olmasın dünyanın ne olduğudur; bunun yanıtına da ancak doğanın tüm yönlerinin incelenmesiyle ulaşılabilir.</p>

  <p>Doğanın yarattıklarının ya da yaratmakta olduklarının mutlaka ve mutlaka yeterli olduğu ve üretim amacına uygun olduğu hiçbir zaman unutulmamalıdır. Ürünlerinin karakteri ne olursa olsun bunların kendi amaçlarına uygunluğu her türlü tartışmanın ötesindedir. Örneğin Fransa’da kısa süre önce yaşanan yanardağ felaketinin karşımıza çıkardığı korkunç tablo hafızalarımızdan silinmemiştir. O bölge tamamıyla boşaltılmış ve insani yardım amacıyla ülkemizden de oraya gemiler gönderilmiştir. Eğer Tanrı böyle bir sonucu amaçlamış ise, etkisi yüzyıllar boyu silinmeyecek bir aracı kullanarak büyüklüğünü göstermiştir. Bu doğada ya da tarihte yaşanan tüm olaylar için geçerlidir. Her şeyin kesin bir sonucu vardır; bu kaos da olabilir, kusursuz bir uyum da olabilir. Sonuçta neyin gerçekleşmiş olduğuna baktığımızda, koşulların bunu sağlamak için kusursuz bir biçimde tasarlanmış olduğunu görürüz. Kozmik mekanizmanın yaşadığımız dünyayı yaratmak amacıyla tasarlanmış olduğunu rahatlıkla söyleyebiliriz.</p>

  <p>Tüm bu tartışmalardan “düzen” soyutlamasının faydacı açıdan hiçbir anlam taşımadığı sonucunu çıkarabiliriz. Düzenin ne olduğu ve düzenleyicinin kim olduğu soruları elbette ki ciddi sorulardır ve olguların incelenmesi bu sorulara yaklaşık yanıtlar verebilmenin tek yoludur. Olguları inceleyerek düzeni kutsal bir varlığın yarattığı sonucuna ulaşanlar bundan belirli bir fayda görürler. Akılcı bir ilke olarak hiçbir değer taşımayan “düzen” soyutlaması böylelikle bir vaat boyutuna ulaşır. Bu inançla deneyimlerimize döndüğümüzde, geleceğe daha güvenli bir biçimde bakabiliriz. Düzenin işleyişinde kör bir gücün etkili olmadığını düşünmek, daha iyi sonuçlara yönelik beklentilerimizi arttırır. Düzen ve düzenleyici sorunlarından çıkabilecek tek faydacı anlam geleceğe güvenle bakabilmektir. Böylelikle bu terimler mümkün olan en “gerçek” hallerine bürünmüş olur.</p>

  <p>Şimdi bir başka can alıcı ayrım noktası olan özgür irade konusuna geçelim. Özgür iradeye inananların çoğu akılcı gelenekten gelmektedir. Bu ilke insanın saygınlığını esrarengiz bir biçimde daha değerli kılar ve ona pozitif bir erdem yükler. Özgür iradeye inanmak için sırf bu neden bile yeterlidir. Oysa, özgür iradeyi tamamıyla yadsıyan deterministler insanın birey olarak hiçbir şeyi yaratamayacağına inanırlar. İnsanlık, geçmiş kozmos tarafından belirlenen geleceğe doğru sürüklenir. İnsan bu kozmosun yalnızca küçük bir parçasıdır. Bu anlamda insan yaratıcı özelliğinden soyunarak daha az takdire şayan bir mertebeye iner. Sırf bu nedenle çoğunluğunuzun özgür irade inancını paylaştığınızı tahmin etmek güç değildir.</p>

  <p>Özgür irade konusunun faydacı açıdan da ele alınması gereklidir. Bu noktada her iki tarafın da benzer faydacı yorumu getirmesi şaşırtıcıdır. Etik tartışmalarda sorumluluk kavramının ne büyük bir önem taşıdığını hepiniz bilmektesiniz. Etiğin iyiliği ve kötülüğü belirleyen bir kurallar düzeni olduğunu düşünülebilir. Böylelikle suç, günah ve ceza kavramları çok ilgi duyulan bir mesele halini alacaktır. “Kimi suçlayacağız?”, “Kimi cezalandıracağız?” ve “Tanrı kimi cezalandıracak?” gibi sorunların insanlığın dinsel tarihinde birer kâbusa dönüşmüş olması da bundandır.</p>

  <p>Hem özgür irade yanlıları hem de deterministler birbirlerini hemen hemen aynı temelde eleştirmişlerdir. Onların gözünde karşı taraf iyi ya da kötü hareketlerin sorumluluğunu bu hareketi gerçekleştirenlerin omuzlarından almaktadır.</p>

  <p>Özgür iradeye inananlar, geçmişin etkileriyle hiç ilgilenmeksizin yepyeni olanı esas alırlar. Eğer yaptıklarımız geçmiş tarafından önceden belirleniyorsa, elimizden geçmişin belirleyici olduğu geleceğe sürüklenmek dışında bir şey gelmiyorsa nasıl olur da eylemlerimizden dolayı sorumlu tutulabiliriz? Özgür iradeye inananların karşı cephede yer alan deterministlere yönelttikleri soru işte budur.</p>

  <p>Deterministler de bu soruya bir başka soruyla karşılık verir. Özgür iradeye sahip olduğumuzu kabul edersek durum farklı mı olacaktır? Özgür irade katışıksız bir yeniliği ortaya koyuyorsa, yani hiçbir geçmişe dayanmıyor ve hatta kişinin karakterinin sürekliliğini de aşıyorsa, yaptıklarımızdan sorumlu tutulabilir miyiz? Karakterlerimiz bir süreklilik taşımıyorsa hareketlerimiz sonucunda nasıl olur da ödül ya da cezayı hak edebiliriz?</p>

  <p>Uzun süre dağınık duran bu boncuk taneleri, determinizm karşıtı akıl almaz bir doktrin sayesinde iç gereksinim ipliğiyle birbirlerine bağlanabilmiştir. Fullerton ve McTaggart bu konuda cesur çıkışlar yapmıştır.</p>

  <p>Herhangi bir insanın bu türden ilkeleri soyluluk ya da sapkınlık olarak değerlendirip kendine sığınacak bir liman aramasında hiçbir sakınca yoktur. Cezalandırma ya da ödüllendirme yönündeki toplumsal mekanizmanın sağlıklı bir biçimde işletilmesinin önünde hiçbir engel yoktur. Bir insan iyi bir iş gerçekleştirmişse onu ödüllendiririz, kötü bir hareketinden dolayı da onu cezalandırırız. Bu mekanizma hareketin neden kaynaklandığını tartışan teorilerden tamamıyla bağımsız bir şekilde işler.</p>

  <p>Erdem sorunu üzerine bu denli eğilmek bize hiçbir fayda getirmeyecektir. Erdeme sahip olup olmadığımızı da ancak Tanrı bilebilir. Özgür iradeyi savunmak gerçekten faydacıdır. Fakat konu üzerindeki hiçbir sonuca varmadığı çoktan görülmüş olan tartışmaları sürdürmek faydasızdır.</p>

  <p>Özgür irade kavramı, faydacı açıdan dünyada yeniliklere olan inancı içinde barındırır. Yeniliğin yüzeysel fenomenleri kadar, en derin unsurlarına dönük de bir beklenti yaratır. Hiçbir şey geldiği gibi gitmeyebilir, gelecek bambaşka olabilir. Buradaki iyimserliği kim yadsıyabilir. Doğanın bütünlüğü yasalarla belirleniyor olabilir ama bu bütünlük takribi bir bütünlüktür. Dünyanın geçmişine bakarak kötümserliğe kapılanların özgür irade doktrinine sıcak yaklaşması kaçınılmazdır. Bu doktrin, gelişmenin en azından olası olduğunu savunur. Determinizmse bu olasılığı insanın cehaleti olarak değerlendirmekte sakınca görmez.</p>

  <p>Yukarıda sözünü ettiğimiz özelliğiyle, özgür irade, tıpkı Mutlakçılık, Tanrı, Ruh ya da Düzen kavramlarında olduğu gibi bir vaat niteliği taşır. Başlangıçtan itibaren kusursuz bir dünyada yaşıyor olsaydık, bu kavramlar bizim için hiç de şimdiki kadar değer taşımayacaktı. Dünyamıza mutluluk egemen olsaydı, bu tür spekülasyonlara kimse prim vermeyecekti. Gerçekten de dine ve metafiziğe olan ilgimiz deneysel geleceğimizin güvende olmayışından kaynaklıdır. İnsanoğlunun bir garantiye ihtiyacı vardır. Geçmişimiz ve bugünümüz kusursuz olsaydı gelecekten kaygı duyar mıydık? Özgür iradenin peşinde koşar mıydık? Huxley’in söylediği gibi “Beni her gün bir saat gibi kurun ve doğrudan şaşmayayım, o zaman özgürlüğümden seve seve vazgeçerim.” Mükemmel bir dünyada yaşıyor olsaydık, özgürlüğün tek anlamı hata yapma özgürlüğü olmayacak mıydı? Böyle bir özgürlüğü kim ister? Ancak daha iyi yönde olan bir olasılık temenni edilebilir ve şunu söylemek zorundayım ki, yaşadığımız dünyada bizi bu türden temennilere itecek yeterince kusur mevcuttur.</p>

  <p>Özgür irade doktrininin tüm anlamı onun rahatlatıcı etkisinde saklıdır. Bu etki diğer tüm dini doktrinlerdekiyle aynıdır. Tanrı, özgür irade, düzen ve benzeri kavramların bunun dışında hiçbir pratik anlamı yoktur. Ancak bu şekilde, kendi içlerinde ne kadar karanlık olsalar da, yaşam yolculuğunda önümüze ışık tutan bir rehber olmayı başarırlar. Bu kavramları sözünü ettiğimiz yönüyle ele almadığımız takdirde hep yerimizde sayacağımızı hatırlatmama bilmiyorum gerek var mı? Faydacılık onlardaki pozitif anlamı seçerek, geri kalanına da sırtını çevirir. “Tanrı gökyüzünde ve bizler de yeryüzündeyiz. Teolojinin kalbi de burada atar, bu yüzden de hiçbir akılcı tanımlamaya ihtiyaç yoktur.”</p>

  <p>Neden bunu kendimize itiraf etmekte zorlanıyoruz? Faydacılık gözlerini en yakın pratik zeminden hiç ayırmamakla, dünyanın en köklü perspektiflerine ulaşmaktadır.</p>

  <p>Özetleyecek olursak, faydacılık Tanrı, Düzen, Özgür İrade gibi kavramlara eğilerek onlardaki vurguyu değiştirmekte ve olguların kendisine yönelmeye devam etmektedir. Hepimizi ilgilendiren temel soru şudur: Dünyamız nereye gitmektedir? Felsefenin ağırlık noktası da bu noktaya kaymalıdır. Daha üstün varlıların görkemiyle gölgelenmiş dünyamız hakkettiği değeri görmelidir. Şimdiye kadar “Mutlakçı” yaklaşımların başaramadığı bu vurgu değişikliğini ancak bilimsel ve bireyci zihinler gerçekleştirebilecektir. Bu bir anlamda Protestan bir reform sürecidir. Protestanlık papa yanlılarınca nasıl bir anarşi ve karmaşa olarak değerlendiriliyorsa, faydacılık da felsefedeki ultra akılcı zihinler tarafından öyle değerlendirilecektir. Fakat yaşam Protestanlığın benimsendiği ülkelerde de akıp gitmektedir ve şimdiye dek anarşi ya da karmaşa meydana gelmemiştir. Felsefi Protestanlık da benzer bir başarıya ulaşacak ve kendi ayakları üzerinde yükselecektir.</p>

  <div class="footnotes">
    <p class="footnote" id="n1"><a class="backref" href="#ref1">1</a> “İnançların Kurumları”, sf. 30.</p>
  </div>
</body>
</html>
