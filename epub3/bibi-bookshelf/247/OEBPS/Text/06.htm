<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="VI FAYDACILIĞIN GERÇEĞE YAKLAŞIMI">BÖLÜM VI</h1>

  <h2>FAYDACILIĞIN GERÇEĞE YAKLAŞIMI</h2>

  <p>Maxwell’in çocukluğunda kendisine her şeyin açıklanmasını istediği ve insanlar ona herhangi bir fenomenin basit sözel anlatımlarını sunduklarında bununla yetinmeyerek “Peki ama onun nasıl çalıştığını öğrenmek istiyorum.” cümlesini sarfettiğini işitmişsinizdir. Gerçek hakkında sorulmuş bu tür bir soruya yanıtı ancak faydacılar verebilir. Schiller ve Dewey başta olmak üzere günümüz faydacılarının bu konuya ilişkin tek makul yaklaşımı sergiledikleri kanaatindeyim. Konunun çok nazik bir yapıya sahip olduğu açıktır. Schiller ve Dewey’in gerçeğe yaklaşımları akılcı filozoflar tarafından öylesine şiddetle eleştirilmiştir ki ve öylesine yanlış anlaşılmıştır ki bu konuyu aydınlatmanın zamanının geldiğini düşünüyorum.</p>

  <p>Gerçeğe faydacı yaklaşımın her teorinin geçirdiği klasik aşamaları yaşadığını inanıyorum. Bildiğiniz gibi yeni bir teori ilk olarak mantıksızlıkla suçlanır; sonrasında doğruluğu kabul edilir, ama önemsiz bulunur; son olarak çok önemli olduğu fark edilir ve ilk aşamada ona karşı çıkanlar onu kendilerinin keşfettiğini iddia edeler. Bizim gerçek doktrinimiz bu üç aşamanın henüz ilkindedir. İkinci aşamanın başlamakta olduğuna ilişkin de güçlü belirtiler mevcuttur. Bu bölümde sunacaklarım umarım ilk aşamanın aşılmasına katkıda bulunabilir.</p>

  <p>Gerçeğin sözlük anlamı itibariyle fikirlerimizin kesin bir özelliğine tekabül ettiğini hepimiz bilmekteyiz. Gerçeklikle örtüşen fikirlerimiz doğru, örtüşmeyenler ise yanlıştır. Faydacılar da akılcılar da bu tanımlamaya karşı çıkmazlar. Ayrım noktası gerçeklik kavramının ne anlama geldiği ve gerçeklik kavramıyla örtüşmekten neyin kastedildiği noktasında başgösterir.</p>

  <p>Gerçeklik kavramının ne anlama geldiği sorusuna faydacılar daha analitik ve itinalı yanıtlar getirirken, akılcılar daha kaba ve dikkatsiz bir yaklaşım sergilerler. Popüler anlamda doğru bir fikir kendi gerçekliğinin kopyası olmak zorundadır. Diğer tüm popüler görüşler gibi bunda da analoji yöntemi benimsenir. Duyumsayabildiğimiz varlıklar hakkındaki gerçek fikirlerimiz onların kopyası olacaktır. Gözlerimizi kapatıp bir duvar saatini düşünelim. Aklımızda duvar saatinin gerçek bir kopyası canlanacaktır. Ancak onun nasıl “çalıştığına” ilişkin fikrimiz bir saat tamircisi olmadığımız sürece bir kopya niteliğinden çok uzak olacaktır. Saatin “zaman ölçücü fonksiyonu” hakkında konuştuğumuzda ya da zembereğinin “elastikiyeti”nden bahsettiğimizde, fikirlerimizin gerçeği ne ölçüde yansıttığını gözlemek güçtür.</p>

  <p>Burada bir problemle yüz yüze kaldığımızın farkına varmışsınızdır. Fikirlerimiz ilgili objeyi kesin olarak kopya edemediğinde, o objenin gerçekliği ile örtüşmeleri nasıl mümkün olacaktır? Kimi idealistler fikirlerin Tanrı’nın objelerle bize anlatmak istediği şeyi yansıttığı sürece gerçek olduğunu savunurlar. Kimi idealistler ise kopya görüşünü bir üst boyuta taşıyarak, fikirlerimizin Mutlağa özgü ölümsüz düşünce biçimini ne kadar iyi kopya edebiliyorsa o kadar gerçek olduğunu iddia etmektedir.</p>

  <p>Sözünü ettiğimiz bakış açılarının bizleri faydacı bir tartışmaya davet ettiğini fark etmişsinizdir. Buna karşın akılcılar gerçeği etkisiz ve statik bir niteliğe büründürürler. Herhangi bir varlığın gerçek fikrine ulaştığımız zaman işimiz bitmiş olur. Gerçeğe ulaşmış, bilgi sahibi olmuş ve düşünce sürecimizin son noktasına ulaşmışızdır. Zihinsel olarak olmamız gereken yerdeyizdir. Kategorik zorunluluklara boyun eğerek fikirlerimizi daha ileri noktalara taşıma ihtiyacı duymayız. Epistomolojik açıdan durağan bir dengeye ulaşmış oluruz.</p>

  <p>Faydacılığın bu noktada her zamanki sorusunu tekrarlaması gerekir. “Bir fikrin ya da inancın doğru olduğunu farz edelim, bu doğruluk günlük yaşantımızda ne gibi değişiklikler getirecektir? Doğruluk nasıl realize edilecektir? Deneyimlerimize neyi katacaktır? Kısacası fikrin gerçekliğinin deneysel açıdan değeri nedir?”</p>

  <p>Faydacılığın yönelttiği bu sorulara verilebilecek en uygun yanıt şudur: <i>Kendimize mal edebileceğimiz, doğrulayabileceğimiz, teyit edebileceğimiz ve kanıtlayabileceğimiz fikirler gerçektir.</i> Bir fikrin gerçekliği işte bu pratik farklılıkları beraberinde getirir.</p>

  <p>Savunduğum gerçeklik tezi budur. Bir fikrin gerçekliği onun içinde barındırdığı atıl özelliklerden gelmez. Fikirler ancak ve ancak olaylar tarafından gerçek kılınabilir. Bu anlamda fikirlerin gerçekliğinin kanıtlanması bir süreç işidir. Bu süreç bir değerlendirme ve kendi geçerliliğini kanıtlama sürecidir.</p>

  <p>Peki doğrulama ve geçerlilik terimleri faydacı açıdan ne anlama gelmektedir? Bu terimler doğrulanmış ve geçerliliği kanıtlanmış fikirlerin belirli pratik sonuçlarına işaret ederler. Bu sonuçları gerçeklikle örtüşme formülasyonundan daha iyi karakterize edebilecek bir ifade yoktur. Yani, bir fikir neden olduğu hareketler ve yeni fikirler aracılığıyla deneyimimizin diğer alanlarına taşınır ve orijinal fikirlerle bağlantı hiçbir zaman koparılmaz. Bağlantılar ve geçişler aşama aşama gelişim kaydeden, uyumlu ve doyurucu bir hale gelir. Bir fikrin gerçekliğimizle örtüşmesinin bu fonksiyonu, bir fikrin doğrulanmasından neyi kastettiğimizi göstermektedir. Bu tür bir sonuç ilk bakışta kaba ya da önemsiz bulunabilir ama sonuçları incelendiğinde böyle olmadığı görülecektir.</p>

  <p>Bir hatırlatma yaparak başlamak istiyorum: Gerçek fikirlere sahip olmak her zaman için paha biçilmez eylem araçlarına sahip olmak demektir. Gerçeğe ulaşmaktaki amacımız kendi içinde son derece pratik gerekçelerden kaynaklanmaktadır.</p>

  <p>İnsan yaşamında doğru inançlara sahip olmanın önemi tartışılmazdır. Hem son derece faydalı, hem de son derece zararlı özellikleri barındırmakta olan bir gerçeklikler dünyasında yaşamaktayız. Gerçek hakkında doğru fikirlere sahip olabilmek insanoğlunun en temel ihtiyacıdır. Ancak bu fikirlere ulaşmak kendi içinde bir son değil başlangıç noktasıdır. Çünkü fikirlerimiz diğer temel ihtiyaçlarımızı karşılamaya yönelik araçlarımızdır. Bir ormanın içinde kaybolduğumuzda ve her şeyden yoksun olduğumuzda, karşımıza çıkan bir patikanın bizi sonunda bir yerleşim bölgesine götüreceğini düşünürüz. O patika yolu takip edip kurtuluruz. Bu fikrin gerçekliği yararlıdır, çünkü objesi olan yerleşim bölgesinden faydalanabiliriz. Fikirlerin gerçekliğinin pratik değeri esas olarak objelerinin bizler nezdindeki pratik öneminden kaynaklanır. Fikirlerin objelerinin her zaman için aynı önemi taşıması gibi bir durum sözkonusu olamaz. Ormanda kaybolmayıp yalnızca bir gezinti yaptığımızı düşünelim, patika yolun sonunda bir yerleşim bölgesi olabileceği fikri ne kadar doğrulanabilir olsa da pratik anlamda hiçbir önem taşımayacaktır. Yine de her objenin belirli koşullar altında önem taşıyabileceğini unutmayarak, o koşullar karşımıza çıktığında yararlanabileceğimiz ekstra gerçeklerden oluşan genel bir stoğumuzun olması bize büyük avantaj sağlayacaktır. Bu tür ekstra gerçeklikleri dağarcığımızın bir köşesinde saklarız. Kendileriyle ilgili bir durumla karşılaştığımızda imdadımıza yetişirler ve fikirlerimiz aktif hale geçer. Öyleyse her iki formülasyon da doğrudur: “Gerçek, çünkü yararlı!” ya da “Yararlı, çünkü gerçek!” Bir fikrin doğrulanması ve amacına ulaşması da işte bu noktada karşımıza çıkar. Gerçeklik bir fikrin doğrulanması sürecidir. Fayda ise fikrin deneyimimizdeki fonksiyonudur. Fikirlerin gerçekliği fayda baz alınmadığı sürece ayırt edilemez ve bir kategori oluşturamaz.</p>

  <p>Faydacılık, gerçekliğe yaklaşımında bahsettiğimiz bu basit ipucundan yola çıkar. Gerçeklik, deneyimlerimizin bir anının bizi zahmete değer başka anlara yöneltmesi bağlamında değerlendirilir. Sağduyu düzeyinde, bir akıl yapısının sağlıklılığı da bu yönlendirici işleviyle ölçülür. Yaşadığımız deneyimin herhangi bir anı bize bir fikrin doğruluğunu gösterdiğinde, er ya da geç deneyimin ayrıntılarına o fikrin rehberliğiyle ilerleriz ve onları en avantajlı biçimde ilişkilendiririz. Bu sizlere hâlâ kaba bir formülasyonmuş gibi gelebilir. Ancak gerekliliği şüphe götürmezdir.</p>

  <p>Deneyimlerimiz aynı anda çok sayıda düzenekle doludur. Deneyimimizin bir parçası bizi bir başka parça için hazırlayabilir ve daha uzaktaki bir objeyi tasarlayabilir ya da etkileyebilir. O objenin ortaya çıkışı etkinin doğrulanmasıdır. Bu durumda olaylarla doğrulanan gerçek, kendi cephemizdeki kararsızlıkla kesinlikle bağdaşmaz. Yaşadığı deneyimdeki gerçekliklerin sıralamasını kavrayamayan bir kimsenin herhangi bir noktaya ulaşması ve doğru bağlantılar kurması mümkün değildir.</p>

  <p>Yukarıda sözünü ettiğimiz “gerçeklik” ya da “obje” terimleriyle duyumsal olarak varlığına tanık olabileceğimiz sağduyu kavramlarını ya da günler, yerler, uzaklıklar, türler, etkinlikler gibi sağduyu ilişkilerini kastediyoruz. Patika yolun sonunda olduğunu düşündüğümüz ev imgesini takip edersek, gerçekten de yolun sonunda bir ev olduğunu görünce bu imgenin doğrulanması sürecini yaşamış oluruz. Bu tür basit ve tam olarak doğrulanabilir süreçlerin, gerçeğe ulaşma sürecinin bir prototipi olduğu açıktır. Ancak deneyimlerimiz farklı gerçek süreçlerinin de olmasını gerektirir. Bu gerçek süreçlerinin hepsi de geçerliliklerinin araştırılması, arttırılması ya da değiştirilmesi bağlamında akla uygundur.</p>

  <p>Örneğin bir duvar saatini ele alalım. Bunun çalışma düzeneğini bilmememize rağmen bir saat olduğunu hepimiz biliriz. Bunu herhangi bir sağlama ihtiyacı duymadan gerçek olarak kabul ederiz. Gerçekler esas olarak onların sağlamasını yaparken ortaya çıkıyorsa, bu şekilde sağlaması yapılmayan gerçekleri gerçekdışı mı kabul edeceğiz? Kesinlikle hayır. Çünkü bu türden birlikte yaşamaya alıştığımız sayısız gerçek mevcuttur. Doğrudan sağlamaya gitmek kadar dolaylı yollardan sağlama yapmak da geçerlidir. Koşulsal kanıt yeterli olduğu sürece görgü tanığı olmaksızın da ilerleyebiliriz. Örneğin Japonya’ya hiç gitmemiş olsak bile, bir Japon’u uzaktan rahatlıkla seçebiliriz. Aynı şekilde saat örneğinde de, bildiklerimiz bizde o fikri uyandırmışsa ve bu da başka hiçbir şeyle çatışmıyorsa o nesnenin saat olduğunu kabul ederiz. O nesneyi bir saat olarak kullanırız. Kabulümüzün doğruluğu onun bizde düş kırıklığı ya da çatışma yaşatmamasına bağlıdır. Çarkların ve sarkacın çalışması fikrimizin gerçekliğini göstermesi açısından bir sağlamadır. Bir gerçeğe ulaşma sürecinin nihayetine ulaşabilmesi için böyle aşamalardan geçtiğini gösteren sayısız örnek mevcuttur. Fikirlerimizle ilgili objelerin çevre koşullarını araştırırız ve her şeyin uyumlu bir şekilde işlediğini gördüğümüzde yapmamış olduğumuz sağlamanın aslında müspet olduğunu anlarız. Böylelikle fikir bu süreci izleyerek doğrulanmış olur.</p>

  <p>Gerçekliğin büyük oranda bir kredi sistemi çerçevesinde varlığını sürdüğünü söylememiz yanlış olmayacaktır. Fikirlerimiz ve inançlarımız onlarla çelişen bir şey olmadığı sürece, tıpkı protesto edilmeyen senetlerin geçerliliğini koruması gibi geçerliliğini korurlar. Bununla birlikte bir yerlerde mutlaka doğrudan-yüz yüze sağlama sürecini yaşamış olmaları gerekir. Aksi takdirde zihinlerimizde varlığını koruyan gerçek stoklar, karşılığı olmayan finansal sistemler gibi çökmekten kurtulamaz. Siz benim sağlamasını yaptığım bir gerçeği kabul edersiniz, ben de sizin sağlamasını yaptığınız bir başka gerçeği kabul ederim. Birbirimizin ulaştığı gerçeklerden istifade ederiz. Bu alış verişten hepimiz faydalı çıkarız.</p>

  <p>Yaşantımızdaki genel işlerde tam bir sağlama sürecini işletmeyişimizin en büyük nedenlerinden biri de hemen her şeyin tek tek değil türler halinde varolmasıdır. Aksi takdirde uğrayacağımız zaman kaybını da zaten görebiliyorsunuz. Dünyamız sonuç olarak bu özgüllük çerçevesi içerisinde oluşagelmiştir. Bir türün herhangi bir örneği hakkında doğrudan sağlamasını yapabildiğimiz fikirleri o türün diğer örneklerine de sağlama yapma gereği duymaksızın uygularız. Bu yöntemi uygulayan bir zihin yüzde doksan dokuz başarıya ulaşacaktır.</p>

  <p>Dolaylı ya da yalnızca potansiyel olarak sağlama yaparak da gerçeğe ulaşmamızın önünde hiçbir engel yoktur. Eksiksiz bir sağlama sürecinin bize sunduğu avantajların aynısını sunarlar. Tüm bunların pratik düşüncenin sağduyu düzeyine işaret ettiğini de görebiliyorsunuzdur.</p>

  <p>Ne var ki, pratik düşünce sürekli olarak kullanabileceğimiz bir araç değildir. Saf biçimde zihinsel nitelik taşıyan fikirlerimizin arasındaki ilişkiler de doğru ve yanlış inançların ortaya çıkabileceği bir alandır. İnançlarımız mutlaktır ya da bir başka ifadeyle koşulsuzdur. İnançlar gerçek kılınmaları halinde tanım ya da ilke hüviyetine bürünürler. İki kere ikinin dört etmesi bir ilke ya da tanımlamadır. Beyaz rengin siyahtan çok griye yakın olması da bir ilke ya da tanımlamadır. Bir şeyin sonucunun ortaya çıkmasıyla birlikte etkilerinin de başlayacağı gerçeği, aynı şekilde bir ilke ya da tanımlamadır. Bu tür önermeler tüm olası “ikileri”, tüm makul “beyazları” ve “grileri”, tüm akla uygun “sonuçları” kapsar. Buradaki objeler akli objelerdir. İlişkileri kavramsal olarak açıktır ve hiçbir suretle duyularla doğrulanmaları gerekmez. Bir kez doğrulukları kanıtlandığında aynı zihinsel objeler için her zaman doğrudurlar. Gerçeklik bu suretle “ölümsüz” bir karaktere bürünür. “Beyaz” ya da “gri” gibi zihinsel objeler ne zaman karşınıza çıksa ilkenizi o duruma uyarlamanızın önünde hiçbir engel yoktur. Bunun bir bakıma türleri ortaya çıkarma ve sonrasında da bir türün yasalarını ona özgü tüm objelere uygulama durumu olduğu düşünülebilir. Türü doğru bir şekilde tanımladığınız sürece gerçeğe ulaşabilirsiniz. O türe ilişkin istisnasız her şeyi kavramış olursunuz. Gerçeğe ulaşamamışsanız objelerinizi hatalı bir şekilde sınıflandırmış olduğunuz ortaya çıkar.</p>

  <p>Zihinsel ilişkiler alanında da gerçek yine yönlendirici bir işlev taşır. Soyut bir fikri, bir başkasıyla ilişkilendirerek, mantıksal ve matematiksel gerçeklikler sistemi oluştururuz. Bunu yaparken deneyimlerimizdeki duyumsal olguların kendilerini ortaya koydukları özel terimleri kullanırız ve ölümsüz doğrularımız aynı zamanda gerçeklik kazanmış olur. Olgunun ve teorinin bu buluşması sonsuz bir üretkenliği getirir.</p>

  <p>Objeleri doğru olarak sınıflandırabildiğimiz sürece gerçeğe ulaşırız. Her türden olası objeler için geliştirdiğimiz ideal taslaklar düşünce gücümüzün yapısını yansıtırlar. Ulaştığımız soyut bağlantılara da duyusal deneyimlerimize olduğu gibi itinayla yaklaşmak durumunda kalırız. Bizi baskı altına alırlar; onlara sonuçlarından hoşlansak da hoşlanmasak da istikrarlı bir şekilde yaklaşmamız gerekir. Mal varlığımızı hesaplarken de borçlarımızı hesaplarken de toplama işleminin kurallarını aynı şekilde uygularız.</p>

  <p>Zihnimiz hem duyusal hem de zihinsel gerçeklerin baskısı altında şekillenir. İster somut ister soyut olsun, ister olgu ister ilke olsun gerçekliklerle uzlaşmak zorundayız. Aksi takdirde tutarsızlığa düşmemiz ve düş kırıklığı yaşamamız işten bile değildir.</p>

  <p>Faydacılığın bu noktaya kadar ortaya koyduklarına akılcıların bir itirazı yoktur. Ancak, henüz meselenin derinlerine inememiş olduğumuzu söyleyebilirler.</p>

  <p>Gerçekliklerin somut olgular ya da sezgisel olarak kavranabilecek soyut varlıklar ve ilişkiler türünde karşımıza çıkabileceğini hep birlikte gördük. Gerçeklik aynı zamanda her yeni fikrin hesaba katması gerektiği genel bir gerçeklik anlayışı anlamına da gelmektedir. Peki bu üç boyutlu gerçeklikle “örtüşmek” ne anlama gelecektir?</p>

  <p>Faydacılık ve akılcılığın ayrım noktası işte buradadır. En basit anlamda gerçeklikle örtüşmenin onu kopyalamak demek olduğunu söylemiştik. Bununla birlikte birçok gerçekliğin ancak ve ancak semboller yoluyla ifade edilebileceğini de görmüş olduk. Zihnimiz “geçmiş”, “güç”, “kendiliğindenlik” gibi gerçekliklerin kopyasını sunabilir mi? Kuşkusuz hayır.</p>

  <p>Gerçeklikle “örtüşmek” en geniş anlamda gerçeğin kendisi ya da çevre koşulları tarafından belirlenmişlik manasında kullanılır. Gerçeği ya da onunla bağlantılı bir şeyi daha iyi kavrayabilmek, gerçeklikle örtüşmek demektir. Bu hem pratik anlamda hem de entelektüel anlamda olabilir. Gerçeklikle örtüşmek, çoğu zaman fikirlerimizin bizi sürüklediği yolda hiçbir çelişkiyle karşılaşmamamız şeklinde negatif yönden de ortaya koyulmaktadır. Gerçekliği kopyalamak onunla örtüşmenin en önemli yollarından biridir ancak olmazsa olmaz koşulu değildir. Esas önemli olan gerçekliğe yönelme sürecidir. Bizi pratik ya da entelektüel anlamda gerçekliğe ya da onun bağlantılarına ulaştıran, bize ilerlediğimiz yolda düş kırıklığı yaşatmayan ve yaşamımızı gerçekliğin koşullarına uyarlayan her fikir bu koşulu yerine getirmiş olur. Gerçekliği doğru bir şekilde yansıtır.</p>

  <p>Doğru ya da yanlış terimleri, kesin zihinsel tablolardır. Doğrulanma süreçlerinden geçerler ve pratik sonuçlar yaratırlar.</p>

  <p>İnsanların düşünceleri dağınık bir biçimde gelişir; fikir alış verişlerinde bulunuruz; birbirlerimizin sağlama süreçlerinden yararlanırız ve sosyal ilişkiler aracılığıyla bunları yayarız. Böylelikle tüm gerçeklikler sözlü olarak ifade edilmiş, saklanmış ve herkesin kullanımına hazır hale gelmiş olurlar. Konuşurken de düşünürken olduğu gibi tutarlı davranmak zorundayız; çünkü hem konuşurken hem de düşünürken türlerle sürekli ilişki halindeyiz. İsimlerin keyfi olduğu düşünülebilir, ancak bir kez anlaşıldıktan sonra öyle devam ettirmek zorunda kalırız: Abel’i “Cain” ya da Cain’i “Abel” olarak düşünemeyiz. Bu ayrımı yapamazsak Yaradılış’ı (İncil’de dünyanın yaradılış öyküsünün anlatıldığı ilk bölüm ç.n.) kavrayamamış, aynı zamanda onun konuşma ve olgu evreniyle günümüze dek sürdürdüğü bağlantılarından uzak kalmış oluruz. Kendimizi konuşma ve olgu sisteminin bütünün barındırabileceği her türlü gerçeklikten soyutlamış oluruz.</p>

  <p>Fikirlerin büyük çoğunluğu doğrudan ya da yüz yüze sağlama süreci geçirmezler. Cain ve Abel’in öyküsü de böyledir. O öyküyü doğrulama yönünde hiçbir zorunluluk hissetmeyiz. Zamanın akışı, geçmişte yaşanmış olanların günümüzdeki uzantıları ya da etkileri tarafından ancak dolaylı bir şekilde ve sözlü olarak doğrulanabilir. Etkilerinin ve sözlü anlatımlarının doğrulanabilmesi halinde geçmişe ilişkin fikirlerimiz gerçeklik kazanır. Geçmişe ilişkin fikirlerimiz, geçmişin kendisi ne kadar gerçekse o kadar gerçektir. Bu Sezar’ın öyküsü için de böyledir, Tufan’dan önceki canlılar için de böyledir. Geçmiş zamanlar şu andaki bağlantılarıyla doğrulanabilirler. Bugün için gerçekseler, geçmiş için de gerçektirler.</p>

  <p>Gerçeklikle örtüşme süreci böylelikle esas olarak yönlendirme fonksiyonuyla belirlenir. Bizim için önem taşıyan objelerin bulunduğu yöne doğru yönlendirilmek faydalı olacaktır. Gerçek fikirler bizleri sözel ve kavramsal anlamda son derece faydalı noktalara yönlendirirler. İnsan ilişkilerinde tutarlılığa, dengeye ve akıcılığa bu fikirler sayesinde ulaşırız. Bizleri ayrıksılıktan ve izolasyondan, verimsiz ve faydasız düşüncelerden uzaklaştırırlar. Yönlendirme sürecinin engelsiz akışı, çatışmalardan ve çelişkilerden uzak oluşu onun dolaylı olarak doğrulanması anlamına gelir. Ancak tüm yolların Roma’ya çıkması gibi sonuç olarak tüm gerçek fikirlerin bir şekilde doğrulanmış duyumsal deneyimlerin bir ürünü olduğunu unutmamalıyız.</p>

  <p>Faydacılar gerçeklerle örtüşme kavramını işte böylesine esnek bir biçimde ele alırlar. Bu tamamıyla pratik bir yaklaşımdır. Aksamadan işleyebilmesi koşuluyla sahip olduğumuz fikri son noktasına taşıyan her türlü süreci aynı şekilde değerlendirirler. Böylelikle sağduyunun sınırlarını aşsa dahi her türlü “bilimsel” fikir faydacıların gerçekleriyle örtüşür. Daha önce de değinildiği gibi gerçekliğin sanki eter, atom ya da elektronlardan oluştuğu düşünülebilir, ancak böylesi bir kesinlik yanılgısına düşülmemelidir. Örneğin “enerji” teriminin herhangi bir “objektif” karşılığı bulunmamaktadır. Yalnızca bir fenomenin iş yapma gücünü basit bir formülle ölçme yoludur.</p>

  <p>İnsanların ürettiği bu formüllerin seçiminde ister istemez çeşitli güçlüklerle karşılaşırız. İşlerliği olan bir teori bulmak zorundayız ki, bu son derece zor bir iştir. Teorimiz daha önceki gerçeklikler ile yeni deneyimlerimizi birbiriyle bağdaştırabilir nitelikte olmalıdır. Sağduyu ve kendisinden önceki inançlarda mümkün olabildiğince az değişikliğe neden olmalıdır. Aynı zamanda duyularımızla ölçebileceğimiz kimi elle tutulur sonuçlara ulaşmalıdır ya da bir şekilde kendini doğrulayabilmelidir. Herhangi bir hipotezin riayet etmesi gereken sınırlar işte bunlardır. Bununla birlikte kimi zaman alternatif teorik formüller de bildiğimiz bütün gerçeklerle eşit ölçüde örtüşebilir ve bunların arasından sübjektif seçimler yapmak durumunda kalırız. Böylesi durumlarda halihazırda taraf olduğumuz teori türünü benimseriz. Örneğin “şıklığı” ya da “ekonomikliği” seçmek tamamıyla kişisel bir tercihtir. Maxwell eşit oranda kanıtlanabilen iki kavramdan daha komplike olanı tercih etmenin “zayıf bir bilimsel tat” olduğunu ileri sürer. Bu tespitinde hiç de haksız olmadığını hepimiz biliyoruz. Bilimde gerçeklik tat da dahil olası tüm doyumların maksimum toplamını verir, ancak daha önceki gerçeklikler ve yeni olguları bağdaştırabilmek her zaman için daha uygun bir sonuçtur.</p>

  <p>Buraya kadar sizleri kumlardan başka hiçbir şeyin bulunmadığı bir çöle soktuğumun farkındayım. Ama şimdi tabiri caizse hindistancevizlerindeki sütün tadını yavaş yavaş almaya başladık. Akılcılar bize yönelik eleştirilerini yeni bir boyuta taşıyadursun onları yanıtlamak tüm susuzluğumuzu giderecek ve bizlere çok önemli bir felsefi alternatif sunacaktır.</p>

  <p>Gerçeklik anlayışımız, çoğul anlamda gerçeklerin muhasebesidir. Onların yönlendirme süreçlerine ve amaçlanıp ulaşılan sonuçlara dayanır. Gerçeklikler bizleri duyusal olarak algılayabildiğimiz bir sistemin belirli bir noktasına doğru yönlendirir. Zihinsel olarak kopya edilip edilememesi önem taşımaz. Asıl önemlisi girdiğimiz yönlenme süreci içinde amacımızın doğrulanabilir olmasıdır. Bizim için gerçeklik doğrulama-sağlama süreçlerine verilen genel bir isimden ibarettir. Yaşamımızla ilgili farklı süreçlerin sağlık, bolluk, güçlülük ve benzeri şekilde adlandırılması da zaten onların bu kavramları amaçlayan süreçler olmasından kaynaklanmaktadır. Gerçeklik tıpkı sağlık, bolluk ve güçlülük gibi deneyimlerin akışı içinde şekillenir.</p>

  <p>Akılcılık tam da bu noktada bize karşı sesini yükseltir. Bir akılcının sözlerini duyar gibiyim:</p>

  <blockquote>
    <p>“Gerçeklik şekillenmez, mutlak bir biçimde elde edilir. Herhangi bir süreci beklememiz gerekmez. Gerçekliğini her koşul altında korur. Karşımızdaki duvarda duran nesnenin saat olduğuna inanmakta haklıyız ve tarihin hiçbir aşamasında hiç kimsenin bunu doğrulamasına gerek duymayız. Herhangi bir fikrin gerçekliği, doğrulama olsun ya da olmasın, onun sahip olduğu nitelikle bağlantılıdır. Faydacılar doğrulama sürecini gerçekliğin varlığının önüne almak suretiyle atla arabanın yerini değiştirmekte ve atı arabanın arkasına bağlamaktadır. Oysa ki fikirlerimizin gerçekliği onların zaten sahip olduğu nitelikte yatar. Niteliğin kendisi tüm varlıklar ve doğalar gibi sonsuzdur. Fikirlerimizin gerçekliği ya da tutarsızlığı başlangıçtan itibaren onların özünde saklıdır. Fikirlerimizin hangi niteliğine sahip olduğu onların faydacı sonuçlarıyla analiz edilemez.”</p>
  </blockquote>

  <p>Akılcıların bu nutuklarının kabul edilebilir tek yönü bizim halihazırda çok özen göstermiş olduğumuz bir noktadır. Benzer türden varlıkların benzer şekillerde bir araya gelmesiyle oluşan dünyamızda, doğrulanabilen bir gerçek o türden tüm örnekler için de geçerlidir. Gerçeklik niteliği, faydacı açıdan, sayısız fikrin varolduğu dünyamızda dolaylı ya da olası doğrulama süreçlerinin doğrudan ve yüz yüze doğrulama süreçlerine göre daha etkili olduğunu ortaya koyar. Ancak gerçeklik niteliği onun doğrulanabilirliğinden soyutlanırsa, gerçeklik bağımsız bir karaktere bürünecektir.</p>

  <p>Hanschen Schlau, şiirlerinden birinde “zenginlik” ilkesini insanın servetinin işaret ettiği olgulardan bağımsız bir şekilde ele alır. Zenginlik, servetin işaret ettiği somut olguları önceler; olgular zengin insanın başından itibaren sahip olduğu esas doğasının birer sonucu olarak gelişir.</p>

  <p>Bu “zenginlik” yaklaşımındaki yanılgıyı hepiniz görebiliyorsunuzdur. Zenginlik belirli insanların yaşamlarının belirlediği somut süreçlere verilen bir addan ibarettir. Rockefeller ve Carnegie’de doğal bir üstünlük yoktur, tıpkı hiç birimizde olmadığı gibi...</p>

  <p>Sağlıklılık da zenginlik gibi somut süreçler şeklinde gerçekleşir. Sindirim, dolaşım, uyku gibi süreçlerin sorunla karşılaşılmaksızın yaşanması anlamına gelir. Ancak bu örnekte kavramı bir ilke olarak değerlendirme eğilimi daha ağır basar. Bir insanın sorunsuz bir şekilde yediklerini sindirmesini ve uyumasını onun çok sağlıklı olmasıyla ilişkilendiririz.</p>

  <p>“Güçlülük” kavramına daha da akılcı yaklaşırız. Güçlülüğü, insanda öncesinden varolan bir kusursuzluk olarak görürüz ve insanın kaslarının Herkül’ü andırır tarzdaki performansının bir anlatımı olarak kullanırız.</p>

  <p>Çoğu insan gerçekliğe yaklaşımında sınırları tamamıyla kaldırır ve akılcı muhasebenin aşikar olduğuna inanır. Ancak “zenginlik”, “sağlıklılık” ve “güçlülük” gibi durum tanımlamalarının hepsi birbirine benzerdir. Gerçekliğin de onlarla kıyaslandığında eksiği fazlası yoktur.</p>

  <p>Aristo’nun takipçisi olan skolastikler alışkanlık ve eylem arasında bir ayrıma gitmiştir. Sağlıklılık genellikle iyi uyumak ve sindirmek anlamına gelmektedir. Ancak sağlıklı bir insanın sürekli uyuması ya da sindirmesi gerekmediği gibi, zengin bir insanın parayı her zaman elinde tutması gerekmez. Güçlü bir insanın da her zaman ağırlık kaldırması gerektiği düşünülemez. Tüm bu nitelikler onların uygulamaya geçtiği zamanlar arasında “alışkanlık” statüsündedir. Böylelikle gerçekliğin de belirli fikirler ve inançlarımızın doğrulanma aktiviteleri haricinde alışkanlık statüsüne dönüştüğü düşünülebilir. Bu aktiviteler her şeyin kökenini oluşturur ve bu koşul herhangi bir alışkanlığın aktivasyon haricindeki zamanlarda da varlığını sürdürmesini sağlar.</p>

  <p>Genel olarak özetleyecek olursak “gerçek” düşünürken amacımıza uygun yegane şeydir, tıpkı “doğru”nun davranışlarımızdaki amacımıza uygun yegane şey olması gibi. Her koşul altında amaca uygunluk, uzun vadede amaca uygunluk ve bütün olarak amaca uygunluk kuşkusuz büyük önem taşır. Ancak yaşadığımız bir deneyimde amacımıza uygun olan şeyin daha ileriki deneyimlerimizde eşit ölçüde doyurucu olabilmesi her zaman mümkün olmaz. Bildiğiniz gibi deneyimlerimizin kontrolden çıktığı noktalar vardır ve bu suretle benimsediğimiz formülasyonları gözden geçirmemizi gerektirirler.</p>

  <p>Hiçbir deneyimin ters düşmeyeceği “mutlak” gerçek, sahip olduğumuz tüm gerçeklerin bir gün ulaşmasını umduğumuz ideal sondur. Buna karşın bu ideallerin gerçekleşebilmesi kusursuz bilgelerin deneyimlerini mutlağa ulaştırmasına bağlıdır. Bugünse kendi ulaşabildiğimiz gerçeklere göre yaşamak zorundayız. Bu gerçeklerin yarınlarda yalanlanabilme ihtimaline de her zaman hazırlıklı olmalıyız. Batlamyus düzeni (eskiden dünyanın evrenin merkezi olduğuna, güneşin, yıldızların ve gezegenlerin ise dünyanın çevresinde döndüğü inancına dayanan sistem ç.n.), Aristocu mantık, skolastik metafizik yüzyıllar boyu amaca uygun yegane inanç olma özelliğini korumuştur. Bununla birlikte insan deneyimi kendi sınır tanımazlığını göstermiş ve bu özelliklerini onların elinden almıştır. Artık bu gibi şeyleri yalnızca o günün koşulları altında değerlendirebiliyoruz. Çizdikleri sınırlar geçici olduğu için de onların “mutlak biçimde” gerçekdışı olduğunu söyleyebiliyoruz.</p>

  <p>Yeni deneyimlerimiz geçmişe dönük muhasebeleri gerekli kıldığı zaman, o zamana ait gerçekliklerin geçmişte kaldığını görürüz. Danimarkalı bir düşünürün söylediği gibi ileriye dönük yaşarız, ama ilerledikçe geçmişi kavrarız. Her yeni deneyim dünyada daha önce yaşanmış olan süreçlere ışık tutar. O zamanın kahramanları için gerçekliği tartışılmaz olan süreçler, hikâyenin daha sonraki bölümlerini bilenler için bambaşka bir niteliğe bürünüverir.</p>

  <p>Kavrayabildiğimiz gerçeklerin bu gelişimsel rotası dahilinde günün birinde mutlaklığa ulaşabilmemiz mümkün olabilir. Ancak öncelikle diğer tüm faydacı yaklaşımlarda olduğu gibi yüzümüzü olguların somutluğuna ve geleceğe dönmemiz gerekir. Mutlak gerçeğe de yine günümüzün gerçeklerine olduğu gibi doğrulama-sağlama deneyimleri aracılığıyla ulaşabiliriz.</p>

  <p>Şu olgunun altını ısrarla çizmek istiyorum ki, gerçeklik büyük oranda daha önceki gerçeklikleri aşarak ortaya çıkar. İnsanların inançları her zaman için deneyimlerinin zenginliğiyle orantılıdır. Bu inançların kendisi, dünyamızdaki deneyimler toplamının birer parçasıdır. Bu suretle geleceği zenginleştirirler. Gerçeklik tecrübe edilebilir bir gerçeklik olduğu sürece, hem o hem de insanın onun hakkında ulaştığı doğrular sonsuz bir mutasyon süreci yaşar. Bu mutasyonun belirli bir amacı dahi olsa sonuç her şeye rağmen başkalaşımdır.</p>

  <p>Matematikçiler problemleri iki değişkenle çözme şansına sahiptir. Örneğin Newton teorisinde hız mesafeye göre ölçülür, aynı zamanda mesafe de hıza göre ölçülür. Gerçeklik süreçlerinde ise olgular birbirinden bağımsız bir şekilde gelişir ve inançlarımızı geçici olarak belirler. Bu inançlar bizi harekete geçirir ve kendilerini yeniden belirleyecek olan deneyimlerin yolunu açarlar. Gerçeklere olgulardan yola çıkarak ulaşırız; onlar tekrar olgulara katılırlar ve olgular yeni gerçekleri yaratır. Bu olguların kendisinin gerçek olduğu anlamına gelmez. Olgular vardırlar. Gerçek ise olgularla başlayan ve biten inançlarımızın fonksiyonudur.</p>

  <p>Sözünü ettiğimiz süreci bir yamaçtan aşağıya doğru yuvarlanan kartopuna da benzetebiliriz.</p>

  <p>Faydacı olmakla akılcı olmanın arasındaki en önemli farklılık burada yatmaktadır. Deneyimlerimiz başkalaşım süreci içerisindedir ve gerçeklik arayışımız da başkalaşım süreci içindedir; akılcılık bu noktada durarak gerçekliğin kendisinin ya da gerçeğin kendisinin başkalaşamayacağını savunur. Akılcılık gerçekliğin son haliyle ve sonsuzluğa uzanan şekliyle karşımızda durduğunda ısrar eder ve fikirlerimizin gerçeklikle örtüşmesi onlardaki tek ve analiz edilemeyecek nitelikteki erdeme bağlıdır. Bu durumda fikirlerin gerçekliğinin deneyimlerimizle hiçbir bağlantısı yoktur. Deneyimlerimizin içeriğinde hiçbir değişiklik yaşanmaz. Gerçekliğin kendisinde de bir farklılık gözlenmez. Bu anlayışa göre fikirlerin gerçekliği birden bire ortaya çıkan, içsel, statik ve reflekssel bir şeydir. Olgulardan ya da olgu ilişkilerinden farklı bir boyuta yani epistemolojik boyuta aittir. Akılcılık tartışmayı bu noktada sonlandırır.</p>

  <p>Yüzünü geçmişten ayırmayan akılcılığın karşısında faydacılık yüzünü geleceğe döner. Gerçeği kökleşmiş alışkanlıklar olarak niteler ve akılcıların yaptığı gibi onu “ilke” boyutuna taşımaz. Soyutlama bir kez yapıldı mı artık çok anlamlı bir sonuca ulaşılmış olur.</p>

  <p>Bu bakış açıları arasındaki temel farkın yaşamımızda ne önemli sonuçlar doğurduğunu ilerleyen bölümlerde göreceğiz. İlk önce akılcılığın kazandığı saygınlığın onu anlamsızlıktan kurtarmaya nasıl yetmediğini hep birlikte görelim.</p>

  <p>Akılcılığı benimsemiş birine faydacılığı gerçeklik kavramını çarpıtmakla suçlamak yerine, gerçeklik kavramından tam olarak neyi anladığını sorduğumuzda büyük ihtimalle yalnızca şu iki pozitif girişimi sergileyecektir:</p>

  <p>1. “Gerçek, koşulsuz biçimde geçerli olarak kabul edilmeyi talep eden bir önermeler sistemidir.”<a class="noteref" href="#n1" id="ref1">1</a></p>

  <p>2. Gerçek, kendimizi zorunluluk altında hissederek ulaştığımız kararların tümüne verilen bir addır.<a class="noteref" href="#n2" id="ref2">2</a></p>

  <p>Bu iki tanımlamada da göze çarpan ilk şey tanımlamaların müthiş derecede önemsiz oluşudur. Mutlak biçimde doğru oldukları şüphe götürmez. Ancak onlara faydacı açıdan yaklaşmadıkça mutlak biçimde önemsiz olduklarını da söylemek gerekir. “Talep” ya da “zorunluluk”la ne kastedilmektedir? Somut nedenler olarak özlü terimlerin kullanılması şaşırtıcı değildir. Gerçekliğin cephesinde uyulması gerekli görülen taleplerden ve bizim cephemizde de uyma zorunluluğundan söz etmek şüphesiz yerinde olacaktır. Gerçekten de hem bu talepleri, hem de taleplerin zorunluluğu hissederiz.</p>

  <p>Ancak akılcılar talep ve zorunluluktan bahsederken onların pratik çıkarlarımız ya da kişisel nedenlerimizle hiçbir bağlantısının olmadığını da vurgulamayı unutmazlar. Gerçekliğin taleplerine uymamızın nedenleri onlara göre psikolojiktir. Bu nedenler kişiye ve zamana göre değişir. Yalnızca o kişinin kanıtlarıdır ve gerçekliğin kendisinin bir parçası değildir. Gerçekliğin kendisi saf bir biçimde mantıksal ya da epistemolojik boyuttadır. Psikolojik boyuttan tamamıyla bağımsızdır. Gerçeğin bizden talepleri her türlü kişisel motivasyonu önceler ve aşar. İnsanların gerçeği sorgulayamayacağı düşünülse de terimin tanımı hâlâ kendisinin sorgulanması ve kabul edilmesi zorunluluğunu yansıtmaya devam etmektedir.</p>

  <p>Akılcılar somut bir deneyim sonucu ulaşılan bir fikri kendisinin soyutlandığı deneyimi yadsımak için kullandıklarının farkına varmazlar.</p>

  <p>Felsefe ve gerçek yaşam buna benzer örneklerle örülüdür. “Duygusal safsatalar”la soyut adalet, cömertlik, güzellik ve benzeri nitelikler üzerine gözyaşları dökülür. Ancak soyut kavramlar karşısında gözyaşlarına boğulanlar, sokakta bu kavramlarla yüz yüze geldiklerinde onları tanıyamazlar, çünkü koşullar niteliklerini kabalaştırmıştır. Son derece akılcı bir bireyin özel olarak yayınlanmış olan biyografisindeki bir cümleye dikkatinizi çekmek istiyorum: “Kendini mutlak anlamda güzelliğe adamış olan kardeşimin mimariden, resimden ya da en basitinden çiçeklerden zevk almıyor olması şaşırtıcıydı.” Felsefi metinlerde de şöyle cümlelere rastlamak mümkün: “Adalet bir idealdir, yalnızca bir idealdir. Onun varolması gerekir ancak deneyimlerimiz bunun mümkün olmadığını gösterir... Gerçekler olması gerektikleri gibi değildir... Deneyimlerimiz onları deforme eder. Tam tersi yönde gelişmelerine neden olur.”</p>

  <p>Akılcıların safsataları bu noktada duygusalların safsatalarıyla benzeşmektedir. Bir niteliğin varlığını deneyimlerimizin tozu toprağı arasında fark edemezler. Deneyimlerimizde karşımıza çıkanları, mutlaklaştırdıkları niteliklerle bağdaştıramazlar. Ancak bu onların doğası gereğidir. Gerçeklerin doğası değerlendirilmeyi ve doğrulanmayı gerektirir. Fikirlerimiz de değerlendirilmek zorundadır. Gerçeği arama sorumluluğumuz bir anlamda onları değerlendirme sorumluluğudur. Gerçeği takip etmemizin tek nedeni onun bize sağladıklarıdır. Zenginlik ve sağlıklılık kavramlarının da ancak ve ancak getirileri sayesinde önem kazanmasının altında da aynı neden yatmaktadır.</p>

  <p>Gerçeklik açısından da sağlıklılık ve zenginlik kavramlarında olduğundan farklı bir talep ve zorunluluk sözkonusu değildir. Tüm bu talepler koşullara bağlıdır ve zorunluluğu hissederek bu koşulları yerine getirdiğimizde somut yararlar elde ederiz. Gerçek inançlar nasıl faydalı sonuçlar üretiyorsa, gerçekdışı inançlar da uzun vadede son derece zararlı sonuçlar üretir. Bir başka deyişle gerçeğin niteliği mutlak biçimde kıymetli sonuçlar üretir; gerçekdışılık ise mutlak biçimde beddualı sonuçlar üretir. Bir şeyin iyi ya da kötü olarak tanımlanması tamamıyla koşullara bağlıdır. Sürekli olarak doğruyu gözetmemiz ve yanlıştan kaçınmayı öğrenmemiz gerekir.</p>

  <p>Tüm soyutlamalara mutlak bir biçimde yaklaştığımızda ve soyutlamaların deneyimlerimizde karşımıza çıkan hallerini yadsıdığımızda nasıl bir konuma düşebileceğimizi görmüşsünüzdür.</p>

  <p>Bu tutumu sürdürdüğümüz sürece düşüncelerimizde bir adım dahi ileri gidemeyiz. Gerçekliğin varlığını ne zaman kabul edeceğiz? Bu kabul yüksek sesle mi olacak yoksa sessiz mi olacak? Kimi zaman yüksek sesle kimi zaman sessiz olacaksa hangisini ne zaman gerçekleşecek? Bir gerçek ansiklopedilerdeki yerini ne zaman alabilecek? Gerçeklik amacına ne zaman ulaşmış olacak? Kabul edilme noktasındaki ölümsüz talebinden dolayı iki kere ikinin dört ettiği gerçeğini sürekli tekrarlamak zorunda mı kalacağız? Kimi zaman bu sınırların dışına çıkabilecek miyiz? Sınırları zorladığımızda düşüncelerimiz kişisel günahlarımız ve kusurlarımız üzerinden mi şekillenmek zorunda? Nezaket kuralları çerçevesinde hareket eden sosyal bir varlık olarak kalabilmek için onları bastırmamız ya da yadsımamız mı gerecek? Aksi takdirde sapkın bir melankoliye mi kapılacağız?</p>

  <p>Gerçekliği kabul etme zorunluluğumuzun koşulsuz değil de son derece koşullara bağlı olması işte bu yüzdendir. Tekil ve mutlak anlamdaki gerçeklik kendisinin somut bir biçimde kabul görmesini talep eder; ancak çoğul ve somut anlamdaki gerçekliklerin kabulü onların amaca uygun olmasına bağlıdır. Her ikisinin de duruma uygun olması halinde gerçekliği gerçekdışılığa tercih etmemiz zorunludur. Her ikisin de duruma uygun olmaması halinde gerçekliğin gerçekdışılıktan pek de bir farkı kalmayacaktır. Bana saatin kaç olduğunu sorduğunuzda, size yanıt olarak Irving Caddesi’nde 95 numaralı evde oturduğumu söylediğimi düşünelim. Verdiğim yanıt kendi içinde doğru olabilir ama sorunun amacına uygun değildir ve durumla tamamıyla ilgisizdir. Adresin doğru verilip verilmemesi hiçbir önem taşımaz.</p>

  <p>Gerçekliği kabul etme zorunluluğumuzun limitlerini ortaya koyan koşullar bulunduğunu kabul ettiğimizde faydacılığın gerçekliğe yaklaşımını hayata geçirmiş oluruz. Gerçeklikleri kabul etme zorunluluğumuz onların amacımıza uygunluğu ile belirlenir.</p>

  <p>Berkeley insanların maddeden ne anladığını ortaya koyduğunda maddenin varlığını yadsımakla suçlanmıştı. Aynı şekilde Schiller ve Dewey de insanların gerçeklikten ne anladığını ortaya koyduğunda gerçekliğin varlığını yadsımakla suçlanmaktadır. Eleştirmenler onların tüm objektif standartları yok saydığını ve aptallıkla erdemliliği aynı kefeye koyduğunu söylemektedir. Schiller ve benim gibi faydacıların doktrinleri açıklanırken, bizlerin insanın kulağına hoş gelen şeyler söyleyip bunlara gerçek etiketi yapıştırmak suretiyle faydacılığın gereklerini yerine getirdiğimiz anlatılmaktadır.</p>

  <p>Bu eleştirilerin mesnetsiz suçlamalar olup olmadığını sizlerin takdirine bırakıyorum. Geçmişten gelen kurumsallaşmış gerçekler ile duyularımızla algıladığımız dünyayı bağdaştırmaya çalışanlar faydacılar değil midir? Objektif kontrol mekanizmasının zihinlerimizin performansı üzerindeki baskısını faydacılardan daha iyi kim hissedebilir? Emerson’un söylediği gibi bu yasayı zayıf bulanların günün birinde onun emirlerine uymak zorunda kalmasını beklemekten başka çare yok. Bilimde hayalgücünün kullanımına son zamanlarda yeterince tanık olabiliyoruz. Felsefede de azıcık da olsa hayalgücünü kullanmanın zamanı geldi de geçiyor. İfade ettiklerimizi kavramaya çaba göstermeyip mümkün olabilecek en mantıksız noktalara çekmek kimi eleştirmenlerimizin hayalgüçlerinin sınırlarını ortaya koymaktadır. Schiller gerçeğin “işleyen” bir şey olduğunu söylediğinde gerçeğin doğrulanma sürecini en alt düzeydeki maddi faydalarla mı sınırlamış olur? Dewey gerçeğin “doyuma ulaştıran” bir şey olduğunu söylediğinde insana zevk veren her şeyin gerçek olduğunu mu kastetmiş olur?</p>

  <p>Eleştirmenlerimizin gerçekliklerin daha fazla hayaline ihtiyaç duydukları açıktır. Kendi adıma hayalgücümü zorlayarak akılcı yaklaşımlardan mümkün olabilecek en olumlu anlamları çıkarmaya çaba sarfediyorum. Onda benim inançlarımı sorgulamamı gerektirecek anlamlar bulmaya çalışıyorum. Kendimi onların yerine koymayı deniyorum; gerçekliğin bizi kendisini kabul etmeye çağırdığını ve ortada hiçbir neden yokken sırf onun çağrısı koşulsuz olduğu için onu kabul ettiğimizi hayal ediyorum. Ancak en başından en sonuna dek tutunabilecek tek bir nokta göremiyorum. Kendimi dünyadaki tek gerçeklikmiş gibi hayal ediyorum. Bana ulaşmak isteyen bir zihin tarafından kopya edilmek benim durumumu değiştirmeyecekti. Beni kopya eden bir zihin için de hiçbir şey değişmeyecekti. Çünkü tüm sonuçlar açık biçimde ve ilkesel olarak gerçeklik tarafından halihazırda belirlenmiş olacaktı. Ortada gerçeğe ulaşmayı gerektirecek mantıklı hiçbir neden olmayacaktı. Böylesi anlamsız bir soyutlamayı daha ileriye taşımanın bir anlamı var mıdır?</p>

  <p>İşte bu açıdan evrenin rasyonelliğini daha sağlam bir zeminde savunanların akılcılar değil, faydacılar olduğunu rahatlıkla söyleyebiliriz.</p>

  <div class="footnotes">
    <p class="footnote" id="n1"><a class="backref" href="#ref1">1</a> A.E. Taylor, “Felsefi Görüş”, sf. 288.</p>

    <p class="footnote" id="n2"><a class="backref" href="#ref2">2</a> H. Rickert’in Almanca yayınlanan “Der Gegenstand der Erkenntniss”teki sunduğu açılım.</p>

    <p class="footnote" id="n3"><a class="backref" href="#ref3">3</a> Profesör Rickert’in uzun zaman önce fikirlerin gerçekliğin mutlaka gerçeklikle örtüşmesi gerektiği görüşünü terketmiş olduğunu unutmadım. Ona göre gerçekliğin fikirlerimize uyması gerekir. Fikirlerimize uyan her şey gerçektir. Daha ayrıntılı bir bilgi için “Gerçeğin Doğası” başlıklı eserden de faydalanabilirsiniz.</p>
  </div>
</body>
</html>
