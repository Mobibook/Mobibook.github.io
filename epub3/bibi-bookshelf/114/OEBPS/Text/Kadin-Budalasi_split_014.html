<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">XI</h2>

    <p class="normal">Zahlebinin’ler, Velçaninov’un biraz önce söylediği gibi, gerçekten kibar insanlardı; Zahlebinin üst düzeyde bir devlet memuruydu. Pavel Pavloviç’in bu ailenin geçimi hakkında söyledikleri de doğruydu: Çok gösterişli bir yaşam biçimleri vardı, ama babalarının ölmesi halinde on parasız kalacakları da bir gerçekti.</p>

    <p class="normal">İhtiyar Zahlebinin, Velçaninov’u büyük bir samimiyetle karşıladı; eski ‘hasım’ kısa sürede çok iyi bir dost oldu.</p>

    <p class="normal">“Davanızın sizin lehinize sonuçlanmasına çok sevindim ve bunun için de sizi kutlarım,” dedi; “her zaman dostça bir çözüm yolundan yanayım ve avukatınız Peter Karloviç’in de bu konuda çok yardımı oldu. Dava daha üç sene sürebilirdi; oysa şimdi, üzülmeden, yorulmadan altmış bin ruble alacaksınız.”</p>

    <p class="normal">Velçaninov, hemen Madam Zahlebinin’e takdim edildi; bu kadın, olgun, geçkin ve şişman bir kadındı, bayağı ve yorgun ifadeli bir yüzü vardı. Sonra sıra, birer birer ya da ikişer ikişer kızlara geldi. Bir salonu dolduracak kadar çoktular; Velçaninov on, on iki kadar saydı, sonra saymaktan vazgeçti; bir kısmı girerken, bir kısmı çıkıyor, aralarına komşu kızları da katılıyordu.</p>

    <p class="normal">Zahlebinin’lerin evi, çeşitli dönemlerin mimari özelliklerini taşıyan, zevksiz bir üslupla inşa edilmiş ve ayrı ayrı parçalardan oluşan büyük ahşap bir köşktü. Köşkü çeviren büyük bahçede birkaç köşk daha vardı; bahçe ortaktı ve genç kızların arasında iyi komşuluk ilişkileri olduğu göze çarpıyordu.</p>

    <p class="normal">Velçaninov, daha ilk sözlerden beklenilmekte olduğunu ve Pavel Pavloviç’in takdim edilmek isteyen bir dostu sıfatıyla gelişinin ev sakinleri için önemli bir olay olduğunu anladı; bu gibi işleri iyi bildiği için bunda bir amaç olduğunu da hemen sezdi. Anne ve babanın son derece samimi karşılamaları, genç kızların kuşkulu davranışları ve aşırı makyaj yapmış ve şık giyinmiş olmaları, Velçaninov’a hemen Pavel Pavloviç’in kendisine bir oyun oynamış olabileceğini düşündürdü. Pavel Pavloviç, Velçaninov’un çok kibar yaşlı bir bekâr olduğunu, artık bekârlıktan bıktığını ve özellikle şimdi bir mirasa konduğu için evlenmek niyetinde olduğunu söyleyerek ipucu vermiş olabilirdi. Pavel Pavloviç’in çok hoş bir kız diye anlattığı ve en büyükleri olan Katerina Fedosiyevna’nın giyimi ve makyajı dikkat çekiyordu. Bu kız, kardeşlerine göre daha özenli ve şık olan kıyafetiyle ve olağanüstü güzel saç biçimiyle göze çarpıyordu. Gerek kardeşlerinde, gerek diğer kızlarda, Velçaninov’un Katya için geldiğine emin olduklarını gösteren bir durum vardı. Bakışlar ve bütün gün söylenen bazı kaçamaklı sözler, varsayımının doğru olduğunu Velçaninov’a gösterdi.</p>

    <p class="normal">Katerina Fedosiyevna, sarışın, uzun boylu, çok şişman bir kızdı. Son derece tatlı, melek gibi bir huyu vardı, biraz kararsız ve rahat bir insandı. Velçaninov ona zevkle bakarken: “Böyle bir kızın şimdiye kadar evlenmemiş olması pek garip,” diye düşündü; gerçi hem parası yok, hem de çabuk şişmanlıyor ama, böyle tombulların meraklısı da çoktur...”</p>

    <p class="normal">Kardeşlerinin hepsi de sevimli şeylerdi ve Velçaninov, komşu kızların arasında da hoş ve hatta çok güzel yüzler olduğunu gördü. Bütün bunlardan hoşlanmıyor değildi, ama o buraya başka, özel bir niyetle gelmişti.</p>

    <p class="normal">Kızların altıncısı ve Pavel Pavloviç’in gözdesi olan liseli Nadya Fedosiyevna hâlâ görünmemişti. Velçaninov onu görmek için sabırsızlanıyordu; o kadar ki, kendisi de bunun farkına vardığı zaman hem hayret etti, hem de çok komik buldu. Nihayet genç kız geldi ve içeriye girişi herkesin üzerinde özel bir etki yaptı. Yanında, ufak tefek, kara kuru, şeytan bakışlı arkadaşı Marya Nikitişna vardı. Bu Marya Nikitişna, yirmi üç yaşında, zeki ve herkesle dalga geçen bir kızdı, komşu evlerden birinde dadılık yapıyordu. Zahlebinin’ler ona uzun süredir sanki aileden biriymiş gibi davranıyorlardı, evin kızları da onu çok seviyorlardı. Özellikle Nadya’nın onsuz yapamayacağı belliydi.</p>

    <p class="normal">Velçaninov daha ilk andan itibaren komşu kızları da dahil olmak üzere kızların hepsinin Pavel Pavloviç’in aleyhinde olduklarının farkına varmıştı. Nadya’nın içeriye girmesinden henüz bir dakika geçmeden, genç kızın Pavel Pavloviç’ten nefret ettiğini düşündü. Pavel Pavloviç’in de asla farkında olmadığına veya öyle görünmek istediğine inanıyordu. Nadya’nın, kardeşlerinin en güzeli olduğu su götürmez bir gerçekti. Özgüveninde boşvermişlik de sezilen, biraz vahşi, esmer bir kızcağızdı; cin gibi bakan gözleri, bal gibi tatlı bir gülümsemesi vardı, dudakları ve dişleri pek hoştu; vücudu ince uzundu, tavırlarında gurur ve kararlılık gösteren bir durumla birlikte, çocukça bir şey de vardı. Her adımı, her sözü, on beş yaşında olduğunu gösteriyordu.</p>

    <p class="normal">Bilezik beğenilmedi; hatta kötü bir etki bile yaptı. Genç kız odaya girer girmez Pavel Pavloviç dudaklarında bir gülümsemeyle hemen ona yaklaştı, bir neden yaratarak, geçen gün geldiğinde Nadya’nın piyanoda çalıp söylediği güzel romansın kendisine vermiş olduğu çok büyük keyfi öne sürdü, dili dolaştı, cümleyi bitiremedi, elindeki kutuyu uzatarak ve onu Nadya’nın eline sıkıştırmaya çalışarak olduğu yerde kaldı. Genç kız hediyeyi almak istemedi, utancından ve öfkesinden kızardı; zor bir durumda kalan annesine dönerek yüksek sesle:</p>

    <p class="normal">“Ben hediye istemem, anne!” dedi.</p>

    <p class="normal">Babası sakin fakat sert bir sesle: “Al ve teşekkür et!” diye emretti, ama özellikle kendisi de bunu hiç hoş bulmamıştı. Pavel Pavloviç’e sitem dolu bir sesle, yavaşça: “Gerek yoktu, gerçekten gerekmiyordu!” dedi.</p>

    <p class="normal">Nadya verilen emre uyarak kutuyu aldı ve başı eğik olduğu halde bir çocuk reveransı yaptı; bir yayla uyarılmış gibi hızla diz çöktü, hızla doğruldu. Ablalarından biri bileziği görmek için onun yanına geldi; Nadya, kendisinin görmek bile istemediğini göstermek için kutuyu açmadan ablasına uzattı. Bilezik elden ele dolaştı; hepsi, bir şey demeden, bazıları alaycı bir gülümsemeyle baktı. Yalnız anneleri, zoraki bir tavırla, bileziğin çok güzel olduğunu söyledi. O anda Pavel Pavloviç yerin dibine geçmek istiyordu.</p>

    <p class="normal">Velçaninov herkesi bu zor durumdan kurtardı.</p>

    <p class="normal">Aklına gelen ilk konuyu ele alarak sürükleyici bir dille konuştu. Beş dakika geçmeden salonda bulunanların hepsi yalnız onu dinliyordu. Salonlarda konuşma sanatına, kanaat sahibi ve saf bir adam tavrını da katıyor; kendini dinleyenleri ikna etme sanatını da çok iyi biliyordu. Gerektiği zaman çok mutlu ve neşeli bir insan gibi görünmesini becerirdi. Sırası geldiğinde ince bir espriyi en doğal haliyle, sanki hiç farkında değilmiş gibi yerine yerleştirmekte ustaydı. Hatta bu espriyi eskiden hazırladığı ve ezberlediği zaman olduğu gibi, doğallığı hiç kaybolmuyordu. O anda da, bütün gözlerin kendisine doğru çevrilmesi, bütün kulakların kendinden başka kimseyi dinlememesi, herkesin yalnız onun söyleyeceği şeylere gülmesi için birkaç dakikanın yeterli geleceğini hissetti. Ve gerçekten, herkes yavaş yavaş onun tam bir hâkimiyetle yönettiği konuşmaya katıldı. Madam Zahlebinin’in yorgun yüzü memnuniyetle ve hatta neşeyle aydınlandı, Katya hayran hayran bakmaya ve dinlemeye koyuldu. Nadya, Velçaninov’a çekingen bakıyordu: Ona karşı doldurulduğu belliydi, bu da tam tersine Velçaninov’un neşesini artırdı. Dedikoducu Marya Nikitişna onun hakkında bir söylenti çıkarmıştı: Pavel Pavloviç’in bir gün önce Velçaninov’dan söz ederken onunla çocukluk arkadaşı olduklarını söylediğini ortaya yaymıştı ve bu hesaba göre Velçaninov ondan tam yedi yaş daha büyüktü. Ama şimdi bu kız da Velçaninov’un büyüsünün etkisi altına girmişti. Pavel Pavloviç çok şaşırmıştı. Arkadaşının üstünlüğünü sağlayan şeyin ne olduğunu anlıyordu; önce, onun başarısına çok sevinmiş, konuşmaya o da katılmış, herkesle beraber o da gülmüştü; fakat yavaş yavaş düşünceli bir ruh haline büründü ve sonunda yüzünden açıkça okunan bir kedere kapıldı.</p>

    <p class="normal">İhtiyar Zahlebinin, bayram günü olmasına rağmen, incelenecek pek çok evrakın kendisini beklemekte olduğunu söyledi ve odasına çıkmak üzere ayağa kalktığı sırada neşeli bir tavırla:</p>

    <p class="normal">“Eh!” dedi, “siz kendi kendini eğlendirmesini bilen bir konuksunuz! Oysa ben sizi dünyanın en somurtkan bekârı sanıyordum! İnsan ne kadar da yanılabiliyor!”</p>

    <p class="normal">Salonda bir kuyruklu piyano vardı. Velçaninov müzikle kimin uğraştığını sordu ve birdenbire Nadya’ya döndü:</p>

    <p class="normal">“Galiba siz şarkı söylüyorsunuz?”</p>

    <p class="normal">Nadya boğuk bir sesle:</p>

    <p class="normal">“Kim söyledi?” dedi.</p>

    <p class="normal">“Az önce Pavel Pavloviç söyledi.”</p>

    <p class="normal">“Doğru değil; bende sesten eser yok, iş olsun diye şarkı söylerim.”</p>

    <p class="normal">“Ama, benim sesim de güzel değil, buna rağmen şarkı söylerim.</p>

    <p class="normal">“O halde, bize bir şey söyleyecek misiniz?” Sonra gözlerinde bir parıltı oluştu. “Sizden sonra da ben söylerim; ama şimdi değil, yemekten sonra... Müziğe dayanamıyorum; bu piyanodan bıktım; burada sabahtan akşama kadar gülüp söylemekten başka bir şey yapmazlar; müzikten az çok anlayan bir Katya var!”</p>

    <p class="normal">Velçaninov’un düşüncesi hemen kabul edildi, herkes de Katya’nın müzikle ciddi bir biçimde ilgilenen tek kişi olduğunu söylediler. Genç kızdan hemen bir parça çalmasını rica etti. Herkes onun Katya’yla ilgilenmesine çok sevindi, anneleri memnun oldu, yanakları kızardı. Katya gülümseyerek ayağa kalktı, piyanoya doğru gitti ve orada, birdenbire, hiç beklemediği bir şekilde kızardığını hissetti ve kendisi gibi yirmi dört yaşında boylu poslu şişman kızın, küçük bir kız gibi kızarmasından da ayrıca utanç duydu, bütün bu ruh haliyle piyanonun başına oturduğu sırada yüzünde bir gülümseme belirdi, Haydn’dan küçük bir parçayı dürüst ama kişiliksiz bir tarzda çaldı; sıkılmıştı. Parçayı bitirdiği zaman Velçaninov içtenlikle alkışladı. Ama alkışladığı şey çalınış biçimi değil, Haydn ve onun eseri olan parçaydı. Katya bundan o kadar hoşlandı ve Velçaninov’un, kendisini değil Haydn’ı övmesini o kadar minnettar ve mesut bir yüzle dinledi ki, adam, genç kıza daha dikkatli ve daha samimi bir gözle bakmaktan kendini alamadı. Bakışı: “Sen gerçekten çok iyi bir kızsın!” diyordu. Bu bakışın anlamını herkes ve özellikle Katerina hemen sezdi.</p>

    <p class="normal">Taraçanın camlı kapısına bakarak, Velçaninov:</p>

    <p class="normal">“Çok güzel bir bahçeniz var!” dedi. “Hadi hep birlikte bahçeye gidelim!”</p>

    <p class="normal">“Evet, evet, bahçeye!”</p>

    <p class="normal">Bu, herkesin ağzından birden çıkan bir neşe çığlığı oldu.</p>

    <p class="normal">Yemek saatine kadar bahçeye inildi. Uzun süredir şöyle bir tarafa uzanıp biraz şekerleme yapmaya niyetlenen Madam Zahlebinin, herkesle beraber odadan çıkmak zorunda kaldı, ama, “Bahçeye inmeden taraçada oturup biraz dinleneyim,” dedi ve oturmasıyla uyuklamaya başlaması bir oldu.</p>

    <p class="normal">Bahçede Velçaninov’la genç kızlar arasındaki ilişki hemen samimi ve dostane bir nitelik aldı. O sırada komşu köşklerden iki üç delikanlı da gelerek onlara katıldı: Bunlardan biri bir üniversite öğrencisi, diğeri de bir liseliydi; her biri arkadaşı olan genç kızın yanına gitti. Üçüncüsü, somurtkan yüzlü, saçı başı karmakarışık, kocaman mavi gözlüklü, yirmi yaşlarında bir gençti. Marya Nikitişna ve Nadya’yla, kaşlarını çatarak alçak sesle acele bir şeyler konuşmaya başladı. Velçaninov’a sert bakışlar fırlatıyor ve ona karşı son derece kötü bir tavır takınmayı kendine bir görev sayıyor gibi görünüyordu.</p>

    <p class="normal">Genç kızlardan bazıları hemen oyun oynamayı önerdiler. Velçaninov, her zaman ne oyunu oynadıklarını sordu, genç kızlar her türlü oyunu, en çok ‘atasözü oyunu’nu oynadıklarını söylediler. Bunun ne olduğu da Velçaninov’a anlatıldı: Herkes oturur, yalnız bir kişi oradan uzaklaşır, kalanlar herhangi bir atasözü seçer; sonra, bu atasözünü bulacak olan arkadaş geri çağırıldığı zaman herkes o sözdeki kelimelerden birini bir cümle içinde kullanır, ebe olan da böylece bilmeceyi çözmeye çalışır.</p>

    <p class="normal">Velçaninov:</p>

    <p class="normal">“Aman ne hoş!” dedi.</p>

    <p class="normal">İki üç ses:</p>

    <p class="normal">“Hayır, hayır; tam tersine çok can sıkıcı bir oyun!” diye yanıtladı.</p>

    <p class="normal">Nadya, Velçaninov’a:</p>

    <p class="normal">“Sonra, tiyatro oyunu oynuyoruz!” dedi. “Şurada, etrafında sıralar olan büyük ağacı görüyorsunuz ya; işte bütün aktörler o ağacın arkasında tiyatro kulisindeymiş gibi dururlar; her biri, kral, kraliçe, prenses olur, sırası gelince ağacın arkasından çıkar, aklından geçeni söyler, sonra yine yerine döner.”</p>

    <p class="normal">“Aman ne hoş!”</p>

    <p class="normal">“Yok, yok! Çok can sıkıcı! Başında eğlenceli olur ama, sonraları kimse ne diyeceğini bilemez, kimse sonunu getiremez. Belki sizin de katılmanızla daha iyi olur... Biz sizi Pavel Pavloviç’in dostu sanmıştık, şimdi anlıyoruz ki o zavallı övünmüş. Sizin bir iş için buraya gelmiş olmanıza çok sevindim.”</p>

    <p class="normal">Nadya bunu söylerken ciddi bir yüzle ve ısrarla Velçaninov’a baktı, sonra koşarak Marya Nikitişna’nın yanına gitti.</p>

    <p class="normal">Velçaninov’un çok az dikkatini çekmiş olan ve o ana kadar hiç konuşmamış olan bir genç kız da Velçaninov’a sessizce:</p>

    <p class="normal">“Bu akşam ‘atasözü oyunu’nu oynayacağız,” dedi. “Göreceksiniz. Pavel Pavloviç’le alay edeceğiz, siz de bizimle beraber...”</p>

    <p class="normal">Kızıl saçlı küçük bir kız da, koşarak nefes nefese:</p>

    <p class="normal">“Ah evet! Geldiğinize ne iyi ettiniz,” dedi.</p>

    <p class="normal">Pavel Pavloviç, kendisini gitgide rahatsız bir konumda hissediyordu. Velçaninov, Nadya’yla ne kadar mümkünse o kadar iyi geçiniyordu; genç kız artık ona önceki gibi çekingen bakmıyor, onunla beraber gülüyor, zıplıyor, gevezelik ediyordu; ilk defa onun elini tuttu, son derece mutluydu ve Pavel Pavloviç’e, sanki o orada yokmuş gibi davranıyordu. Velçaninov, Pavel Pavloviç’e karşı tavır alınmış olduğundan emin oldu. Nadya, bir sürü genç kızla beraber, Velçaninov’u bir köşeye çekmişti; başka kızlar da türlü bahanelerle Pavel Pavloviç’i başka bir kenara sürüklüyorlardı; fakat adam onların elinden kurtulup kaçıyor, doğru Nadya ile Velçaninov’un bulunduğu gruba geliyor ve konuşmaları anlamak için dazlak başını uzatıyordu. Bir süre sonra artık dayanamaz oldu, çocukça davranarak endişesini belli etmeye başladı.</p>

    <p class="normal">Velçaninov, Katerina Fedosiyevna’yı dikkatle incelemekten kendini alamadı. Genç kız şimdi, Velçaninov’un kendisi için gelmediğini ve Nadya’yla çok ilgilendiğini görüyordu; ama yüzü eskisi kadar tatlı, eskisi kadar sakindi. Onlarla beraber bulunmaktan ve yeni konuğun dediklerini dinlemekten mutlu görünüyordu; zavallı kız, konuşmaya katılabilecek yetenekte değildi. Velçaninov, Nadya’ya alçak sesle:</p>

    <p class="normal">“Ablanız Katya ne kadar iyi bir kız!” dedi.</p>

    <p class="normal">Nadya büyük bir heyecanla:</p>

    <p class="normal">“Katya mı!” dedi, ”dünyada ondan iyi insan yoktur. Onu çok severim!”</p>

    <p class="normal">Saat beşte yemeğin hazır olduğu söylendi. Elbette, konuk için çok para harcanmıştı. Her gün yenen yemeklere, seçkin birkaç yemek daha eklenmişti; bu yemeklerden biri o kadar garipti ki kimse yiyemedi. Sıradan bir şarap olan ‘Tokai’ de açıldı; yemeğin sonuna doğru, bir bahaneyle şampanya ikram edildi.</p>

    <p class="normal">İhtiyar Zahlebinin yemeği biraz fazla yediği için çok keyiflendi. Velçaninov’un her dediğine gülüyordu. Nihayet Pavel Pavloviç de kendini tutamadı, o da kendini göstermek istedi ve bir tekerleme söyledi; o anda, masanın sonunda Madam Zahlebinin’le yan yana oturdukları yerden bir kahkaha koptu. Kızların ikisi bir ağızdan bağırdı:</p>

    <p class="normal">“Baba! Baba! Pavel Pavloviç bir tekerleme söyledi!”</p>

    <p class="normal">İhtiyar, Pavel Pavloviç’e doğru dönerek kalın sesiyle ve nezaketle:</p>

    <p class="normal">“Yaaa! Demek o da tekerlemeler söylüyor!” dedi.</p>

    <p class="normal">Kelime oyununun ne olduğu kendisine güç bela anlatıldı; sonunda anladı ve:</p>

    <p class="normal">“Evet! evet!” dedi... “Önemi yok! Gelecek sefere daha başarılı olur.”</p>

    <p class="normal">Marya Nikitişna alaycı bir eda ve çok yüksek bir sesle:</p>

    <p class="normal">“Ne yaparsınız, Pavel Pavloviç, dedi, her türlü yetenek bir insanda toplanamaz ya! Sonra: Aman Tanrım! Boğazına kemik kaçtı, boğuluyor! diye bağırarak iskemlesinden fırladı.</p>

    <p class="normal">Herkes birbirine girdi: Marya Nikitişna’nın istediği de buydu. Pavel Pavloviç bozulunca, utandığını gizlemek için kadehini dikmiş, şarap nefes borusuna kaçmıştı. Genç kız, ‘adamın boğazına kemik kaçtığını, bundan emin olduğunu, bu yüzden ölenler bile bulunduğunu’ bağıra çağıra anlatıp duruyordu. Biri:</p>

    <p class="normal">“Sırtına vurmalı,” dedi.</p>

    <p class="normal">Zahlebinin de:</p>

    <p class="normal">“Evet, evet,” diye onayladı.</p>

    <p class="normal">Ve herkes zavallının üstüne atıldı: Marya Nikitişna, kızıl saçlı küçük kız, hatta telaş içinde kalan anne, adamın sırtına vurup duruyorlardı.</p>

    <p class="normal">Pavel Pavloviç masadan kalkarak kaçmak zorunda kaldı. Tekrar geldiği zaman, boğazına kemik değil şarap kaçtığını uzun uzun anlattı. Marya Nikitişna’nın adama kötü bir oyun oynamış olduğu o zaman anlaşıldı. Madam Zahlebinin ciddi bir edayla:</p>

    <p class="normal">“Ah! Sen yok musun!” diyordu. Fakat kendisi de çılgınca gülmeye başladı ve bu gülme herkese bulaştı.</p>

    <p class="normal">Yemekten sonra kahve içmek üzere taraçaya çıkıldı. İhtiyar, hayatından memnun bahçeye bakarak:</p>

    <p class="normal">“Ne güzel havalar!” diye duygulandı. “Yalnız biraz yağmur yüzü görseydik iyi olurdu! Haydi çocuklar, ben biraz dinleneceğim. Siz eğlenin!” Pavel Pavloviç’in omuzuna vurarak: “Haydi, eğlen, eğlen!” diye ekledi.</p>

    <p class="normal">Hep birlikte bahçeye indiler. Pavel Pavloviç, Velçaninov’u buldu ve onu kolundan yakaladı. Sinirli ve alçak bir sesle:</p>

    <p class="normal">“Bir dakikanı rica ediyorum,” dedi.</p>

    <p class="normal">Bahçenin ıssız bir yoluna doğru gittiler, hırsından boğulurcasına, Velçaninov’un kolunu sıkarak:</p>

    <p class="normal">“Hayır, burada olsun sizi bırakmayacağım... Burada olsun size izin vermeyeceğim,” dedi.</p>

    <p class="normal">Velçaninov hayretle gözlerini açtı:</p>

    <p class="normal">“Ne dediniz? Ne dediniz?”</p>

    <p class="normal">Pavel Pavloviç bir kelime söylemeden ona baktı, dudaklarını oynattı, yüzünde hiddet dolu bir gülümseme belirdi.</p>

    <p class="normal">Sabırsızlanan genç kızlar:</p>

    <p class="normal">“Neredesiniz, ne yapıyorsunuz? Sizi bekliyoruz!” diye bağırıyorlardı.</p>

    <p class="normal">Velçaninov omuzlarını silkti, onlara doğru gitti. Pavel Pavloviç de onu izledi. Marya Nikitişna:</p>

    <p class="normal">“Bahse girerim ki sizden mendil istemiştir,” dedi, “geçen gün de mendilini unutmuştu.”</p>

    <p class="normal">Bir başka kız da:</p>

    <p class="normal">“Her zaman unutur,” diye onayladı.</p>

    <p class="normal">“Mendilini unutmuş! Pavel Pavloviç mendilini unutmuş! Anne, Pavel Pavloviç yine mendilini unutmuş! Anne, Pavel Pavloviç yine nezle olmuş!”</p>

    <p class="normal">Her taraftan bu sesler duyuluyordu. Madam Zahlebinin içini çekerek:</p>

    <p class="normal">“İyi ama, neden söylemedi?” dedi. “Ne kadar çekingensiniz Pavel Pavloviç! Nezle ihmal etmeye gelmez! Size hemen bir mendil getirteyim... Fakat nasıl oluyor da sürekli nezle oluyorsunuz?”</p>

    <p class="normal">Ve eve gitmek için bir bahane bulduğuna sevinerek uzaklaştı. Pavel Pavloviç:</p>

    <p class="normal">“Ama iki tane mendilim var ve ben nezle değilim, bir şeyim yok!” diye bağırdı.</p>

    <p class="normal">Kadın bunu duymadı. Bir dakika sonra, diğerlerinin arkasından gitmeye ve Nadya ile Velçaninov’u gözden kaybetmemeye çalışan Pavel Pavloviç, bir hizmetçinin koşarak kendisine bir mendil getirdiğini gördü. Her taraftan:</p>

    <p class="normal">“Atasözü oyunu oynayalım!” diye bağırıyorlardı.</p>

    <p class="normal">Tanrı bilir ne amaçla bu oyunu istiyorlardı.</p>

    <p class="normal">Bir yer seçtiler ve herkes oturdu. İlk ebe Marya Nikitişna oldu; onu bir şey duyamayacağı bir yere kadar uzaklaştırdılar, atasözünü seçtiler ve sözcükleri paylaştılar. Marya Nikitişna’yı geri çağırdılar, hemen bilmeceyi çözdü.</p>

    <p class="normal">Sonra sıra mavi gözlüklü ve karışık saçlı delikanlıya geldi. Onu daha uzağa, evlerden birinin yakınına gönderdiler. Delikanlı geldiğinde yüzü asıktı. Cümleleri iki kere tekrar ettirdi, ama bilmeceyi çözemedi. Bilinmesi gereken atasözü şuydu: “Tanrı’ya edilen ibadetle Çar’a edilen hizmet hiçbir zaman karşılıksız kalmaz.”</p>

    <p class="normal">Delikanlı sinirlendi ve yerine dönerken:</p>

    <p class="normal">“Ne saçma atasözü!” diye söylendi.</p>

    <p class="normal">Birkaç ses daha:</p>

    <p class="normal">“Öf! Ne can sıkıcı şey!” diye homurdandı.</p>

    <p class="normal">Nadya:</p>

    <p class="normal">“Eh! Sıra şimdi bende,” dedi.</p>

    <p class="normal">Herkes bir ağızdan:</p>

    <p class="normal">“Hayır, hayır, Pavel Pavloviç’in sırası,” diye bağrıştılar.</p>

    <p class="normal">Adamı bahçenin sonuna kadar götürdüler, bir köşeye dikerek yüzünü duvara döndürdüler ve dönüp arkasına bakmasın diye kızıl saçlı küçük kızı yanına nöbetçi bıraktılar. Pavel Pavloviç’in biraz keyfi yerine geldiği için görevini tam bir dürüstlükle yapmak istedi ve orada, yüzü duvara dönük biçimde, bir taş gibi hareketsiz bekledi. Kızıl saçlı küçük kız onu yirmi adım öteden kontrol ediyordu; kızın son derece telaşlı bir hali vardı; sabırsızlıkla bir şey beklediği belliydi. Birdenbire kollarıyla bir işaret verdi. Bir anda hepsi koşarak kaçtılar. Velçaninov’un durduğunu gören dokuz on genç kız telaşla:</p>

    <p class="normal">“Koşsanıza, koşsanıza!” diye seslendiler.</p>

    <p class="normal">Velçaninov da onların arkasından koşmaya başladı ve:</p>

    <p class="normal">“Ne var? Ne oluyor?” diye sordu.</p>

    <p class="normal">“Yavaş! Bağırmayın! O orada duvara bakıp duracak, biz de kaçacağız. İşte Nastiya da geliyor.”</p>

    <p class="normal">Nastiya, yani kızıl saçlı küçük kız, kollarıyla işaretler vererek hızla koşuyordu. Az sonra hepsi bahçenin öteki ucunda, havuzun arkasında toplanmışlardı. Velçaninov da oraya geldiği zaman, Katya’nın bütün arkadaşlarına ve özellikle Nadya ile Marya Nikitişna’ya söylendiğini gördü. Nadya, ablasını öperek:</p>

    <p class="normal">“Katya, benim güzel güvercinim, kızma!” diyordu.</p>

    <p class="normal">“Anneme söylemem, ama ben gidiyorum, çünkü yaptığımız hiç iyi bir şey değil. Zavallı adam orada, duvarın karşısında ne düşünüyordur kim bilir?”</p>

    <p class="normal">Katya ayrılıp gitti, fakat ötekiler ne acıdılar, ne de pişmanlık gösterdiler. Pavel Pavloviç geldiği zaman hiçbir şey olmamış gibi davranmasını Velçaninov’dan rica ettiler. Çılgınca sevinip duran kızıl saçlı küçük kız:</p>

    <p class="normal">“Haydi, şimdi köşe kapmaca oynayalım!” diye bağırdı.</p>

    <p class="normal">Pavel Pavloviç dönüp geldiği zaman, aradan on beş dakika geçmişti: Duvarın karşısında tam on dakika kalmıştı. Geldiği zaman ötekiler köşe kapmaca oyununa başlamışlardı; herkes bağırıyor, gülüyordu. Pavel Pavloviç öfkesinden çılgına dönerek doğru Velçaninov’a koştu, onu kolundan yakaladı.</p>

    <p class="normal">“Bir dakikanı rica ediyorum...”</p>

    <p class="normal">“İyi... Kim kiminle, bizim ahbap da dakikacığı ile!”</p>

    <p class="normal">Birkaç kız:</p>

    <p class="normal">“Yine bir mendil istiyor!” diye bağırıştılar.</p>

    <p class="normal">“Bu sefer bu sizin işiniz... Bütün bunlara neden sizsiniz...”</p>

    <p class="normal">Pavel Pavloviç daha fazla bir şey söyleyemedi: Dişleri birbirine çarpıyordu.</p>

    <p class="normal">Velçaninov çok dostça bir tavırla, onu daha neşeli olmaya davet etti:</p>

    <p class="normal">“Size takılıyorlarsa, bunun sebebi, herkesin gülüp eğlendiği bir sırada sizin somurtmanızdır.”</p>

    <p class="normal">Velçaninov’un öğüdü anında etkisini gösterdi. Pavel Pavloviç hemen konumunu değiştirip sakinleşti ve sanki kabahat kendisindeymiş gibi gelip oyuna katıldı. Yarım saat kadar sonra bütün neşesi tekrar geri gelmişti. Her oyunda, eş bulmak gerektiği zaman kızıl saçlı küçük kızı veya Zahlebinin’lerden birini seçiyordu. Velçaninov’un en çok hayret ettiği şey, Pavel Pavloviç’in Nadya’nın yanında olmasına rağmen ona bir kelime bile söylememesiydi. Durumunu olduğu gibi kabul ediyor, bunu doğal karşılıyor gibi görünüyordu. Ama akşama doğru, yine ona bir oyun oynadılar.</p>

    <p class="normal">Saklambaç oynanıyordu. Herkes istediği yere saklanabiliyordu. Sık bir fundalığa gizlenmeyi başaran Pavel Pavloviç’in aklına birdenbire evin içinde bir yere saklanmak fikri geldi. Kızlar bunu anlayarak bağırıştılar. Adam ilk kata kadar merdivenleri dörder dörder çıktı: Orada, bir dolabın arkasında, gizlenmeye uygun çok iyi bir yer biliyordu. Fakat kızıl saçlı küçük kız da arkasından merdivene tırmandı ve ayaklarının ucuna basarak, Pavel Pavloviç’in girdiği odanın kapısını kilitledi. Bahçedekilerin hepsi yine bir iki saat önceki gibi oynamaya koyuldular, bahçenin sonundaki havuzun diğer köşesine koştular. Aradan on dakika geçti ve Pavel Pavloviç, kimsenin kendisini aramadığını görünce pencereden baktı. Bahçede kimseler yoktu. Büyükleri rahatsız etmek korkusuyla kimseyi çağıramadı; zaten hizmetçiler de Pavel Pavloviç tarafından çağrıldıkları takdirde görünmemek ve gitmemek için kesin emir almışlardı. Onun imdadına yalnız Katerina koşabilirdi, fakat o da odasında uyuyordu. Böylece adam bir saate yakın bu durumda kaldı. Sonunda genç kızlar ortaya çıktılar ve tesadüfmüş gibi ikişer üçer pencerenin önünden geçmeye başladılar.</p>

    <p class="normal">“Pavel Pavloviç, neden bizimle oynamıyorsunuz? Bilseniz ne kadar eğleniyoruz! Tiyatro oyunu oynuyoruz, Aleksi İvanoviç genç aktör rolünde.”</p>

    <p class="normal">Başka kızlar da, geçerken:</p>

    <p class="normal">“Pavel Pavloviç, neden aşağıya inmiyorsunuz? Çok ilginç!” diyorlardı.</p>

    <p class="normal">O sırada uykudan kalkan ve çay saatine kadar bahçede şöyle bir dolaşarak çocukların oyununu görmeye niyetlenen Madam Zahlebinin:</p>

    <p class="normal">“Nedir o tuhaf olan?” diye sordu.</p>

    <p class="normal">“Baksanıza Pavel Pavloviç’e!”</p>

    <p class="normal">Ve, hiddetten sapsarı kesilen bir yüz ve zoraki bir gülümsemeyle pencereden sarkan adamı gösterdiler.</p>

    <p class="normal">Anneleri başını sallayarak:</p>

    <p class="normal">“Herkes gülüp oynarken böyle bir odaya kapanmak ne garip zevk!” dedi.</p>

    <p class="normal">Bu süre içinde Velçaninov, kendi gelişinin Nadya’yı niçin bu kadar sevindirdiğini öğrendi. Konuşma, bahçede kimsenin olmadığı ağaçlı bir yolda yapıldı. Marya Nikitişna, her oyuna katılan ve artık sıkılmaya başlayan Velçaninov’a işaret ederek onu bu yola kadar getirdi ve Nadya’yla baş başa bıraktı. Genç kız acele ederek:</p>

    <p class="normal">“Sizin Pavel Pavloviç’le, onun söylediği gibi samimi iki dost olmadığınızı anladım,” dedi. “Bana son derece önemli bir konuda yardım edebilecek tek kişi sizsiniz: İşte onun iğrenç bileziği,” kutuyu cebinden çıkardı, “bunu hemen ve kesinlikle ona vermenizi istiyorum, çünkü bundan sonra onunla bütün hayatım boyunca konuşmayacağım. Zaten, bunu benim yaptığımı da söyleyebilirsiniz. Bir daha armağan getirmemesini de ayrıca bildirmenizi rica ediyorum. Diğer söyleyeceklerimi de ona başka kişilerle ileteceğim. Bana böyle bir iyilikte bulunur musunuz?”</p>

    <p class="normal">Velçaninov zor durumda kaldığını anlatan bir sesle:</p>

    <p class="normal">“Tanrı aşkına, rica ederim, bana bu görevi vermeyiniz!” diye yalvardı.</p>

    <p class="normal">Nadya gözlerini hayretle açarak:</p>

    <p class="normal">“Nasıl? Nasıl?” dedi, “size bu görevi vermemek mi?”</p>

    <p class="normal">Genç kız kendini kaybedecek gibi oldu, gözleri doldu, ağlamak üzereydi. Velçaninov gülümsedi.</p>

    <p class="normal">“Düşünmeyiniz. Hayır... Size yardım etmekten şeref duyar, bundan çok mutlu olurdum... Ama onunla aramızda görülecek bir hesabımız var...”</p>

    <p class="normal">“Görüyor musunuz? Sizin onunla dost olmadığınızı, onun yalan söylediğini biliyordum! Hiçbir zaman onun karısı olmayacağım, anlıyor musunuz? Asla! Buna nasıl cüret edebildiğini anlamıyorum... Ama bu iğrenç bileziği kendisine geri vermeniz gerekiyor! Başka ne yapabilirim ki... Hemen bugün geri verilmesini istiyorum. Sonra, bu yaptığımı gelip babama söyleyecek olursa başına geleceği de düşünsün!”</p>

    <p class="normal">O anda fundalığın içinden, mavi gözlüklü, karışık saçlı delikanlı çıktı ve gözlerini açarak Velçaninov’a bağırdı:</p>

    <p class="normal">“Bileziği ona götürmeniz gerekiyor! Yalnız kadınlık gururu adına bile olsa bunu yapacaksınız... Sizden bunu isterken bu işin inceliğini anlayacak kadar yüksek ruhlu olduğunuzu kabul ediyoruz.”</p>

    <p class="normal">Sözünü bitiremedi. Nadya çocuğu kolundan yakalayarak hızla Velçaninov’dan uzaklaştırdı ve:</p>

    <p class="normal">“Aman Tanrım! Ne aptal şeysin, Predpozilof!” diye bağırdı. “Haydi buradan git ve bundan sonra insanların konuştuğunu dinleme! Sana uzakta durmanı söylemedim mi?”</p>

    <p class="normal">Predpozilof tekrar fundalığa girdi. Nadya ayağını yere vurdu. Kendinden geçmiş, yumrukları sıkılmış, bir aşağı bir yukarı dolaşmaya devam ediyordu. Birdenbire Velçaninov’un önünde durdu.</p>

    <p class="normal">“Ne kadar zalimlik ettiklerini düşünemezsiniz! Siz bunu belki sadece gülünç buluyorsunuz, ama benim için ne demek olduğunu anlamıyorsunuz!”</p>

    <p class="normal">Velçaninov gülümsedi:</p>

    <p class="normal">“Demek bu çocuk da değil!...” dedi.</p>

    <p class="normal">Nadya kızardı ve o da gülümseyerek:</p>

    <p class="normal">“Elbette değil,” dedi, “bunu nasıl düşünebildiniz? O değil, onun arkadaşı. Fakat kendine nasıl arkadaş seçiyor, hayret! Hiçbir şey anlamıyorum. Bunun geleceğinin parlak olduğunu söylüyorlar, ama benim gözüm onda değil! Neyse Aleksi İvanoviç, bunları bırakalım! Şimdi son sözünüzü bekliyorum. Bileziği geri verecek misiniz? Evet mi, hayır mı?”</p>

    <p class="normal">“Peki, iade edeceğim, verin onu bana.”</p>

    <p class="normal">Nadya sevincinden zıplayarak:</p>

    <p class="normal">“Siz çok iyi bir insansınız!” diye bağırdı ve kutuyu uzatırken: “Bu akşam bütün gece sizin için şarkı söyleyeceğim, çünkü, biliyor musunuz, çok iyi şarkı söylerim ben ve size müzik sevmem dediğim zaman yalan söylemiştim. Ah! Bir daha gelseniz ne kadar sevinirdim! Size her şeyi, ama her şeyi anlatırdım ve başka birçok şeyi daha... Çünkü siz o kadar iyisiniz, o kadar iyisiniz ki... Aynı Katya gibisiniz!”</p>

    <p class="normal">Gerçekten, çay içmek için salona döndükten sonra Nadya ona iki romans söyledi. Kızın sesi henüz pek olgun değildi, fakat hoş ve güçlü bir sesi vardı. Pavel Pavloviç, kızların anne ve babasıyla beraber çay masasının yanında oturuyordu; masanın üstünde, Sevr işi eski bir çay takımının ortasında, büyük bir semaver fokur fokur kaynıyordu. Pavel Pavloviç’in onlarla son derece ciddi şeyler konuştuğuna kuşku yoktu, çünkü dokuz ay sonra dönmek üzere iki gün sonra yola çıkacaktı. Bahçeden dönen gençlere hiç dikkat etmedi. Velçaninov’a bir kere bile bakmadı. Kuşkusuz huzur bulmuştu ve başına gelenlerden şikâyet etmeyi düşünmüyordu.</p>

    <p class="normal">Ama Nadya şarkı söylemeye başlar başlamaz hemen yaklaştı. Genç kıza ne dediyse yanıtını alamadı, ama buna hiç üzülmedi. Kızın oturduğu iskemlenin arkasına dayanarak ayakta duruyor ve bu durumuyla, bu yerin kendisine ait olduğunu ve onu kimselere bırakmayacağını anlatıyordu.</p>

    <p class="normal">Velçaninov, şarkı söylemek için kendinden çok emin bir tavırla piyanonun başına oturduğu zaman genç kızlar hep bir ağızdan:</p>

    <p class="normal">“Anne... Anne... Sıra Aleksi İvanoviç’in, Aleksi İvanoviç şarkı söyleyecek!” diye bağırıştılar.</p>

    <p class="normal">Anne ile baba ve onların yanında oturan Katerina Fedosiyevna yaklaştılar.</p>

    <p class="normal">Velçaninov bugün hemen hemen unutulmuş bir şarkı olan Glinka’nın bir romansını seçti:</p>

    <p class="normal">“<span class="ideitalik">Gül ağzını açarak</span></p>

    <p class="normal"><span class="ideitalik">Kumrularınkinden tatlı sesinle</span></p>

    <p class="normal"><span class="ideitalik">Bana bir şeyler söyleyeceğin mutlu anda...</span>”</p>

    <p class="normal">Velçaninov romansı, yanında ayakta duran Nadya’ya dönerek söylüyordu. Uzun süredir sesi çok iyi çıkmıyordu, ama bu durumu bile önceleri onun çok güzel bir sesi olduğunu göstermeye yetiyordu. Bu şarkıyı yirmi sene önce, henüz üniversite öğrencisiyken, Glinka’nın bir dostu tarafından verilen sanatçıların da katıldığı bir akşam yemeğinde, bestecinin kendi sesinden dinlemişti. O akşam Glinka, kendi eserleri içinde en çok beğendiklerini çalmış ve söylemişti. Onun da o zamanlar artık sesi kalmamıştı, ama Velçaninov özellikle bu romansın yapmış olduğu olağanüstü etkiyi hatırlıyordu. Meslekten yetişme bir şarkıcı bile bu kadar kuvvetli bir etkiyi yaratamazdı. Bu romansta ihtiras, her sözcükte, her mısrada büyür, yükselir: Ses perdeleri o kadar kuvvetli ve kesintisizdir ki, operada farkına bile varılmayan en küçük bir hata parçanın değerini, bütün önemini sıfıra indirir. Çok basit ama duygu yüklü bu küçük parçayı söylemek için mutlaka duymak, bir ilhamdan haz almak, gerçek ya da çok iyi taklit edilmiş aşırı bir istekle coşmak gerekiyordu. Aksi takdirde çirkin ve hatta uygunsuz bir romans olurdu: Aşırı isteğin son perdeye çıkan gerginliğini, iğrenç bulmadan, bu parçadaki kadar büyük bir kudretle anlatmanın olanağı yoktur.</p>

    <p class="normal">Velçaninov, bu romansı her söyleyişinde topladığı alkışları anımsıyordu. Olabildiğince Glinka’nın tarzını kendine mal etmişti ve yine şimdi de, daha ilk nağmeden, ilk mısradan başlayarak gerçek bir ilham ruhunu doldurdu ve oradan sesine geçti. Duygular, her sözcükte, kuvvet yönünden şiddetleniyordu; sonlara doğru gerçek ihtiras çığlıkları yükselirdi, alevli gözleriyle Nadya’ya bakarak romansın son mısralarını söylüyordu:</p>

    <p class="normal">“<span class="ideitalik">Şimdi gözlerinin içine daha cesaretle bakıyorum.</span></p>

    <p class="normal"><span class="ideitalik">Dudaklarımı yaklaştırıyorum.</span></p>

    <p class="normal"><span class="ideitalik">Ve beklemeye kuvvetim kalmadığı için,</span></p>

    <p class="normal"><span class="ideitalik">Seni öpmek, öpmek, öpmek istiyorum!</span></p>

    <p class="normal"><span class="ideitalik">Seni öpmek, öpmek, öpmek istiyorum!</span>”</p>

    <p class="normal">Nadya korkudan titredi ve olduğu yerde geriledi; yanakları al al oldu ve Velçaninov’dan, onun şaşkınlıktan ve hemen hemen utançtan altüst olan yüzüne şimşek gibi bir şey geçti. Öteki dinleyiciler garip bir hayranlığa kapıldılar: Her biri böyle bir şarkı söylemenin gerçekten yersiz olduğunu anlatmak istiyor gibi görünüyordu ama bütün bu taze yüzler, bütün bu küçük gözler parlıyor, pırıl pırıl yanıyordu. Katerina Fedosiyevna’nın yüzü o kadar parlıyordu ki, Velçaninov onu adeta güzel buldu. İhtiyar Zahlebinin biraz zor bir durumda kaldığını gösteren tavırla:</p>

    <p class="normal">“İşte güzel bir romans!” diye mırıldandı. “Fakat... Biraz şiddetli değil mi? Güzel fakat şiddetli...”</p>

    <p class="normal">Karısı da:</p>

    <p class="normal">“Şiddetli...” demek istedi ama, Pavel Pavloviç zaman bırakmadı; deli gibi yerinden fırladı, Nadya’yı kolundan tutarak Velçaninov’dan uzağa itti, kendisi rakibinin önüne dikildi ve şaşılaşan gözleriyle ona baktı; dudakları titriyordu; sonunda:</p>

    <p class="normal">“Bir dakika... Rica ederim,” diyebildi.</p>

    <p class="normal">Velçaninov, biraz ikilemde kalacak olsa bu adamın daha garip davranışlar göstereceğini hemen anladı; onu kollarından yakaladı ve herkesin şaşırmasına aldırış etmeden taraçaya, oradan da bahçeye götürdü. Hemen hemen gece olmuştu. Pavel Pavloviç:</p>

    <p class="normal">“Derhal benimle birlikte buradan ayrılmanız gerektiğini anlıyor musunuz?” diye sordu.</p>

    <p class="normal">“Ama... Anlamıyorum...”</p>

    <p class="normal">“Anımsıyor musunuz, size her şeyi, hem de sonuna kadar anlatmamı ısrarla isteyip durmuştunuz? İşte şimdi sırası geldi... Haydi!”</p>

    <p class="normal">Velçaninov düşündü, Pavel Pavloviç’e bir kere daha baktı ve gitmeye karar verdi.</p>

    <p class="normal">Bu beklenmedik gidiş ev sahiplerini çok üzdü, çocukların canı çok sıkıldı. Madam Zahlebinin:</p>

    <p class="normal">“Hiç olmazsa bir fincan çay daha içiniz,” diye yalvardı.</p>

    <p class="normal">İhtiyar Zahlebinin, gülümseyerek susan Pavel Pavloviç’e sert ve bu davranışını onaylamadığını belirten bir tavırla:</p>

    <p class="normal">“Fakat ne oluyor sana? Nedir bu sinirlilik?” diye sordu.</p>

    <p class="normal">Genç kızlar da ona hışımla bakarak:</p>

    <p class="normal">“Pavel Pavloviç, Aleksi İvanoviç’i niçin götürüyorsunuz?” diye sordular.</p>

    <p class="normal">Velçaninov gülümsedi:</p>

    <p class="normal">“Üzgünüm, düşündüğünüz gibi değil. Pavel Pavloviç, bana unutmuş olduğum son derece önemli bir işi anımsatarak iyilik etti.”</p>

    <p class="normal">İhtiyar Zahlebinin’in elini sıktı, genç kızların ve özellikle Katya’nın önünde eğildi ve bunu da herkes gördü.</p>

    <p class="normal">İhtiyar Zahlebinin ısrarla:</p>

    <p class="normal">“Bizi görmeye gelmiş olmanıza teşekkür ederiz; bu ziyaretinizin anısı bizleri daima mutlu edecektir,” dedi.</p>

    <p class="normal">Anne de samimi bir dille:</p>

    <p class="normal">“Ah! Evet, o kadar mutlu olduk ki...” diye eşini destekledi.</p>

    <p class="normal">Velçaninov, Pavel Pavloviç’le birlikte arabaya binerken, genç kızlar, evin girişindeki merdivenlerde durup:</p>

    <p class="normal">“Gene gelin Aleksi İvanoviç, gene gelin!” diye bağırıyorlardı.</p>

    <p class="normal">Ötekilerden daha ince bir ses de şöyle bağırıyordu:</p>

    <p class="normal">“Evet, evet! Gene geliniz! Sevgili Aleksi İvanoviç!”</p>

    <p class="normal">Velçaninov: “Ah! Bu mutlaka kızıl saçlı küçük kızdır,” diye düşündü.</p>
  </div>

  <div class="calibre3" id="calibre_pb_14"></div>
</body>
</html>
