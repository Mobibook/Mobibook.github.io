<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">II</h2>

    <p class="normal">Yaslı adam olduğu yerde hareketsiz ve sessizdi. Her ikisi de böylece kapının eşiğinde, karşı karşıya kımıldamadan, göz göze kaldılar. Bu, birkaç saniye sürdü. Sonra Velçaninov, aniden konuğunu tanıdı.</p>

    <p class="normal">Aynı anda konuk da, Velçaninov tarafından tanındığını hemen anladı. Gözlerinde beliren hafif bir parıltı bunu gösteriyordu. Yüzü dünyanın en tatlı gülümsemesiyle aydınlandı. O anın koşulları içinde gülünç bulunabilecek kadar hoş bir sesle:</p>

    <p class="normal">“Aleksi İvanoviç’le mi görüşüyorum?” dedi.</p>

    <p class="normal">Velçaninov da, tahmin eden bir adam tavrıyla:</p>

    <p class="normal">“Siz de Pavel Pavloviç Trusotski değil misiniz?” diye sordu.</p>

    <p class="normal">“Bundan on sene önce, T.’de tanışmıştık ve hatırlatmama izin verirseniz, çok iyi dost olmuştuk...”</p>

    <p class="normal">“Evet, kuşkusuz... Olabilir... Fakat vakit sabahın üçü ve on dakikadır da kapımın kapalı olup olmadığını kontrol ediyorsunuz!”</p>

    <p class="normal">Öteki, büyük bir şaşkınlıkla saatine baktı:</p>

    <p class="normal">“Üç mü?” dedi. “Sahi üç! Özür dilerim Aleksi İvanoviç, bunu gelmeden önce düşünmem gerekirdi, yaptığım hatadan dolayı çok pişmanım, gidiyorum, derdimi başka bir zaman anlatırım, fakat şimdi...”</p>

    <p class="normal">“Hayır, hayır, lütfen gitmeyin! Bana söyleyecek bir şeyiniz varsa hemen söylemenizi tercih ederim. Buyurun şuradan odama giriniz, istediğinizin de bu olduğunu biliyorum. Geceleyin gelmenizin nedeni sadece kilidimin sağlam olup olmadığını kontrol etmek değildi herhalde...”</p>

    <p class="normal">Dehşet içinde kalmış, zihni altüst olmuştu, kendine hâkim olamadığını hissediyordu. Bundan da utanıyordu... Bütün bu garip tavırlarda esrarlı veya endişe verecek ne var sanki? Pavel Pavloviç’in anlamsız yüzüyle karşı karşıya gelmekte heyecanlanacak ne var? Bununla beraber olayı o kadar basit bulmuyordu. Korkuyla karışık bir önsezi halinde bir şeyler hissediyordu. Oturması için koltuğu gösterdi, bir adım ötedeki yatağına sert bir hareketle oturdu; öne doğru eğilmiş ve ellerini dizlerinin üzerinde açmış, ötekinin konuşmasını bekledi. Ona sabırsızlıkla bakıyordu. Garip bir biçimde öteki susuyor, istediğini hemen anlatması gerektiğini anlamıyor gibi görünüyordu; tam tersi, Velçaninov’un konuşmasını bekliyormuş gibi bir hali vardı. Belki sadece korkuyor, kendisini kapana kısılmış bir fare gibi rahatsız hissediyordu. Velçaninov daha fazla dayanamadı:</p>

    <p class="normal">“Ne istiyorsunuz?” diye bağırdı. “Bir hayalet olmadığınızı görüyorum! Buraya hortlak rolü oynamaya mı geldiniz? Ne diyecekseniz hemen başlamalısınız!”</p>

    <p class="normal">Konuk, sinirli bir biçimde hareket etti, gülümsedi ve utangaç bir tavırla söze başladı:</p>

    <p class="normal">“Görüyorum ki, özellikle bu saatte ve... Bu kadar garip koşullar altında sizi ziyaret edişime hayret ediyorsunuz... Zamanla olup biteni ve birbirimizden ne şekilde ayrıldığımızı düşününce... Evet çok garip... Aslında içeri girmek de istemiyordum ve evinize girmem tamamen tesadüfen oldu.”</p>

    <p class="normal">“Nasıl tesadüf! Fakat pencereden, ayaklarınızın ucuna basarak sokağı kimseye görünmeden geçtiğinizi gördüm.”</p>

    <p class="normal">“Yaaa! Demek beni gördünüz! Şu halde meseleyi benden iyi bildiğinize yemin edebilirim. Fakat sizi meraklandırıyorum… İşte anlatıyorum: Bundan üç hafta önce iş için St. Petersburg’a geldim... Evet ben Pavel Pavloviç Trusotski’yim, ta kendisi... İyi bildiniz. İşim de şu: Memuriyetimi değiştirmek ve daha yüksek maaşla başka bir vilayete geçmek için uğraşıyorum. Buna rağmen olay tamamen bu da değil... Her neyse... Gerçek olan bir şey varsa o da üç haftadır buralarda süründüğüm ve işimi isteyerek uzattığımdır... Zaten işim olsa da, olduğunu unutacağım ve sizin St. Petersburg’unuzdan ayrılıp işimin başına gidemeyeceğim. İşte bu durumda, hiçbir amacım kalmamış gibi, bir amacımın kalmamasından mutluymuşum gibi, dolaşıp duruyorum!..”</p>

    <p class="normal">Velçaninov adamın sözünü kesti:</p>

    <p class="normal">“Fakat, ‘bu durum’ dediğiniz de nedir?”</p>

    <p class="normal">Konuk gözlerini kaldırıp ona baktı, şapkasını aldı ve üzerindeki yas tülünü gösterdi:</p>

    <p class="normal">“Evet, hangi durum?..”</p>

    <p class="normal">Velçaninov şaşırarak, önce yas tülüne, sonra konuğunun yüzüne baktı. Birdenbire başına kan çıktı ve korkunç bir sarsıntı geçirdi:</p>

    <p class="normal">“Neee? Natalya Vasiliyevna mı?”</p>

    <p class="normal">“Evet, Natalya Vasiliyevna! Geçen mart... Verem, hemen hemen ani olarak, iki gün içinde! Ve ben, kaldım... Gördüğünüz gibi!”</p>

    <p class="normal">Bunları söylerken, yüzünde bir hüzün ifadesi vardı ve kollarını açarak uzattı. Sol elinde yas tülü sarılı şapkasını tutuyordu, saçsız başı göğsünün üzerine düşmüştü; on saniye kadar bu durumda kaldı.</p>

    <p class="normal">Bu olay Velçaninov’a birdenbire soğukkanlılığını geri getirdi; dudakları üzerinden alaycı ve hatta saldırgan bir gülümseme geçti, fakat hemen silindi; yıllar önce tanımış olduğu bu kadının ölümü onda beklenmedik, çok derin bir etki yapmıştı.</p>

    <p class="normal">“Olur şey değil!” diye mırıldandı; “fakat neden hemen samimiyetle bana gelmediniz?”</p>

    <p class="normal">“Gösterdiğiniz bu içten ilgiye teşekkür ederim, bunu görüyorum ve çok duygulandım... Her ne kadar...”</p>

    <p class="normal">“Her ne kadar...”</p>

    <p class="normal">“Birbirimizden ayrılalı seneler geçmiş olmasına rağmen kederime ve bizzat bana karşı o kadar candan bir ilgi gösteriyorsunuz ki, size karşı emin olunuz minnet duyuyorum; söyleyeceklerim bu kadar. Dostlarımı seçerken yanılmamışım, en samimi dostlarımı beni teselliye hazır durumda buluyorum. Bu konuda, örneğin sadece Stepan Mihailoviç Bugatov’u anmak yeter. Fakaaat... Şunu da söylememe izin veriniz: Tanışmamızın ve dostluğumuzun üzerinden geçen dokuz yıl içinde bir kere olsun gelip bizleri görmediniz; hatta mektuplaşmadık bile.”</p>

    <p class="normal">Ezberlediği bir metni anlatıyormuş gibi konuşuyordu ve bu süre içinde de etrafında olup biten hiçbir şeyi kaçırmamak şartıyla gözlerini yere dikiyordu. Velçaninov tekrar kendine hâkim olmuştu. Pavel Pavloviç’i, gittikçe artan garip bir izlenimle dinliyordu. Pavel Pavloviç sustuğunda Velçaninov’un zihnine garip, umulmadık düşünceler yerleşti.</p>

    <p class="normal">“Fakat, nasıl oldu da şimdiye kadar sizi tanıyamadım?” diye bağırdı; “sokakta beş kere birbirimize rastladık!”</p>

    <p class="normal">“Evet, hatırlıyorum; hep karşınıza çıkıyordum ve hiç değilse, iki, üç kere...”</p>

    <p class="normal">“Yani siz benim karşıma değil, ben sizin karşınıza çıkıyordum...”</p>

    <p class="normal">Velçaninov ayağa kalktı ve birdenbire, beklenmedik bir kahkaha attı. Pavel Pavloviç bir an sessiz kaldı, dikkatli dikkatli baktı ve tekrar söze başladı:</p>

    <p class="normal">“Beni tanımadınızsa bunun birinci sebebi, öncelikle beni unutmuş olmanız; ikincisi de sonradan geçirdiğim ve yüzümü çopur eden çiçek hastalığıdır.”</p>

    <p class="normal">“Çiçek mi? Sahi, çiçek! Bu hastalığa nasıl yakalandınız?”</p>

    <p class="normal">“Nasıl mı? İnsanın başına her şey gelir, Aleksi İvanoviç, insan bir anda mikrobu alabilir...”</p>

    <p class="normal">“İlginç. Fakat devam ediniz, devam ediniz, sevgili dostum.”</p>

    <p class="normal">“Eh işte! Size rastlamış olmama rağmen...”</p>

    <p class="normal">“Durunuz! Neden demin, ‘İnsan bir anda hastalığa yakalanır,’ dediniz? Biraz daha dikkatli konuşalım, olmaz mı? Haydi, devam ediniz!”</p>

    <p class="normal">Velçaninov giderek keyiflendiğini hissediyordu. Kendisini sıkıntıya sokan heyecan tamamen geçmişti.</p>

    <p class="normal">Büyük adımlarla odayı enine boyuna dolaşıyordu:</p>

    <p class="normal">“Doğru, size bundan önce rastladım; zaten St. Petersburg’a gelir gelmez sizi görmek niyetindeydim; fakat tekrar edeyim, marttan beri öyle kötü bir ruh hali içindeyim ki, öyle perişanım ki...”</p>

    <p class="normal">“Mart ayından beri perişan mı?.. Ha, evet, şu mesele... Özür dilerim, sigara içmiyor musunuz?”</p>

    <p class="normal">“Bilirsiniz, Natalya Vasiliyevna zamanında da...”</p>

    <p class="normal">“Evet, doğru! Fakat mart ayından beri belki…”</p>

    <p class="normal">“Bir sigara içebilir miyim?”</p>

    <p class="normal">“Buyurun, yakın ve... devam edin! Devam edin, çünkü son derece...”</p>

    <p class="normal">Velçaninov da bir sigara yaktı ve konuşarak gidip yatağın üstüne oturdu. Pavel Pavloviç sözünü kesti:</p>

    <p class="normal">“Fakat, siz de biraz sinirli değil misiniz? Sağlığınız iyi mi?”</p>

    <p class="normal">Velçaninov’un keyfi kaçarak:</p>

    <p class="normal">“Bırakın şu sağlığımı Tanrı aşkına!” diye bağırdı. “Devam etsenize...”</p>

    <p class="normal">Konuk da, Velçaninov’un sinirlendiğini görerek, kendine hâkim oldu:</p>

    <p class="normal">“Neye devam edeyim istiyorsunuz? Önce İvan İvanoviç, öldürülmüş bir adam hayal ediniz, gerçekten öldürülmüş bir adam; yirmi sene evlilikten sonra hayat değiştiren, bozkırda dolaşır gibi amaçsız ve yarı şuursuz, tozlu sokaklarda sürtmeye başlayan bir adam. Doğru; bazen bir tanıdığa, gerçek bir dosta rastladığım oluyor ve bu şuursuzluk halinde onunla karşılaşmak için görmezlikten geliyorum. Başka anlarda tam tersine, her şey kendini o kadar kuvvetle hatırlatıyor ki, sonsuza kadar yok olan o geçmişin bir tanığını bulup görmek arzusu o derece şiddetle hissediliyor, kalbin o kadar kuvvetle çarptığı duyuluyor ki, gündüz olsun, gece olsun, mutlaka bir dosta koşup, onu sabahın dördünde uyandırmak pahasına da olsa, kolları arasına atılmak ihtiyacı duyuluyor. Zamanı kötü seçmiş olabilirim, fakat dostluğunuz hakkında yanılmamışım; çünkü şu anda kendimi tamamen rahatlamış hissediyorum. Saate gelince, inanın ancak gece yarısı olduğunu sanıyordum. Acımı içiyorum ve bundan sarhoş oluyorum. O zaman çektiğim acının niteliği değişiyor ve kendimi bambaşka bir insan zannediyorum.</p>

    <p class="normal">Yeniden neşesi kaçan Velçaninov yavaşça:</p>

    <p class="normal">“Ne garip bir ifade biçiminiz var!” dedi.</p>

    <p class="normal">“Doğru, garip bir ifade tarzım vardır.”</p>

    <p class="normal">“Acaba alay etmiyor musunuz?”</p>

    <p class="normal">Pavel Pavloviç endişeli bir hüzünle:</p>

    <p class="normal">“Alay etmek mi?” diye bağırdı, “size bütün acımı döktüğüm şu anda...”</p>

    <p class="normal">“Ah! Rica ederim, daha fazla söylemeyiniz.”</p>

    <p class="normal">Velçaninov ayağa kalktı ve yine odanın içinde dolaşmaya başladı. Böyle beş dakika geçti. Konuk kalkmak istedi, fakat Velçaninov hemen bağırdı:</p>

    <p class="normal">“Oturunuz! Oturunuz!”</p>

    <p class="normal">Diğeri buna uydu ve kendini tekrar koltuğa bıraktı.</p>

    <p class="normal">Velçaninov gidip önüne dikildi ve sanki yeni farkına varıyormuş gibi:</p>

    <p class="normal">“Aman Tanrım, ne kadar değişmişsiniz!” dedi. “Çok değişmişsiniz! Son derece! Bambaşka bir insan olmuşsunuz.”</p>

    <p class="normal">“Şaşılacak bir şey yok; dokuz sene!”</p>

    <p class="normal">“Hayır, hayır, bu bir yaş meselesi değil. Değişen, yüzünüz değil. Kendiniz bambaşka bir adam olmuşsunuz!”</p>

    <p class="normal">“Olabilir; dokuz sene!”</p>

    <p class="normal">“Yoksa... Daha çok mart ayından beri mi?”</p>

    <p class="normal">Pavel Pavloviç, kurnazca bir gülümsemeyle:</p>

    <p class="normal">“Ha, ha! Alay etmesini seviyorsunuz…” dedi. “Mademki ısrar ediyorsunuz... Ne gibi bir değişiklik gördünüz bende?”</p>

    <p class="normal">“Ne gibi olacak? Eski Pavel Pavloviç tamamen ciddi, ağırbaşlı, güzel ve anlamlı şakalar yapan bir adamdı. Oysa şimdi beş para etmezin biri.”</p>

    <p class="normal">Velçaninov’un sinirliliği, kendine hâkim insanları bile çileden çıkarıp dil taşkınlıklarına neden olacak duruma gelmişti.</p>

    <p class="normal">Pavel Pavloviç, uysal bir davranışla:</p>

    <p class="normal">“Beş para etmezin biri!” diye tekrar etti; “size öyle mi geliyor? Artık esprili bir insan da değilmişim!”</p>

    <p class="normal">“Şu anda şakayla alışverişimiz yok. Sadece zekisiniz!”</p>

    <p class="normal">Velçaninov: “Terbiyesizlik ediyorum,” diye düşünüyordu. “Fakat bu alçak herif benden de küstah! Fakat, sonuçta benden ne istiyor?”</p>

    <p class="normal">Konuk, koltuğunda doğrularak:</p>

    <p class="normal">“Ah! İki gözüm İvanoviç’im!” diye bağırdı. “Bundan sonra ne yapacağız? Bizim yerimiz, artık toplumun içi, parlak sosyeteler değil! Biz, iki eski gerçek dostuz ve şimdi samimiyetimiz daha gelişti. Bundan sonra, ‘merhume’nin daha da değerli bir bağla bağlamış olduğu eski dostluğumuzu anarak teselli bulacağız!”</p>

    <p class="normal">Ve duygularının hızı ile kendinden geçerek, başını yine göğsü üzerine düşürdü ve şapkası ile yüzünü gizledi. Velçaninov, endişeyle karışık bir nefretle ona bakıyordu:</p>

    <p class="normal">“Sakın bütün bunlar bir komedi olmasın?” diye düşündü. “Hayır, hayır sarhoşa benzemiyor, fakat olabilir de... Yüzü kıpkırmızı. Aslında sarhoş olsa da bir, olmasa da... Fakat benden ne istiyor? Ne ister benden bu alçak herif?”</p>

    <p class="normal">Pavel Pavloviç şapkasını yüzünden çekerek ve anılarıyla oldukça fazla şiddetlenen bir heyecan içinde:</p>

    <p class="normal">“Hatırlıyor musunuz, hatırlıyor musunuz?” diye bağırdı. “Kır âlemlerimizi, akşam yemeğinden sonra yapılan eğlenceli toplantılarımızı, danslarımızı ve misafirperver Ekselans Semen Semenoviç’in evindeki salon oyunlarımızı... Hatırlıyor musunuz? Ve akşamları üç kişi birlikte yaptığımız okumaları? Ve sizinle ilk görüşmemizi? Bir sabah işiniz için fikrimi almaya gelmiştiniz? Siz gitmeye kalktığınız sırada Natalya Vasiliyevna içeri girmiş, on dakika içinde en iyi dostumuz olmuştunuz ve bir sene öyle kalmıştınız? Tıpkı Turgenyev’in ‘Taşralı Kadın’ piyesinde olduğu gibi!..”</p>

    <p class="normal">Velçaninov gözlerini yerde ağır ağır dolaştırıyor, sabırsızlıkla, nefret ederek fakat dikkatle dinliyordu. Adamın sözünü kesti:</p>

    <p class="normal">“Hiçbir zaman ‘Taşralı Kadın’ı düşünmedim ve daha önce, böyle kendinize ait olmayan bir üslupla ve yapmacık bir sesle konuştuğunuzu duymamıştım. Amacınız ne?..”</p>

    <p class="normal">Pavel Pavloviç aniden:</p>

    <p class="normal">“Sahi,” dedi, “önceleri çok az konuşurdum. Bilirsiniz, eskiden, ‘merhume’ konuştuğu zaman susmayı tercih ederdim. Nasıl konuştuğunu, her zaman zekice konuştuğunu hatırlarsınız... ‘Taşralı Kadın’a ve özellikle piyesin kahramanı Stupandiyev’e gelince, hakkınız var: ‘Merhume’yle ben, bize her gelişinizden sonra özellikle arkanızdan ilk görüşmemizi bu piyese benzetirdik... Doğrusu bu benzerlik çok açıktı. Özellikle Stupandiyev için...”</p>

    <p class="normal">Velçaninov, zihninde endişe verici bir anı uyandıran bu adı tekrar duyunca kızarak ayağını yere vurdu ve:</p>

    <p class="normal">“Tanrı cezasını versin bu Stupandiyev’in!” diye bağırdı.</p>

    <p class="normal">Pavel Pavloviç en tatlı sesiyle:</p>

    <p class="normal">“Stupandiyev mi? Fakat bu, ‘Taşralı Kadın’ piyesindeki kocanın adıdır,” diye devam etti. “Bununla beraber bütün bunlar sevgili hatıralarımın öteki bölümüne, yani sizin ayrılışınızdan sonraki döneme aittir. O dönemde, Stepan Mihailoviç Bugatov, tıpkı sizin gibi, fakat tam beş sene bizleri dostluğunun nimetlerinden yararlandırmıştı.”</p>

    <p class="normal">Velçaninov, Pavel Pavloviç’in önünde durup:</p>

    <p class="normal">“Bugatov mu? Hangi Bugatov?” diye sordu.</p>

    <p class="normal">“Hangi Bugatov olacak, siz gittikten tam bir sene sonra ve... Tıpkı sizin gibi, bizlere dostluğunu veren Stepan Mihailoviç Bugatov...”</p>

    <p class="normal">“Ha! Evet... Hatırladım. Bugatov! Yanılmıyorsam sizin ilde memurdu?”</p>

    <p class="normal">“Evet, valinin yanındaydı. St. Petersburg’lu... Kibar bir delikanlı... En kibar çevreden...”</p>

    <p class="normal">Pavel Pavloviç son cümleleri söylerken, kendinden geçerek bağırıyordu.</p>

    <p class="normal">“İyice tanıdım! Aklım nerede bilmem? Demek o da?”</p>

    <p class="normal">Pavel Pavloviç, karşısındakinin sakınmadan söylediği son sözü yakalayarak ve aynı heyecan içinde:</p>

    <p class="normal">“Evet, o da, evet!” diye tekrar etti. “Taşralı Kadın” piyesini işte o zamanlar misafirperver Ekselans Semen Semenoviç’in evinde, bir amatörler sahnesinde oynamıştık. Stepan Mihailoviç kont, ‘merhume’ de taşralı kadın rolünü oynuyordu... Ben de koca rolünde oynayacaktım. Fakat ‘merhume’ bunu beceremeyeceğimi söylediği için bu rolü benden alarak başkasına verdiler.”</p>

    <p class="normal">Artık kendini tutamayan ve öfkesinden titreyen Velçaninov, yaslı adamın sözünü sert bir biçimde keserek:</p>

    <p class="normal">“Fakat şu anda ne tuhaf bir Stupandiyev rolü oynuyorsunuz!..” dedi. “Pekâlâ siz Stupandiyev değil, Pavel Pavloviç Trusotski’siniz. İzninizle bir şey soracağım: Bugatov burada, St. Petersburg’da. İlkbaharda gördüm. Niçin ona gitmiyorsunuz?”</p>

    <p class="normal">“Nasıl gitmiyorum? Üç haftadır, her Tanrı’nın günü evine gidiyorum, fakat içeri almıyorlar. Hasta olduğu için beni kabul edemiyor. Gerçekten çok hasta olduğunu güvenilir bir yerden öğrendim. İşte o gerçek bir dosttur, beş senelik bir dost! Aleksi İvanoviç, size söyledim, yine söyleyeyim: Öyle anlar oluyor ki toprağın altında olmak istiyorum, başka anlardaysa tam tersine birlikte ağlamak için, evet, yalnız ağlamak için, geçmiş hayatımızı gören veya yaşayan biriyle buluşmak istiyorum...”</p>

    <p class="normal">Velçaninov soğuk bir tavırla:</p>

    <p class="normal">“Bugünlük bu kadar yeter sanırım, değil mi?” diye sordu.</p>

    <p class="normal">Pavel Pavloviç derhal kalktı:</p>

    <p class="normal">“Evet, evet, hatta gereğinden fazla oldu. Tanrım! Saat dört olmuş. Sizi sadece kendimi düşünerek rahatsız ettim!”</p>

    <p class="normal">“Durunuz, ben de sizi görmeye geleceğim ve ümit ederim ki... Fakat açıkça söyleyiniz, bugün çok mu içtiniz?”</p>

    <p class="normal">“Sarhoş mu? Asla...”</p>

    <p class="normal">“Buraya gelirken veya daha önce içmediniz mi?”</p>

    <p class="normal">“Biliyor musunuz, Aleksi İvanoviç, siz oldukça hastasınız.”</p>

    <p class="normal">“Yarın saat birden önce sizi görmeye geleceğim...”</p>

    <p class="normal">Pavel Pavloviç, Velçaninov’un sözünü keserek dediğinde ısrar etti:</p>

    <p class="normal">“Evet, sayıklıyor gibi konuşuyorsunuz. Uzun süredir bunun farkındayım. Çok esef duydum. Herhalde sözlerime dikkat edemediğimden oldu. Evet, gidiyorum. Fakat siz, Aleksi İvanoviç, yatınız ve uyumaya çalışınız.”</p>

    <p class="normal">Pavel Pavloviç giderken Velçaninov arkasından:</p>

    <p class="normal">“Fakat nerede oturduğunuzu söylemediniz!” dedi.</p>

    <p class="normal">“Söylememiş miydim? Pokrov Oteli’nde.”</p>

    <p class="normal">“Bu otel nerede?”</p>

    <p class="normal">“Pokrov mahallesinde, küçük bir sokakta. Sokağın adını ve otelin numarasını şimdi hatırlamıyorum... Kısaca Pokrov taraflarında...”</p>

    <p class="normal">“Bulurum.”</p>

    <p class="normal">“Hoşça kalınız...</p>

    <p class="normal">Pavel Pavloviç kapıdan çıkmış, merdivene gelmişti.</p>

    <p class="normal">Velçaninov birdenbire:</p>

    <p class="normal">“Durunuz! Durunuz!” diye bağırdı. “Bu şekilde kaçmayınız!”</p>

    <p class="normal">Yaslı adam merdivenin üçüncü basamağında durdu, gözlerini hayretle açtı:</p>

    <p class="normal">“Nasıl, kaçmak?” diye sordu.</p>

    <p class="normal">Velçaninov cevap olarak kapıyı şiddetle çarparak kapadı, anahtarı çevirdi, sürgüyü taktı; sonra odasına girdi ve pis bir şeye dokunmuş gibi nefretinden tükürdü. Beş dakika odanın orta yerinde hareketsiz durdu ve birdenbire soyunmadan kendini yatağın üstüne attı. Hemen uyudu. Masanın üzerinde unutulan mum, dibine kadar yanarak bitti.</p>
  </div>

  <div class="calibre3" id="calibre_pb_5"></div>
</body>
</html>
