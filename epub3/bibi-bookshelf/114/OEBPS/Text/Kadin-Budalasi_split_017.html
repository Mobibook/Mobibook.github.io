<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">XIV</h2>

    <p class="normal">Delikanlı odadan çıkar çıkmaz, Pavel Pavloviç hızla yerinden kalkıp Velçaninov’a yönelerek:</p>

    <p class="normal">“Gördünüz mü? Gördünüz mü?” diye bağırdı.</p>

    <p class="normal">“Evet doğru! Şansınız yok!”</p>

    <p class="normal">Bu sözü ağzından kaçırmayı istemezdi, fakat göğsünü gittikçe sıkıştıran ağrı yüzünden kendini bilmez duruma gelmişti. Pavel Pavloviç bir yerini dağlamışlar gibi ürperdi.</p>

    <p class="normal">“Peki bütün bu işlerde sizin rolünüz nedir?” diye sordu. “Kuşkusuz bana acıdığınız için bileziği iade edemediniz, değil mi?”</p>

    <p class="normal">“Peki, öyle olsun! Size acıyordum.”</p>

    <p class="normal">Velçaninov sinirlenmeye başlıyordu. Bununla beraber, bileziği kabul etmeye nasıl ikna edildiğini, Nadya Fedosiyevna’nın bu işe kendisini nasıl zorla karıştırdığını kısaca anlattı.</p>

    <p class="normal">“Tahmin edersiniz ki, her ne pahasına olursa olsun bu işi üzerime almak istemedim; yeteri kadar sıkıntılarım var çünkü...”</p>

    <p class="normal">Pavel Pavloviç alay ederek:</p>

    <p class="normal">“Yumuşadınız ve kabul ettiniz,” dedi.</p>

    <p class="normal">“Bu dediğinizin saçma olduğunu siz de çok iyi biliyorsunuz; fakat sizi bağışlamak gerekiyor... Bu işte başlıca rolü oynayanın ben olmadığımı az önce gördünüz.”</p>

    <p class="normal">“Ne derseniz deyiniz, kız sizi ikna etmiş.”</p>

    <p class="normal">Pavel Pavloviç oturdu ve kadehini doldurdu:</p>

    <p class="normal">“Yerimi bu bacaksız çapkına bırakacağımı mı sanıyorsunuz? Onu bir çöp kırar gibi kıracağım, işte bu kadar! Yarın doğru oraya giderek bütün bu işleri yoluna koyacağım. Bu çocukları süpürüp atacağız...”</p>

    <p class="normal">Kadehini bir dikişte boşalttı ve tekrar doldurdu; çok rahat hareket ediyordu.</p>

    <p class="normal">“Ha! Ha! Nadenka ile Şaşenka, hey gidi sevimli yaramazlar! Ha! Ha! Ha!”</p>

    <p class="normal">Öfkesinden kendini tutamıyordu. Bu sırada müthiş bir gök gürültüsü duyuldu, şimşekler çaktı ve sel gibi yağmur yağmaya başladı. Pavel Pavloviç kalktı ve pencereyi kapatmaya gitti. Alaycı bir tavırla devam ediyordu:</p>

    <p class="normal">“Demin size gök gürültüsünden korkup korkmadığınızı soruyordu... Ha! Ha! Velçaninov gök gürültüsünden korkacak ha! Sonra siz Kobilnikof gibiymişsiniz! Kobilnikof’tu değil mi o? Sonra elli yaşındaymışsınız! Ha! Ha! Anımsıyor musunuz?”</p>

    <p class="normal">Istırabından sesi zor çıkan Velçaninov:</p>

    <p class="normal">“Buraya yerleştiniz,” dedi, “ben yatacağım... Siz istediğinizi yaparsınız.”</p>

    <p class="normal">“Böyle bir havada bir köpeği bile dışarı atmazlar!”</p>

    <p class="normal">Velçaninov’un bu kadar detaylı düşünmesine canı sıkılmıştı, bu sözleri homurdanarak söyledi; aynı zamanda kendini incinmiş göstermesine elverişli bir fırsat çıkmış olmasına da çok sevindi. Velçaninov:</p>

    <p class="normal">“İyi! Oturunuz, içiniz... Geceyi nasıl isterseniz öyle geçiriniz!” diye mırıldandı ve divanın üzerine uzanarak sessizce inledi.</p>

    <p class="normal">“Geceyi burada mı geçireyim? Korkmuyor musunuz?”</p>

    <p class="normal">Velçaninov birdenbire başını kaldırarak sordu:</p>

    <p class="normal">“Neden korkacağım?”</p>

    <p class="normal">“Ne bileyim ben? Geçen gece çok korkmuştunuz ya da bana öyle gelmişti...”</p>

    <p class="normal">Velçaninov kendinden geçerek büyük bir öfkeyle:</p>

    <p class="normal">“Siz aptalın birisiniz!” diye bağırdı ve yattığı yerde duvara doğru döndü:</p>

    <p class="normal">“İyi! İyi! Bir daha bundan söz etmem!”</p>

    <p class="normal">Hasta adamın uzanmasıyla uykuya dalması bir oldu. Son günlerde ve bütün gün sabahtan beri, kendisini ayakta tutmuş olan yalancı sinir uyanıklıklarından sonra bir çocuk kadar zayıf düşmüştü. Ama ıstırap, yorgunluğu ve uykuyu yendi: Aradan bir saat geçince Velçaninov uyandı ve ağrılarından inleyerek divanın üstünde doğruldu. Oda tütün dumanıyla doluydu, masanın üstündeki şişe boştu ve Pavel Pavloviç öteki divanda uyuyordu. Elbisesini ve çizmelerini çıkarmamıştı; gözlüğü cebinden kaymış, ipek kordonun ucunda yere sarkmıştı. Şapkası biraz ötede yere yuvarlanmıştı.</p>

    <p class="normal">Velçaninov alaycı bir gözle baktı ve onu uyandırmadı. Kalktı, odada dolaştı: Yatacak kuvveti kalmamıştı ve endişeli bir tavırla hastalığını düşünüyordu.</p>

    <p class="normal">Hastalığından korkuyordu, bu da nedensiz değildi. Bu krizler kendisine eskiden beri gelirdi, fakat uzun aralarla, bir veya iki sene arayla. Bunun karaciğerinden ileri geldiğini biliyordu. Bu durum, midesinde veya daha yukarıda kendini hissettiren hafif, fakat insanı çileden çıkaran bir ağrıyla başlardı. Sonra ağrı yavaş yavaş artar ve ara vermeden saatlerce, bazen on saat devam ederdi, o kadar çaresiz duruma gelirdi ki, hasta ölümü gözüyle görür gibi olurdu. Bir sene önce gelen krizde, sancıların gittikçe artmasından sonra, elini bile zor hareket ettirecek kadar zayıf düşmüştü. Doktor o gün için hafif bir çaydan ve et suyuna banılmış ekmekten başka bir şey yemesine izin vermemişti. Krizler çeşitli nedenlerle geliyor, fakat daima büyük sinir krizleri sonunda kendini gösteriyordu ve sürekli aynı biçimde gelişmiyordu: Bazen ağrılar ilk dakikalarda yapılan sıcak kompreslerle önleniyordu; bazen bütün ilaçlar etkisiz kalıyor ve ağrı ancak kusturucu ilaçlarla dindirilebiliyordu; örneğin son seferinde kriz geçtikten sonra, doktor bir zehirlenme olayıyla karşılaştığını sandığını söylemişti.</p>

    <p class="normal">Sabaha daha çok vardı ve Velçaninov ortalık ağarmadan doktor çağırılmasını istemiyordu, üstelik doktorları sevmezdi de. Nihayet ağrıya dayanamaz oldu, yüksek sesle inlemeye başladı; iniltileri Pavel Pavloviç’i uyandırdı; adam yatağında doğruldu ve odanın içinde deli gibi dolaşan Velçaninov’a boş boş baktı. İçtiği şarap tesirini o kadar iyi göstermişti ki, uzun bir süre zihnini toparlayamadı. Nihayet durumu anladı, Velçaninov’a yaklaştı; öteki bir şeyler kekeledi. Pavel Pavloviç sarhoşluğundan hiç umulmayacak bir telaşla:</p>

    <p class="normal">“Ah! Bu karaciğer sancısıdır,” dedi; “çok iyi bilirim onu! Petr Kuzmiç’le Polosuhin de aynı ağrıya tutulurdu ve karaciğerdendi... Çok sıcak kompresler koymak lazım. Petr Kuzmiç daima kompres kullanırdı... Ah insan bundan ölebilir de! Koşup Mavra’yı çağırayım mı, söyleyiniz çağırayım mı?”</p>

    <p class="normal">Gücü kalmayan Velçaninov:</p>

    <p class="normal">“Zahmet etmeyiniz, zahmete değmez!” dedi. “Bir şey istemem.”</p>

    <p class="normal">Fakat, neden olduğunu Tanrı bilir, Pavel Pavloviç deli gibi olmuştu, kendi oğlunu kurtarmak söz konusuymuş gibi telaş ve endişe gösteriyordu. Söz anlamak istemiyor, durmadan ısrar ediyordu; mutlaka sıcak kompresler koymak, sonra birbiri ardına iki üç fincan kaynar hafif çay içmek gerekiyordu. Sonunda Velçaninov’un iznini beklemeden koşarak Mavra’yı çağırmaya gitti, kadını mutfağa getirdi, ateş yaktırdı, semaveri ısıttı; aynı zamanda hastayı tekrar yatmaya razı ediyor, elbiselerini çıkarıyor, yorganını örtüyordu. Yirmi dakika sonra çay demlenmiş, ilk kompres hazırlanmıştı.</p>

    <p class="normal">Pavel Pavloviç heyecanlı bir telaş içinde, havluya sarılı kızgın bir tabağı Velçaninov’un göğsüne koyarken:</p>

    <p class="normal">“İşte bu işinizi görür... Sıcak, kızgın tabak!” diyordu. “Başka kompresimiz yok, bulmaya çalışsak uzun sürer... Sonra yemin ederim ki, tabak kompresi hepsinden iyidir; bunu bizzat Petr Kuzmiç’te denedim... Çünkü, biliyor musunuz, insan bu dertten ölebilir de! Alın, şu çayı için, birden için, ağzınız yansa da dayanmaya çalışın. Kurtulmanız gerekiyor, nazın sırası değil.”</p>

    <p class="normal">Hâlâ yarı uykuda olan Mavra’yı itip kakıyor; üç dört dakikada bir tabak değiştiriyordu. Üçüncü tabaktan ve kaynar içilen çaydan sonra Velçaninov tamamen rahatladığını hissetti. Pavel Pavloviç:</p>

    <p class="normal">“Tanrı’ya şükür ağrı biraz hafifledi, bu iyiye işarettir,” dedi.</p>

    <p class="normal">Ve sevinç içinde başka bir tabakla bir fincan çay daha almaya koştu. Her dakika:</p>

    <p class="normal">“Sorun ağrıyı kesmekte, sorun onu dindirmekte!” deyip duruyordu.</p>

    <p class="normal">Yarım saat sonra ıstırap tümüyle dinmişti; fakat hasta o kadar bitkin bir hale gelmişti ki, Pavel Pavloviç’in ‘bir tabakcık daha’ koymak konusundaki bütün yalvarmalarına rağmen söz dinlemedi. Gözleri yorgunluktan kapanıyordu. Sönük bir sesle:</p>

    <p class="normal">“Uyumak istiyorum uyumak,” diye mırıldandı.</p>

    <p class="normal">“Evet, evet!”</p>

    <p class="normal">“Siz de yatınız... Saat kaç oldu?”</p>

    <p class="normal">“İkiye çeyrek var.”</p>

    <p class="normal">“Yatınız.”</p>

    <p class="normal">“Evet, evet, yatıyorum.”</p>

    <p class="normal">Bir dakika sonra hasta gene Pavel Pavloviç’i çağırdı; o hemen koşarak geldi ve üzerine eğildi.</p>

    <p class="normal">“Ah! Siz... Siz benden daha iyi bir insansınız! Teşekkür ederim...”</p>

    <p class="normal">Pavel Pavloviç yavaşça:</p>

    <p class="normal">“Uyuyunuz, uyuyunuz!” dedi ve ayaklarının ucuna basarak hemen divanına döndü.</p>

    <p class="normal">Hasta, onun yavaşça yatağını düzelttiğini, soyunduğunu, mumu söndürdüğünü, yattığını ve kendisini rahatsız etmemek için nefesini kestiğini de duydu.</p>

    <p class="normal">Velçaninov mum söner sönmez kuşkusuz uykuya dalmış olacaktı; bunu sonradan anımsadı. Fakat bütün uykusu boyunca gördüğü rüyada, kendini yarı uyanık yarı uykudaymış gibi hissetti.</p>

    <p class="normal">Bu uzun rüyada kendisini hezeyan halinde ve kafasına üşüşen inatçı hayaletleri uzaklaştıramayan, güçsüz bir adam olarak gördü; bununla beraber onların gerçek değil hayal olduklarını da hissetmişti. Sahneyi olduğu gibi hatırlıyordu: Odası ağzına kadar insanla doluydu, kapı da açıktı. Adamlar eve küme küme geliyorlar, yukarıya çıkıyorlardı. Merdivenlerde insanlar vardı. Odanın orta yerindeki masanın başında, tıpkı bir ay önceki rüyada olduğu gibi bir adam oturuyordu. Bu adam gene dirseklerini masaya dayamıştı ve konuşmuyordu. Fakat bu sefer başında, yas tülü sarılı bir şapka vardı. Velçaninov: “Nasıl? Demek ki öbür sefer de bu adam Pavel Pavloviç’ti?” diye düşündü; fakat sesi çıkmayan adamın yüzüne dikkatle bakınca başka biri olduğuna karar verdi. “Fakat niçin şapkasında yas tülü var?” diye düşünüyordu. Masanın etrafına üşüşen kalabalık bağıra bağıra konuşuyordu, gürültü olağanüstüydü. Bu adamlar Velçaninov’a öteki rüyadakinden daha öfkeli gibi geliyordu, yumruklarını ona doğru sıkıyorlar, baş ağrıtacak kadar bağırıyorlardı. Ne diye bağırıyorlardı, ne istiyorlardı, bir türlü anlamıyordu.</p>

    <p class="normal">“Bunların hepsi kâbustan başka bir şey değil!” diye düşündü. “Çok iyi biliyorum ki uyuyamadım; kalktım, ayaktayım, çünkü ağrının şiddetinden yatakta kalamadım!” Bununla beraber, bağrışmalar, adamlar, jestler, kısaca her şey ona o derece gerçek görünüyordu ki, zaman zaman aklında kuşkular oluşuyordu: “Acaba bütün bunlar gerçekten bir karabasandan mı ibaret? Tanrım bu adamlar ne isterler acaba? Fakat bu görüp işittiklerim kâbus değilse, neden bu gürültüler Pavel Pavloviç’i uyandırmıyor? İşte o, divanda uyuyor.”</p>

    <p class="normal">Sonunda, öteki rüyada olan şey bu sefer de oldu: Adamların hepsi merdivene doğru atıldılar, fakat yukarıya çıkan başka bir kalabalık tarafından tekrar odanın içine sokuldular. Yeni gelenler büyük ve ağır bir şey taşıyorlardı: Bu yükü taşıyanların ağır ayak sesleri merdivenlerde güm güm ötüyordu; solukları kesilmiş adamlardan yukarıya doğru mırıltılar yükseliyordu. Odadakiler hep bir ağızdan bağırdılar: “Getiriyorlar, getiriyorlar!..” İnsanların gözleri parladı ve tehdit edici bakışlar Velçaninov’a dikildi. Hepsi birden, sert bir hareketle ona merdiven tarafını gösterdiler. Velçaninov bunun kâbus değil gerçek olduğundan artık kuşku duymuyordu. Getirilen şeyin ne olduğunu daha çabuk görmek için ayaklarının ucunda yükselerek başlarının üzerinden baktı. Yüreği çarpıyor, çarpıyor, çarpıyordu.</p>

    <p class="normal">Birdenbire, tıpkı öteki rüyada olduğu gibi, kapının çıngırağı üç defa koparılırcasına çalındı. Bu çıngırak sesleri gene o kadar net duyuluyordu ki, gerçek olmamalarına olanak yoktu.</p>

    <p class="normal">Velçaninov bir çığlık attı ve uyandı.</p>

    <p class="normal">Ama geçen seferki gibi kapıya koşmadı. İlk davranışını belirleyen ne gibi bir düşünce oldu bilinmez... Hatta onu harekete geçiren bir düşünce mi oldu? Bu da anlaşılmıyordu... Sanki birisi ona böyle yapması gerektiğini söylemişti: Yatağında hızla doğruldu. Bir saldırıyı önlemek, onu savuşturmak istercesine ellerini ileriye uzatarak Pavel Pavloviç’in yatmakta olduğu divana doğru yöneldi. Elleri, kendisine doğru uzanan başka ellerle karşılaştı, onları kuvvetle yakaladı: Orada, kendisine doğru eğilmiş olan biri ayakta duruyordu. Perdeler kapalıydı, fakat oda tam karanlık değildi; kalın perdeleri olmayan bitişik odadan içeriye hafif bir ışık süzülüyordu.</p>

    <p class="normal">Aniden sol elinin içiyle parmaklarında keskin bir acı duydu ve bu eliyle bir bıçağın ya da bir usturanın ağzını sımsıkı yakalamış olduğunu anladı. Aynı anda yere düşen bir cismin sert gürültüsünü duydu.</p>

    <p class="normal">Velçaninov, Pavel Pavloviç’ten hiç olmazsa üç katı kuvvetliydi; buna rağmen boğuşma uzun, dört beş dakika sürdü. Sonunda hasta, düşmanını yere yıktı, ellerini arkasına getirdi. Sol eliyle adamı sımsıkı tutuyor, öteki eliyle de adamın ellerini bağlamaya yarayacak bir şeyi, pencere perdelerinin kordonunu arıyordu; karanlıkta bir süre aradıktan sonra kordonu buldu ve çekerek kopardı. Bu boğuşmanın gerektirdiği olağanüstü kuvvete sonradan kendisi de şaşırdı.</p>

    <p class="normal">Bu üç dakika içinde ne biri ne de diğeri hiç konuşmadı; nefes almalardan ve mücadelenin boğuk gürültüsünden başka bir şey duyulmuyordu. Hasta adam, düşmanının ellerini bağlayıp onu yerde bıraktı, ayağa kalktı, pencereye gitti, perdeleri araladı. Camı açtı, bir süre orada kalarak temiz havayı içine çekti. Saat beşe geliyordu. Pencereyi tekrar kapadı; dolabı açtı, bir havlu çıkardı ve akan kanı durdurmak için sol elini sımsıkı bu havluya sardı. Ayaklarının yanında halı üstünde duran usturayı gördü ve aldı, sildi, kutusuna koydu; onu dün sabah Pavel Pavloviç’in yattığı divanın yanındaki küçük masanın üstünde unutmuştu; ustura kutusunu yazı masasının gözüne kilitledi. Sonra Pavel Pavloviç’e yaklaştı, ona dikkatle baktı.</p>

    <p class="normal">Adam güçlükle yerden kalkarak bir koltuğa oturmuştu. Elbiselerini ve çizmelerini giymemişti. Gömleğinin sırtında ve kollarında kan lekeleri vardı; bu, Velçaninov’un kanıydı.</p>

    <p class="normal">Bu adam mutlaka Pavel Pavloviç’ti; ama yüzünün çizgileri o derece dağılmıştı ki tanınmaz hale gelmişti. Arkasına bağlı elleri, yemyeşil yüzüyle, kasılmış durumda kendisini dik tutmaya gayret ediyordu. Zaman zaman ürpertiler geçiriyordu. Sabit fakat sönük ve görmeyen gözlerle Velçaninov’a bakıyordu. Birdenbire yüzünde anlamsız ve şaşkın bir gülümseme belirdi, başının bir hareketiyle masanın üstündeki sürahiyi işaret ederek zor duyulur bir sesle kekeledi:</p>

    <p class="normal">“Su...”</p>

    <p class="normal">Velçaninov bir bardak su doldurdu ve eliyle içirdi. Pavel Pavloviç suyu çölde yanmış biri gibi çekiyordu: Üç yudum içti. Sonra başını kaldırdı, elinde bardakla karşısında duran Velçaninov’a dik dik baktı: Bir şey söylemedi ve tekrar içmeye başladı. Suyu bitirince derin bir nefes aldı. Velçaninov kendi yastığını ve elbiselerini aldı, bitişik odaya geçti ve Pavel Pavloviç’i bulunduğu odaya kilitledi.</p>

    <p class="normal">Gece ıstırapları tümüyle geçmişti: Ama harcadığı olağanüstü çabadan sonra çok güçsüz kalmıştı. Olanları düşünmeyi denedi, fakat düşünceleri birbirine bağlayamıyordu: Sarsıntı çok şiddetli olmuştu. Üstüne bir rehavet çöktü ve gözleri kapandı, birkaç dakika uyudu: Kanla ıslanmış havluya sarılı olan sol elini yavaşça kaldırdı, hummalı bir sinirlilik içinde düşünmeye başladı. Bir nokta açıkça belliydi: Pavel Pavloviç onu öldürmek istemişti, ama bu işe başlamadan on beş dakika önce bunu yapacağını belki kendisi de düşünmüyordu. Kimbilir, belki önceden tasarlanmış kötü bir niyeti olmadığı halde, usturayı akşam orada görünce aklına bu iş gelmişti.</p>

    <p class="normal">“Beni öldürmeye karar vermiş olsaydı, yanına bir hançer veya bir tabanca alırdı; hiç görmediği ve bilmediği usturalarımı kullanabileceğini aklına getiremezdi,” diye düşünüyordu.</p>

    <p class="normal">Sonunda saat altıyı vurdu. Velçaninov kendine geldi, giyindi ve Pavel Pavloviç’in yanına döndü. Kapıyı açarken, bu adamı niçin hemen evinden atmayıp odaya kilitlediğini kendine açıklayamadı. Onu giyinmiş buldu: Suçlu bağlarını çözmeyi başarmıştı. Koltukta oturuyordu; Velçaninov içeriye girince ayağa kalktı. Şapkasını elinde tutuyordu. Şaşkın şaşkın bakan gözleri: “Söyleyecek bir şey yok! Boşuna...” diyordu. Velçaninov:</p>

    <p class="normal">“Gidiniz!” dedi. “Bileziği de unutmayınız...”</p>

    <p class="normal">Pavel Pavloviç masaya kadar geldi, mücevher kutusunu aldı, cebine koydu ve merdivene doğru yöneldi. Velçaninov kapının yanında ayakta duruyordu. İki adamın bakışları son defa karşılaştı. Pavel Pavloviç birdenbire durdu. Tam beş saniye, karar veremeyen insanlar gibi göz göze geldiler. Sonradan Velçaninov eliyle dışarıyı göstererek kısık bir sesle:</p>

    <p class="normal">“Gidiniz!” dedi.</p>

    <p class="normal">Ve kapıyı kilitledi.</p>

    <p class="normal">Velçaninov’un yüreği sonsuz bir neşeyle doldu. Bir şey bitiyor, sona eriyordu; üstünden büyük ve korkunç bir ağırlık kalkıyordu. Bu ağırlığın etkisi beş hafta sürmüştü.</p>

    <p class="normal">Elini kaldırdı, kanlı havluya baktı ve mırıldandı:</p>

    <p class="normal">“Evet, bu sefer her şey bitti!”</p>

    <p class="normal">Ve bütün o sabah, günlerdir ilk defa, sanki yaralı parmaklarından akan kan kendisini bu sürekli ve anlamsız düşünceden de kurtarmış gibi, Liza’yı hemen hiç aklına getirmedi.</p>

    <p class="normal">Büyük bir tehlike atlattığını şimdi daha iyi anlıyordu. Kendi kendine: “Bu adamlar,” diyordu, “bir dakika önce boğazlayıp boğazlamayacaklarını bilmezler, sonra, titreyen ellerine bir bıçak geçti mi ve parmaklarının kana bulaştığını gördüler mi, artık boğazlamaları da yetmez, kafanızı gövdenizden koparmaları gerekir: Kürek mahkûmlarının dediği gibi: Hup!... Oldu bitti!...”</p>

    <p class="normal">Evde kalamazdı: Hemen bir şeyler yapması gerekiyordu, yoksa başına bir şeyler gelebilirdi. Evden çıktı, sokaklarda dolaştı ve birileriyle karşılaşmayı bekledi, bir yabancıyla da olsa biriyle konuşmak istiyordu. Bu arzu ona, bir doktora gitmek ve eline pansuman yaptırmak düşüncesini verdi.</p>

    <p class="normal">Uzun süredir tanıdığı doktor, yarayı muayene etti ve merakla sordu:</p>

    <p class="normal">“Bu nasıl oldu?”</p>

    <p class="normal">Velçaninov bu soruya bir şakayla yanıt verdi, kahkahalarla güldü, nerdeyse bütün olup biteni anlatacaktı, ama kendini tuttu. Doktor hastasının nabzını dinledi ve bir gece önce geçirdiği krizi öğrenince orada bulunan yatıştırıcı bir ilacı hemen ona içirdi. Yara hakkında da hastayı rahatlattı:</p>

    <p class="normal">“Kötü sonuçlar doğuracak bir yara değil, merak etmeyiniz.”</p>

    <p class="normal">Velçaninov gene gülmeye başladı ve yarasının çok iyi sonuçlar vermiş olduğunu söyledi.</p>

    <p class="normal">Aynı gün içinde iki defa daha, başından geçenlerin hepsini birine anlatmak gereksinimiyle yanıp tutuştu. Hatta bir defasında neredeyse bunları postanede karşılaştığı ve hiç tanımadığı bir adama anlatacaktı, oysa o güne kadar kalabalık yerlerde tanımadığı kimselerle konuşmaya dayanamazdı.</p>

    <p class="normal">Bir dükkâna girdi ve bir gazete aldı, terzisine giderek elbiseler ısmarladı. Pogoreltsev’lere gitmek düşüncesi ona çok sıcak gelmiyordu; onları hiç düşünmüyordu ve üstelik yazlıktaki evlerine gitmesine de olanak yoktu: Nedense onları burada, şehirde beklemesi gerekiyordu.</p>

    <p class="normal">Yemeğini iştahla yedi, garsonla ve yan masada oturan biriyle konuştu ve yarım şişe şarap içti. Bir gün önceki krizin tekrar edebileceğini düşünmüyordu bile; son derece zayıf düşmüş olmasına rağmen bir buçuk saatlik bir uykudan sonra yataktan atlayıp katilin sırtını yere çarptığı anda hastalığının bütünüyle geçmiş olduğuna inanıyordu.</p>

    <p class="normal">Bununla beraber, akşama doğru başı dönmeye başladı ve ara ara geceki hezeyan durumuna benzer bir şeyin içinde yeniden harekete geçtiğini hissetmeye başladı. Karanlık çökerken evine döndü ve odasına girdiği zaman adeta dehşet içinde kaldı. Boğuluyormuş gibi oldu. Evin her yerini birkaç defa dolaştı, hatta hiç görmediği mutfağa kadar gitti. “Dün tabakları burada kızdırdılar,” diye düşündü. Kapının sürgüsünü çekti ve erkenden mumları yaktı. Aynı zamanda, biraz önce kapıcı odasının önünden geçerken Mavra’yı çağırarak: “Ben yokken Pavel Pavloviç gelmedi mi?” diye sorduğunu hatırladı... Sanki gelebilirmiş gibi...</p>

    <p class="normal">Böylece eve kapandıktan sonra yazı masasının gözünden ustura kutusunu çıkardı ve ‘dünkü’ usturayı alarak kontrol etti. Usturanın beyaz fildişi sapı üzerinde hâlâ birkaç damla kan vardı. Usturayı tekrar kutuya, kutuyu da göze koydu. Uyumak istiyordu. Hemen yatması gerekiyordu, aksi takdirde ertesi gün vücudu güçsüz düşecekti. Bu ‘ertesi gün’ ona bir alınyazısı günü, kesin bir gün gibi görünüyordu.</p>

    <p class="normal">Bütün gün sokakları dolaşırken onu bir an olsun terk etmeyen düşünceler, karışık bir halde gene hasta kafasına üşüştüler; bu düşünceleri ne başından atabiliyor ne de onları bir düzene sokabiliyordu. Böyle bir durumda düşündü, düşündü, düşündü ve uzun süre uyuyamadı...</p>

    <p class="normal">“Beni önceden tasarlamadan öldürmeye çalıştığını kabul etsem bile,” diyordu, “bunu yapmayı önceleri bir defa olsun aklına getirmemiş miydi? Ya da bunalımlı anlarında rüyasında görmemiş miydi?”</p>

    <p class="normal">Bu soruya garip bir yanıt buldu: “Pavel Pavloviç onu öldürmek istiyordu, ama öldürme düşüncesi katil adayının aklına bir kere bile gelmemişti.” Kısaca, “Pavel Pavloviç öldürmek istiyordu, ama öldürmek istediğini bilmiyordu. Bu anlaşılmaz bir durum, ama böyle. St. Petersburg’a ne bir yer aramak için ne de Bugatov için geldi: Liza’yla birlikte gelmesi de benim için... Üstelik ben de bir şeylere durmadan beddua etmiyor muydum?”</p>

    <p class="normal">Bugatov’un cenaze töreninin yapıldığı gün onu arabada gördüğü andan itibaren bir şeye beddua etmeye başladığını kendine itiraf etti:</p>

    <p class="normal">“Bir şeyler bekliyordum, ama boynumu keseceğini hiç de ummuyordum... Doğal olarak...”</p>

    <p class="normal">Birdenbire başını yastığından kaldırdı, gözlerini açarak bağırdı: “Bu delinin dün, çenesi titreyerek ve göğsünü yumruklayarak söylediği sözler samimi miydi? Evet, tamamen samimiydi. Yirmi senedir hareketlerinde bir aksaklık görmediği karısının sevgilisine hayranlık gösterecek kadar ahmak ve cömertti. Dokuz sene boyunca bana değer verdi, adımı şerefle andı ve ‘anlatım biçimimi’ belleğinde sakladı. Dün yalan söylemiş olması olanaksız değil! Dün ‘Hesabımızı görelim!’ dediği zaman beni sevmiyor muydu? Benden nefret etmekle beraber beni seviyordu: Bu türlü sevgi öteki sevgilerin hepsinden güçlüdür...</p>

    <p class="normal">“T.’de iken onun üzerinde büyük bir etki yapmış olmam pek mümkün... Evet, onu kendi nazarında çocuklaştıran büyük bir etki; evet böyle bir yaratık için bu böyle olmuştur. Beni olduğumdan yüz kat büyüttü, çünkü benim karşımda kendini ezilmiş hissetti. Ona o ana kadar büyük bir etki yapan özelliğimin ne olduğunu bilmek isterdim... Bunun yeni eldivenlerim ve onları giyiş biçimim olması mümkün... Eldivenler... Bazı asil ruhlu kişiler için, özellikle ‘ebedi koca’ ruhunu taşıyan insanlar için yeterli bir şey. Gerisini kendi gözlerinde büyütürler ve hoşunuza gideceğini bilseler sizin için vuruşurlar. Kadınların hoşuna giden taraflarımı da ne çok beğenirdi! Hatta onun üzerinde en fazla etki yapan şeyim belki de tam budur... Sonra önceki günkü bağırışı... Neydi o: ‘O da mı! Şu halde kimlere güvenmeli!’ İnsan bu seviyeye düştü mü işi bitmiştir, artık bir vurdumduymazdan, bir hayvandan başka bir şey değildir!...</p>

    <p class="normal">“Hımm! Buraya, o kurnazca edasıyla dediği gibi ‘kucaklaşmaya ve birlikte ağlamaya’ gelmiş; yani başımı kesmeye gelmiş de beni kucaklayıp ağlamaya geldiğini sanıyormuş... Liza’yı da beraberinde getirmiş. Evet, iyi bildim, amaç bu: Onunla birlikte ağlasaydım belki gerçekten beni bağışlardı, çünkü bağışlamak arzusuyla yanıp tutuşuyordu. İlk karşılaşmamızdan itibaren bütün bunlar sarhoşlara yakışan sevgi gösterileri, komik ve saçma sözler, hakarete uğramış kadınların çirkin sızlanmaları halini aldı. İşte bunun içindir ki içip öyle geldi; sarhoş olmadan asla bu biçimde konuşmaya cesaret edemezdi. O takındığı tavırlardan ne kadar da hoşlanıyordu Tanrım! Boynuma sarıldığı zaman aynı biçimde karşılık vermeme çok sevinmişti! Yalnız o zaman, bu işin sonunun bir öpücüğe mi yoksa bir bıçak darbesine mi varacağını kendisi de bilmiyordu. İşte sonunda gerçek çözüm yolu bulundu: Öpücük ve bıçaklama, her ikisi birden. En olabiliri buydu!</p>

    <p class="normal">“Beni nişanlısıyla tanıştırmaya götürecek kadar budalalık etti. Nişanlısı!... Aman Tanrım! Dünyada bu şekilde ‘yeni bir hayata doğmak’ düşüncesi sadece bu adama gelebilir. Bununla beraber, yaptığı işin doğruluğundan kuşku duyuyordu; bundan emin olabilmesi için Velçaninov’un da o kadar önem verdiği adamın da onaylaması gerekiyordu. Velçaninov’un, ona bunun bir düş olmadığını kanıtlaması, olup biten işlerin tamamıyla gerçek olduğunu onaylaması gerekiyordu... Beni oraya götürdü, çünkü beni son derece beğeniyordu, çünkü duygularımın asilliğine sonsuz güveni vardı ve kimbilir belki de, orada, ağaçlar altında, masum nişanlısının yanında sarmaş dolaş olacağımızı, ağlaşacağımızı umuyordu. Ah evet! Bu ebedi kocanın şöyle güzel bir intikam alması gerekiyordu, bunu yapabilmek için de eline ustura aldı... Evet önceden tasarlamadan aldı, ama aldı ya!... Acaba geçen gün anlattığı düğün törenindeki olaydan söz ederken kafasında gizli bir düşünce var mıydı? ‘Her şeye rağmen karnına bıçağı sapladı; her şeye rağmen valinin huzurunda onu bıçakladı!...’ diyordu. Önceki gece kalkıp odanın ortasına kadar geldiği zaman gerçekten kötü bir niyeti var mıydı? Hımm... Hayır, hayır, bunu kuşkusuz beni ürkütmek için yaptı. Kötü bir niyet beslemeksizin yatağından kalktı ve sonra, korktuğumu görünce bana yanıt vermeden on dakika ayakta durdu, çünkü kendisinden korktuğumu görmek çok hoşuna gidiyordu. İşte tam o sırada karanlıkta ayakta dururken, ilk defa olarak aklına böyle bir düşünce gelmiş olabilir.</p>

    <p class="normal">“Fakat dün usturalarımı masanın üzerinde unutmuş olmasaydım bu işlerin hiçbiri olmayacaktı. Kuşkusuz! Kuşkusuz! Çünkü son günlerde benden kaçıyordu! Çünkü on beş gündür, sadece acıdığı için beni görmeye geliyordu! Çünkü önceki gece kalkıp da tabakları kızdırmasının sebebi, şefkatin ve sevginin bıçağı ortadan kaldıracağını bilmesiydi! Bu çok açık bir şey: Tabakları benim için olduğu kadar kendisi için de kızdırıyordu!”</p>

    <p class="normal">Velçaninov’un hasta beyni daha uzun zaman böyle incir çekirdeğini doldurmayan şeylerle işleyip durdu... Sonunda uyuşup kaldı. Ertesi sabah uyandığında yine başı ağrıyordu. Ayrıca yeni ve beklenmedik bir korkuya da tutulmuştu.</p>

    <p class="normal">Bu korku, o gün gidip Pavel Pavloviç’i kesinlikle görmesi gerektiği biçimindeki yargısından ileri geliyordu. Neden? Niçin? Bunu bilmiyor, bilmek de istemiyordu. Bildiği bir şey varsa o da herhalde gideceğiydi.</p>

    <p class="normal">Cinneti, (çünkü içinde bulunduğu durumu anlatmak için bundan daha uygun bir sözcük yoktu) o derece arttı ki, vermiş olduğu karara sonunda geçerli bir neden de buldu. Daha bir gün önce, Pavel Pavloviç’in evine dönünce, tıpkı Marya Sisoyevna’nın anlatmış olduğu komiser gibi odasına kapanıp kendisini asmış olabileceği düşüncesine saplanmıştı. Bir gün önceki hezeyan onda yavaş yavaş anlamsız ama kökleşmiş bir inanç durumunu aldı. “Neden bu ahmak herif kendini astı?” diyordu. Bir keresinde Liza’nın sözlerini anımsayarak: “Gerçekten, onun yerinde olsam ben de kendimi asardım...” diye düşündü.</p>

    <p class="normal">Sonunda dayanamadı: Yemeğe gideceğine Pavel Pavloviç’in evine gitmeye karar verdi. Kendi kendine: “Sadece Marya Sisoyevna’ya sorarım,” dedi. Ama henüz bahçe kapısından çıkmamıştı ki birden durdu. Kendinden utanarak ve öfkeyle:</p>

    <p class="normal">“Vay, vay!” diye söylendi. “Öpüşmek ve ağlamak için bu adamın ayağına kadar gideceğim ha! Kendimi bu derece düşüreceğim ha!”</p>

    <p class="normal">Dürüst insanların daima yardımına koşan Tanrı, onu bu ‘anlamsız küçük düşmek’ten korudu. Sokağa çıkar çıkmaz Aleksandr Lobov’la burun buruna geldi. Delikanlı nefes nefese ve çok heyecanlıydı.</p>

    <p class="normal">“Ah! Ben de size geliyordum! Dostumuz Pavel Pavloviç...”</p>

    <p class="normal">Velçinanov şaşkın bir ifadeyle:</p>

    <p class="normal">“Kendini astı!” diye mırıldandı.</p>

    <p class="normal">“Nasıl? Astı mı? Neden assın ki?” diye sordu Lobov.</p>

    <p class="normal">“Hiç... Siz benim dediğime bakmayınız... Ben öyle sanıyorum... Siz söyleyeceğinizi söyleyiniz.”</p>

    <p class="normal">“Aman ne garip düşünce... Kendini asmadı! Neden assın ki? Tam tersine, yola çıktı. Şimdi trene bindirdim. Fakat öyle içiyor ki! Vagonun içinde bağıra bağıra şarkı söylüyordu; sizi anımsadı ve size selam söylememi istedi... Söyleyin bakalım, bu adam bir serseri miydi, neydi? Sizin fikriniz nedir? Söyleyiniz!”</p>

    <p class="normal">Delikanlı son derece heyecanlıydı. Kıpkırmızı yüzü, alevli gözleri, peltekleşen dili bunu yeteri kadar gösteriyordu. Velçaninov bir kahkaha attı:</p>

    <p class="normal">“Demek onlar da sonunda kardeş oldular! Ha, ha, ha! Demek öpüşüp ağlaştılar!” diye düşündü.</p>

    <p class="normal">“Onlara ebedi olarak veda etti. Oraya dün gitmişti, bugün de gitti... Bizi ele verdi. Nadya’yı alt kattaki odaya kapattılar. Nadya çok ağladı. Ama biz bu baskıya boyun eğmeyeceğiz! Ne içiyor, ne içiyor! Sürekli sizi anlatıyordu... Ama onunla ortak bir yanınız yok. Siz gerçekten olağanüstü bir insansınız, sonra sosyeteye mensupsunuz ve eğer bugün bir kenara çekilmek zorunda kalmışsanız, bu sadece fakir olmanızdan ileri geliyor, öyle değil mi?..”</p>

    <p class="normal">“Bütün bunları size o mu söyledi?”</p>

    <p class="normal">“Evet o, ama darılmayınız. İyi bir vatandaş olmak yüksek sosyeteye mensup bulunmaktan iyidir. Benim düşüncemi sorarsanız günümüz Rusya’sında kime değer vermek gerektiği bilinmez oldu. Kabul ediniz ki, kime değer verileceğinin bilinmemesi bir dönem için kötü bir felakettir... Doğru değil mi?”</p>

    <p class="normal">“Çok doğru... Ama o...”</p>

    <p class="normal">“O mu? Kimdir o dediğiniz? Ah! evet! Bilmem neden durmadan: ‘Velçaninov elli yaşında ama servetini kaybetmiş bulunuyor,’ diyordu. ‘Ama’ diyeceğine ‘ve’ diyebilirdi. İçten gelen bir neşeyle gülüyordu ve bu sözü bin kere tekrar etti. Trene bindi, şarkı söylemeye başladı ve ağladı... Ne ayıp şey! Bir sarhoşun davranışları insanı nasıl da üzüyor. Ah! Böyle budala adamları hiç de sevmem! Sonra, Liza’nın ruhu için fakirlere para atıyordu... Liza dediği de karısı olacak herhalde, değil mi?”</p>

    <p class="normal">“Karısı değil kızı.”</p>

    <p class="normal">“Elinize ne oldu?”</p>

    <p class="normal">“Kesildi.”</p>

    <p class="normal">“Bir şey değil, geçer... Çekip gittiği iyi oldu; ama gittiği yerde hemen evleneceğini düşünüyorum... Siz ne dersiniz?”</p>

    <p class="normal">“Elbette; ama siz de evlenmek istiyorsunuz!”</p>

    <p class="normal">“Ben mi? Ama benim evlenmek istemem başka şey! Çok garipsiniz! Siz elli yaşındasınız o ise altmışında vardır; bu işlerde biraz aklıbaşında davranmak gerekiyor... Önce fanatik bir Panslavisttim, ama şimdi güneşi Batı’dan bekliyoruz... Hoşça kalın; sizi aramadan bulduğuma çok sevindim. Evinize çıkamam, benden bunu istemeyiniz, bu olanaksız!”</p>

    <p class="normal">Ve yoluna devam etti. Fakat birden geri dönerek:</p>

    <p class="normal">“Aklım nerede bilmem ki!” dedi. “Size verilmek üzere bir mektup bıraktı! İşte mektup... Neden siz de onu yolcu etmeye gelmediniz?”</p>

    <p class="normal">Velçaninov dairesine çıktı ve zarfı açtı.</p>

    <p class="normal">Zarfın içinde Pavel Pavloviç’in eliyle yazılmış tek bir satır yoktu. Sadece başka biri tarafından yazılmış bir mektup vardı. Velçaninov yazıyı hemen tanıdı. Mektup eskiydi, kâğıdı sararmış, mürekkebi solmuştu. Bu mektup on sene evvel T.’den ayrıldıktan iki ay sonra kendisine yazılmıştı. Ama onun eline geçmemişti: Yerine başka bir mektup gönderilmişti. Velçaninov hemen anladı.</p>

    <p class="normal">Bu mektupta Natalya Vasiliyevna eline geçen mektupta olduğu gibi, Velçaninov’a sonsuza kadar veda ediyor, bir başka adamı sevdiğini ve gebeliğini o adamdan sakladığını söylüyordu. Eski sevgilisini teselli etmek için de doğacak çocuğu ona vereceğini, bunun kendileri için yeni görevler yaratacağını ve bu bağla aralarındaki dostluğun ebedileşeceğini de anımsatıyordu. Kısaca mektup saçma sapandı, ama Natalya artık Velçaninov tarafından sevilmek istemediğini açıkça anlatıyordu. Kadın bir sene sonra T.’ye gelerek çocuğu görmesine izin veriyordu. Ama, çok düşünmüş ve bu mektubun yerine ötekini göndermişti.</p>

    <p class="normal">Velçaninov mektubu okurken sarardı; Pavel Pavloviç’in, bu mektubu aileden kalma sedef kakmalı abanoz kutuda bulup da ilk defa okuduğu zaman onun durumunu gözünün önüne getirdi. Aynaya bakıp da yüzünün sapsarı olduğunu görünce: “O da bir ölü gibi sararmıştır!” diye düşündü; “evet, kuşkusuz, okuduktan sonra gözlerini kapamış ve mektuptaki yazıların silinerek beyaz bir kâğıt olacağını umut ederek tekrar açmış olmalı! Evet, bunu en az üç defa denemiştir…”</p>
  </div>

  <div class="calibre3" id="calibre_pb_17"></div>
</body>
</html>
