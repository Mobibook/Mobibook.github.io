<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">V</h2>

    <p class="normal">Velçaninov korkarak sordu:</p>

    <p class="normal">“Kendinizi kötü mü hissediyorsunuz? Arabayı durdurup su getirteyim mi?...”</p>

    <p class="normal">Çocuk ona sitem dolu haşin bir bakış fırlattı. Soğuk bir sesle:</p>

    <p class="normal">“Beni nereye götürüyorsunuz?” dedi.</p>

    <p class="normal">“Çok iyi insanların yanına, Liza. Şimdi yazlıkta oturuyorlar; evleri çok hoş; orada çok çocuk var, hepsi sizi sevecek; iyi çocuklar... Bana kızmayınız Liza, ben sadece iyiliğinizi istiyorum...”</p>

    <p class="normal">Velçaninov’u tanıyan biri onu bu anda görseydi çok değişmiş ve garipleşmiş bulurdu. Liza, boğazındaki hıçkırıkların konuşmasına engel olduğu boğuk bir sesle:</p>

    <p class="normal">“Ah! Ne kötü adamsınız, ah!” diye bağırdı.</p>

    <p class="normal">Öfkeden parlayan güzel gözleriyle adama bakıyordu.</p>

    <p class="normal">“Fakat Liza, ben...”</p>

    <p class="normal">“Kötüsünüz, kötüsünüz, kötüsünüz!”</p>

    <p class="normal">Çocuk yumruklarını sıkıyordu. Velçaninov bitmişti.</p>

    <p class="normal">“Liza, Liza’cığım, beni ne kadar üzdüğünüzü bilseniz!”</p>

    <p class="normal">Çocuk emreden bir sesle sordu:</p>

    <p class="normal">“Yarın geleceği doğru mu? Gerçekten gelecek mi?”</p>

    <p class="normal">“Evet, evet, doğru. Hem de gidip kendim getireceğim.”</p>

    <p class="normal">Liza gözlerini eğerek:</p>

    <p class="normal">“Getiremezsiniz, gelmez,” diye mırıldandı.</p>

    <p class="normal">“Neden gelmesin? Sizi sevmez mi, Liza?”</p>

    <p class="normal">“Hayır sevmez.”</p>

    <p class="normal">“Söyle çocuğum, seni çok hırpaladı mı?”</p>

    <p class="normal">Liza, Velçaninov’a donuk bir yüzle baktı ve cevap vermedi. Sonra öbür tarafa döndü ve gözlerini inatla yere çevirdi. Adam, çocuğu yatıştırmayı denedi; ona coşkulu, adeta heyecanlı sözler söylüyordu. Liza güvensiz hatta düşmanca bir tavır takınsa da dinliyordu. Velçaninov, çocuğun bu kadar dikkatle dinlediğine sevindi. Ona, sürekli içki kullanan bir adamın nasıl davranabileceğini, neler yapabileceğini anlatmaya koyuldu. Babasının kendisini de sevdiğini, ona bakacağını söylüyordu. Liza nihayet gözlerini kaldırdı ve uzun uzun ona baktı. Velçaninov, çocuğa, annesini nasıl tanıdığını anlattı ve onun bunu büyük bir ilgiyle dinlediğini gördü. Çocuk yavaş yavaş adamın sorularına isteksizce de olsa cevap vermeye başladı. En önemli sorulara yine cevap vermiyordu; babasıyla olan ilişkileri söz konusu olunca inatla susuyordu...</p>

    <p class="normal">Velçaninov, çocuğun elini ellerinin içine aldı, o buna karşı koymadı. Liza sonunda susmaktan vazgeçti. Nihayet açık ve net olmayan kelimelerle de olsa sorulara cevap vermeye başladı: Önceleri babasını annesinden çok sevdiğini, çünkü babasının da onu çok sevdiğini, annesinden o kadar sevgi görmediğini, fakat annesinin öleceği zaman, kendisini çok öptüğünü ve herkes çıktıktan sonra odada onunla baş başa kaldıkları zaman çok ağladığını ve şimdi onu dünyada her şeyden fazla ve gün geçtikçe artan bir özlemle sevdiğini söyledi.</p>

    <p class="normal">Fakat çocuk çok gururluydu: Bütün düşüncelerini söylediğinin farkına vardığında tekrar içine kapandı ve sustu. Şimdi, bütün sırlarını almış olan Velçaninov’a bir tür kinle bakıyordu. Yolun sonlarına doğru sinirleri yatışmıştı, fakat suratı asık, düşünceli, vahşi ve sertti. Bununla beraber, hiç gitmediği bir eve, hiç tanımadığı kimselerin yanına götürüldüğü düşüncesi artık ona acı vermiyordu. Onun zihnini en çok yoran şey başka bir düşünceydi ve Velçaninov bunu tahmin ediyordu: Babasından utanıyordu, babasının kendisini bu kadar kolaylıkla bir başkasına bırakmasından utanıyordu.</p>

    <p class="normal">Velçaninov: “Acaba hasta mı?” diye düşündü, “belki de çok hasta! Çocuğa çok çektirmiş... Ah! Sarhoş herif, iğrenç yaratık! Şimdi anlıyorum!” Arabacıya hızlı sürmesini emretti. Çocuğun sağlığı için bütün ümidi kırda, açık havada, bahçede, çocuklarda, değişiklikte, yeni bir hayattaydı; ya sonra, ondan sonra? Velçaninov sonrasını hiç düşünmüyordu; yalnız bir şey görüyordu, o da o anda hissettiği şeyi bugüne kadar bilmediği ve bunu hayatı boyunca unutamayacağıydı! Kendisinden geçmiş bir halde: “İşte hayatın gerçek amacı! İşte gerçek hayat!” diye düşünüyordu.</p>

    <p class="normal">Zihnine birçok düşünce üşüşüyor, fakat bunların hiçbiri üzerinde durmuyor, ayrıntıya girmek istemiyordu. Her şeyin kendiliğinden yoluna gireceğine emindi. Plan kendiliğinden gerçekleşiyordu: “Hep beraber o sefil yaratığı başımızdan atmanın çaresini buluruz,” diyordu; “o istediği kadar Liza’yı bize kısa bir süre için bırakmış olsun, çocuğu St. Petersburg’da, Pogoreltsev’lerde bırakarak istediği yere tek başına gidecektir ve Liza da bana kalacaktır. İşte her şey bundan ibaret; neden kendimi daha fazla üzeyim? Sonuçta kendisinin de istediği bu olsa gerek; öyle olmasa çocuğa böyle işkence eder mi?”</p>

    <p class="normal">Nihayet geldiler. Pogoreltsev’lerin evi doğrusu kuş yuvası gibi güzel bir köşktü. Gürültülü bir çocuk kalabalığı kapının önüne, onları karşılamaya geldi. Velçaninov uzun süredir gelmediği için çocuklar onu görünce çok sevindiler, çünkü Velçaninov’u çok seviyorlardı. Daha arabadan inmeden, en büyükleri:</p>

    <p class="normal">“Velçaninov amca! İşiniz ne oldu? İşiniz ne oldu?” diye sordu.</p>

    <p class="normal">Ötekiler de gülerek aynı soruyu tekrarladılar. İşi için ona takılmak neredeyse bir gelenek olmuştu. Fakat Liza’yı görünce hemen onun çevresinde halka oldular, çocuklara özgü sessiz ve dikkatli bir merakla onu incelemeye koyuldular. Yine o anda, Klavdiya Petrovna, arkasında kocası olduğu halde evden çıktı. Onların da ilk sözü, gülerek, işinin ne durumda olduğunu sormak oldu.</p>

    <p class="normal">Klavdiya Petrovna otuz yedi yaşında, esmer, dolgun vücutlu, hâlâ güzel, sağlıklı bir kadındı. Kocası, elli beş yaşında, zeki, kibar ve iyi bir insandı. Evleri Velçaninov için, onun dediği gibi gerçekten ‘bir aile köşesi’ idi. Nedeni de şuydu:</p>

    <p class="normal">Yirmi sene önce, Velçaninov henüz üniversite öğrencisi ve hemen hemen çocukken, Klavdiya Petrovna’yla evlenmek istemişti. Bu, Klavdiya Petrovna için ilk, coşkulu, anlamsız fakat güzel bir aşktı. Ancak bütün bu macera genç kızın Pogoreltsev’le evlenmesiyle sona ermişti. Beş sene sonra tekrar buluştukları zaman, eski aşkları açık ve sakin bir dostluk halini aldı. Eski tutkudan, şimdi, dostluk ilişkilerini ısıtan sıcak bir ışık kalmıştı. Velçaninov’un geçmişten bugüne sakladığı anılarında temiz duygulardan başka bir şey yoktu. Bu temiz duygular hayatta en fazla değer verdiği şeydi. Burada, bu ailenin içinde, sade, saf ve iyi bir insan oluyordu; çocuklarla ilgileniyor, hiç sinirlenmiyor, her söyleneni kayıtsız şartsız yapıyordu. Birkaç kere Pogoreltsev’lere, toplum içinde bir süre daha yaşadıktan sonra dünyadan elini eteğini çekeceğini ve o eve yerleşerek bir daha onlardan ayrılmayacağını söylemişti. Kendi kendine bu hayalini çok ciddi olarak düşünürdü.</p>

    <p class="normal">Liza hakkında gereken bütün bilgiyi verdi; zaten çocuğun kabul edilmesi konusunda gösterdiği şiddetli istek yeterliydi, ayrıca açıklamaya gerek yoktu. Klavdiya Petrovna ‘öksüz kız’ı öptü ve onun için elinden geleni yapacağına söz verdi. Çocuklar Liza’yı aldılar, bahçede oynamaya götürdüler.</p>

    <p class="normal">Yarım saat süren sıcak bir görüşmeden sonra, Velçaninov gitmek için izin istedi. Gitmek için o kadar acele ediyordu ki, herkes bunun farkına vardı ve şaşırdı: Üç haftadır gelmemişti, şimdi de yarım saat kaldıktan sonra gidiyordu. Ertesi gün yine geleceğine, gülerek söz verdi. Çok sinirli olduğu göze çarpıyordu. Birdenbire Klavdiya Petrovna’yı elinden tuttu ve önemli bir şeyi söylemeyi unuttuğu gerekçesiyle onu bitişik odaya çekti:</p>

    <p class="normal">“Size bir şey söylemiştim, hatırlıyor musunuz? Yalnız size söylemiştim, kocanız bilmez: T.’de geçirdiğim bir sene hakkında...”</p>

    <p class="normal">“Elbette hatırlıyorum, birkaç defa söz etmiştiniz.”</p>

    <p class="normal">“Söylemiştiniz demeyiniz; böyle bir sır vermiştiniz deyiniz; onu yalnız size söylemiştim! Fakat kadının ismini gizli tutmuştum. O kadın Trusotski’nin karısıydı, şimdi öldü. Liza da onun... Ve benim... Kızımız...”</p>

    <p class="normal">Klavdiya Petrovna biraz şaşırdı:</p>

    <p class="normal">“Doğru mu söylüyorsunuz? Yanılmadığınızdan emin misiniz?”</p>

    <p class="normal">Velçaninov ateşli bir tavırla:</p>

    <p class="normal">“Eminim,” dedi, “yanılmadığıma tamamen eminim.”</p>

    <p class="normal">Ve kadına her şeyi mümkün olduğu kadar kısa ve öz anlattı. Klavdiya Petrovna uzun bir süredir her şeyi biliyor, sadece kadının adını bilmiyordu. Velçaninov, herhangi bir tanıdığının Madam Trusotskaya’yı görüp de kendisi gibi bir adamın ona bu şekilde bir aşkla bağlanmış olmasına hayret edeceği düşüncesiyle dehşet içinde kalıyordu; o kadar ki, onun adını en samimi dostu olan Klavdiya Petrovna’dan bile saklamıştı.</p>

    <p class="normal">“Çocuğun babası bir şey bilmiyor mu?”</p>

    <p class="normal">“Hayır... Belki de... İşte beni azap içinde bırakan da bu; bir türlü anlayamıyorum. Biliyor, biliyor... Dün gece bunu iyice anladım. Fakat ne dereceye kadar biliyor, işte asıl bunu öğrenmem gerekiyor ve işte bunun için hemen gitmeliyim. Bu akşam bana gelecek. Nasıl öğrendiğine, yani her şeyi bildiğine akıl erdiremiyorum... Bugatov için şüphe yok, her şeyi biliyor. Fakat benim için? Kadınları bilirsiniz! Bu işlerde kocalarına güven vermekte güçlük çekmezler. Gökten bir melek inip kadın için kötü şeyler söylese, kocası meleğe değil karısına inanır... Başınızı sallayarak beni suçlamayınız; ben kendimi zaten suçlu buluyorum, hem de uzun süredir!... Bakınız, bu sabah onun evindeyken her şeyi bildiğine karar verdim, adeta suçumu itiraf eder gibi bir tavır takındım. Dün gece ona evimde o kadar kaba davrandığım için kendimden utanıyorum. Bütün bunları size sonra ayrıntılarıyla anlatırım... Kuşkusuz benim evime gelmesinin tek sebebi uğradığı hakareti ve bunun kimin tarafından yapıldığını bildiğini göstermek içindi. Sarhoşken yapılan bu anlamsız ziyaretin tek sebebi bu... Fakat, sonuçta böyle davranması doğaldı! Kuşkusuz beni zor durumda bırakmak istedi. Ben, dün gece ve bugün, kendimi tutamadım. Bir aptal gibi davrandım. Kendi kendimi ele verdim. Zaten, sinirlerime o kadar hâkim olduğum bir zamanda gelmesi de bundan değil mi?... Korkusuzca söyleyebilirim ki Liza’ya, zavallı yavrucağa, sadece intikam almış olmak için eziyet ediyordu!... Fakat emin olunuz, kötü bir insan da değil, olsa olsa zavallı bir yaratık. Eskiden sözünü bilen, ağırbaşlı bir adam olduğu halde şimdi garip bir insan olmuş; fakat bunu da anlamak gerekir. Görüyor musunuz, yine ona acıyorum. Görüyor musunuz azizem, ben ona iyi davranmak istiyorum; ona karşı çok anlayışlı olmak istiyorum. Böylece doğru davranmış olacağım. Çünkü sonuçta suçlu olan benim. Bakınız, şunu da söyleyeyim: T.’deyken bir keresinde dört bin rubleye ihtiyacım olmuştu, o bana bu parayı hemen verdi, bir makbuz bile istemedi ve ben parayı onun elinden, bir dostun elinden alır gibi; anlıyor musunuz, bir dostun elinden alır gibi aldım.”</p>

    <p class="normal">Klavdiya Petrovna, Velçaninov’un böyle nefes almadan, heyecan içinde konuşmasından biraz endişelenerek:</p>

    <p class="normal">“Biraz bu olayın sonucunu düşününüz!” dedi. “O kadar heyecanlısınız ki, başınıza bir şey gelmesinden korkuyorum. Şüphesiz Liza şimdi benim kızım oldu; fakat bütün bu işlerin daha çözülmesi gereken birçok tarafı var! En önemlisi bundan sonra biraz daha ketum olmanızdır; bu kadar mutlu ve coşkulu olduğunuz zamanlar mutlaka daha ketum olmanız gerekiyor!”</p>

    <p class="normal">Ve gülümseyerek ekledi:</p>

    <p class="normal">“Mutlu olduğunuz zamanlar fazla cömertsiniz.”</p>

    <p class="normal">Velçaninov’u arabasına kadar götürmek için bütün ev halkı dışarıya çıkmıştı; çocuklar bahçede kendileriyle oynayan Liza’yı getirdiler. Şimdi ona tekrar büyük bir hayretle bakıyorlardı. Velçaninov herkesin önünde onu öperek veda ettiği ve ertesi gün babasıyla birlikle yine geleceğini söylediği zaman, Liza hemen vahşi bir tavır takındı. Hiç konuşmadı ve Velçaninov’un yüzüne bile bakmadı, fakat aniden ellerinden tuttu ve yalvaran gözlerle yüzüne bakarak onu bir kenara çekti: Bir şey söylemek istiyordu.</p>

    <p class="normal">Velçaninov tatlı ve güven veren bir sesle sordu:</p>

    <p class="normal">“Ne var Liza?”</p>

    <p class="normal">Fakat çocuk hâlâ korkarak bakıyordu. Velçaninov’u daha uzak bir yere sürükledi, görülmelerini istemiyordu.</p>

    <p class="normal">“Söyleyiniz Liza, ne var?”</p>

    <p class="normal">Çocuk susuyor, düşündüklerini söylemeye cesaret edemiyordu; mavi gözlerini Velçaninov’a dikmişti, masum yüzünün çizgilerinde büyük bir korku okunuyordu. Sayıklıyormuş gibi ve yavaşça:</p>

    <p class="normal">“Kendini... Kendini asacak!” dedi.</p>

    <p class="normal">Velçaninov korku içinde:</p>

    <p class="normal">“Kim?” diye sordu.</p>

    <p class="normal">“O, o... Daha dün gece kendini asmak istedi!”</p>

    <p class="normal">Çocuk bu sözleri hızlı, nefes nefese söylüyordu.</p>

    <p class="normal">“Evet gözümle gördüm! Bir kere daha kendini asmak istemiş, bana da söyledi, başkalarına da söylemiş. Uzun zamandır bunu yapmak istiyordu, daima istiyordu... Dün gece gözümle gördüm.”</p>

    <p class="normal">Velçaninov ne diyeceğini bilemedi:</p>

    <p class="normal">“Olur şey değil,” diye mırıldandı.</p>

    <p class="normal">Çocuk birdenbire adamın ellerine sarılarak öptü; hıçkırıklarla, kesik kesik ağlıyor, yalvarıyor, yalvarıyordu. Velçaninov bu sinir krizine bir anlam veremiyordu. Daha sonra, kendisine son bir ümitle bakan bu çocuk yüzü, uyanıkken olsun, rüyada olsun, hiçbir zaman gözlerinin önünden silinmedi.</p>

    <p class="normal">Velçaninov, coşkulu bir sabırsızlık içinde şehre döndüğü sırada bir tür kıskançlık duygusuyla: “Acaba onu gerçekten bu kadar seviyor mu?” diye düşünüyordu. “Sabah bana annesini daha çok sevdiğini söylemişti... Kim bilir, belki babasını hiç sevmiyor, belki ondan nefret bile ediyordur! Neden onun kendini asacağını söylüyor? O uyuşuk adam kendini asacak ha! Bunu öğrenmem gerekiyor, üstelik hemen! Bu işe kesin olarak, hemen bir son vermek gerekiyor!”</p>
  </div>

  <div class="calibre3" id="calibre_pb_8"></div>
</body>
</html>
