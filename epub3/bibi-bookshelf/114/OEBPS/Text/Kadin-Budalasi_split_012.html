<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">IX</h2>

    <p class="normal">Doktorun teşhisi doğru çıktı: Liza’nın sağlığı, Velçaninov’la Klavdiya Petrovna’nın bir gün önce tahmin ettiklerinden de daha çok kötüleşti. Sabah Velçaninov geldiğinde, hasta ateşler içinde yanmasına rağmen henüz kendini kaybetmemişti; Velçaninov sonraları, çocuğun o sırada kendisine gülümsediğini, hatta küçük elini bile uzattığını yemin ederek anlattı. Bu doğru muydu yoksa Velçaninov’un kendini teselli etmek için kurmuş olduğu bir hayal miydi? Bu anlaşılamadı.</p>

    <p class="normal">Gece olunca çocuk kendini kaybetti ve hep böyle kaldı. Pogoreltsev’lere geldiğinin onuncu günü öldü.</p>

    <p class="normal">Ölümden sonraki günler Velçaninov için gözyaşlarının dinmediği, acı dolu günler oldu. Bu durumdan Pogoreltsev’ler çok endişe duydu. Adam bu ıstırap dolu günlerin büyük bir kısmını onların yanında geçirdi. Son günlerde, hiçbir şey düşünmeksizin, saatlerce bir köşede yalnız başına oturuyordu. Klavdiya Petrovna bazen onu teselli etmeye geliyor, fakat o, kadının sözlerine çok kısa cevaplar veriyor, hatta bazen bu sözlerden rahatsız olduğunu üstü kapalı söylüyordu. Bu kadar acı çekeceğini tahmin etmemişti. Onu yalnız çocuklar avutabildiler, hatta ara sıra onlarla birlikte gülüyordu. Ama sık sık ayaklarının ucuna basarak hastayı görmeye gidiyordu. Çoğu kez çocuğun kendisini tanıdığını sandı. Herkes gibi o da çocuğun iyileşeceğini düşünemiyordu. Ama çocuğun bir mum gibi yavaş yavaş eridiği odadan uzaklaşamıyor, genellikle bitişik odada oturuyordu.</p>

    <p class="normal">Bu süre içinde iki defa harekete geçmek, olanaksızı başarmak arzusuna kapıldı. St. Petersburg’a koştu, en tanınmış hekimleri konsültasyona çağırdı. Bu konsültasyonlardan sonuncusu ölümden bir gün önce yapılmıştı. Üç gün önce de, Klavdiya Petrovna, her ne olursa olsun Trusotski’yi bulup getirmek gerektiğini ve çocuğun ölüm halinde babası bulunmadan toprağa verilmesinin mümkün olmayacağını anlatmış, Velçaninov da dalgın bir tavırla Pavel Pavloviç’e mektup yazarak durumu bildireceğini söylemişti. O zaman Bay Pogoreltsev, gerekirse onu polis aracılığıyla bulup getirteceğini belirtmişti. Nihayet Velçaninov çok kısa bir mektup yazarak otele kadar götürmüş, fakat Pavel Pavloviç her zaman olduğu gibi evinde olmadığından mektubu Marya Sisoyevna’ya bırakmıştı.</p>

    <p class="normal">Sonunda, güzel bir yaz akşamı gün batarken Liza öldü. Bu, Velçaninov’u sanki daldığı rüyadan uyandırdı. Çocuğu odasından çıkardıkları, evdeki çocuklardan birinin bayram elbisesiyle süsleyip salondaki çiçeklerle örtülü masanın üstüne elleri bitişik olarak yatırdıkları sırada Velçaninov, Klavdiya Petrovna’ya yaklaşarak, kıvılcım saçan gözleriyle ona baktı ve hemen gidip ‘katil’i bulup getireceğini söyledi. Hiçbir öğüdü dinlemedi, bu işi ertesi güne bırakmayı kabul etmedi, doğru şehre gitti.</p>

    <p class="normal">Pavel Pavloviç’i nerede bulacağını biliyordu. Son günlerde St. Petersburg’a gelişi yalnız doktorları görmek için değildi. Velçaninov, Liza’ya babasını getirebildiği takdirde, çocuğun onun sesini duyarak gözünü açacağını ummuş, ama sonradan bu umudunu kaybederek onu aramaktan vazgeçmişti. Pavel Pavloviç yine aynı yerde oturuyordu, fakat onu evinde bulmanın olanağı yoktu. Marya Sisoyevna: “Bazen üç gün evde yatmadığı ve hatta bu süre içinde hiç uğramadığı bile oluyor; eğer gelecek olursa, sarhoş herif bir saat kaldıktan sonra yine defolup gidiyor; artık utanmaz oldu,” demişti. Otelin garsonu, Velçaninov’a Pavel Pavloviç’in uzun bir süredir Voznesenski Caddesi’nde oturan uygunsuz kızlarla düşüp kalktığını söyledi. Velçaninov bu kızları bulmakta güçlük çekmedi. Kızlar bol bahşisi görünce, Pavel Pavloviç’i hemen anımsadılar, çünkü tüllü şapka dikkatlerini çekmişti, birkaç gündür onu göremediklerini üzülerek anlattılar. Kızlardan biri olan Katya, Pavel Pavloviç’i bulmanın çok kolay olduğunu, çünkü onun Maşka Prostokova’ya tutulduğunu söyledi. Katya onu hemen bulabilirdi; ama ancak ertesi gün için onu bulacağına söz verdi. Ve Velçaninov da umudunu bu kızın yardımına bağladı.</p>

    <p class="normal">Ertesi gün saat onda, gelip Katya’yı aldı ve birlikte araştırmaya başladılar. Pavel Pavloviç’i bulduğunda ona ne yapacağını kendisi de bilmiyordu; onu bulur bulmaz öldürecek miydi, yoksa kızının ölümünü haber vermekle yetinerek kendisinin cenaze töreninde bulunmasının gerekli olduğunu mu anlatacaktı? İlk araştırmalar boşa çıktı: Üç gün evvel Maşka Prostokova’nın Pavel Pavloviç’le kavga ettiğini ve onun kafasına bir iskemleye vurduğunu öğrendiler. Nihayet, öğleyin saat ikide Velçaninov araştırma için gittiği bir meyhaneden çıkarken, aradığı adamla burun buruna geldi.</p>

    <p class="normal">Pavel Pavloviç zilzurna sarhoştu; iki kadın onu meyhaneye sürüklüyordu; kadınların biri koluna girmiş, yürümesine yardım ediyordu; arkalarından da iriyarı bir adam geliyor ve avazı çıktığı kadar bağırarak Pavel Pavloviç’e tehditler savuruyordu. Arada “Beni aldattın, hayatımı zehirledin...” gibi sözler duyuluyordu. Bir para sorunu olduğu anlaşılıyordu. Kadınlar çok korkuyor, acele yürümeye çalışıyorlardı. Pavel Pavloviç, Velçaninov’u görünce, ellerini uzatarak ona doğru atıldı ve boğazlanıyormuş gibi bağırdı:</p>

    <p class="normal">“Kardeş, imdat!”</p>

    <p class="normal">Tehditler savuran adam, Velçaninov’un korkutucu duruşunu görünce, bir anda ortadan kayboldu. Zaferinden gururlanan Pavel Pavloviç onun arkasından yumruk sallayarak bağırıp çağırıyordu. Velçaninov kendisinin de bilmediği bir nedenle onu omuzlarından yakalayarak hızla sarsmaya başladı, adamın çenesi birbirine vuruyordu... O zaman Pavel Pavloviç gürültüyü kesti ve sarhoşlara özgü bir şaşkınlıkla, kendisini bir torba gibi silkeleyen adama baktı. Velçaninov, elleri arasındaki bu adamı ne yapacağını bilmediğinden olacak, bütün kuvvetiyle üzerine abanarak bir binek taşına kadar getirdi ve oraya oturttu.</p>

    <p class="normal">“Liza öldü!” dedi.</p>

    <p class="normal">Pavel Pavloviç’i kadınlardan biri tutuyor, o ise dengesini sağlamaya çalışarak taşın üzerinde oturuyor ve hâlâ Velçaninov’a bakıyordu. Nihayet anladı, yüzünün çizgileri çöküverdi. Garip bir sesle:</p>

    <p class="normal">“Öldü...” diye mırıldandı.</p>

    <p class="normal">Yüzündeki tiksinme, sadece onun o iğrenç sarhoş gülümsemesi miydi, yoksa kafasının içinden geçen hain bir düşüncenin yansıması mıydı? Velçaninov bunu anlayamadı.</p>

    <p class="normal">Bir an sonra Pavel Pavloviç güçlükle sağ elini kaldırıp haç çıkarmak istedi; fakat haçı tamamlayamadı, titreyen eli dizinin üstüne düştü. Daha sonra, kadına tutunarak güçlükle ayağa kalktı, sanki bir şey olmamış gibi Velçaninov’la ilgilenmeden yine kadına yaslanarak yoluna devam etti. Velçaninov, onu yeniden omuzlarından yakaladı. Öfkeden boğulur gibi:</p>

    <p class="normal">“Anlayacak mısın ayyaş adam!” diye bağırdı. “Sen olmadan onu gömemezler, anlıyor musun?”</p>

    <p class="normal">Öteki, ona doğru başını çevirdi. Ağzının içinde döndüremediği diliyle:</p>

    <p class="normal">“Asteğmen... Topçu asteğmeni... Biliyorsunuz!” diye kekeledi.</p>

    <p class="normal">Sinirden titreyen Velçaninov:</p>

    <p class="normal">“Neee?” diye bağırdı.</p>

    <p class="normal">“Babası odur! Onu bul... Defin için onu bul...”</p>

    <p class="normal">Velçaninov çılgınca bir öfkeyle:</p>

    <p class="normal">“Yalan söylüyorsun!” diye bağırdı. “Alçak! Böyle bir şey söyleyeceğini biliyordum!”</p>

    <p class="normal">Kendini kaybetmişti. Pavel Pavloviç’in başına indirmek üzere yumruğunu kaldırdı. Bir saniye daha geçseydi belki onu öldürecekti; kadınlar çığlık atarak oradan uzaklaştılar, ama Pavel Pavloviç yine aldırış etmedi; yüzü, vahşi ve bayağı, kötü bir ifadeyle doldu. Sarhoşluğu geçmiş gibiydi, kendinden emin bir hareketle:</p>

    <p class="normal">“Bilir misin Rusça’da senin gibiler için ne derler? (Ağza alınmayacak bir küfür savurdu). Aldın mı! Haydi şimdi defol... Çabuk!”</p>

    <p class="normal">Velçaninov’un ellerinden kurtuldu; yana doğru kaykıldı. Kadınlar kolundan tuttu ve onu sürüklercesine alıp götürdüler. Velçaninov arkalarından gitmedi.</p>

    <p class="normal">Ertesi gün saat birde Pogoreltsev’lere, resmi elbise giyinmiş, orta yaşlı, kibar bir memur geldi. Büyük bir nezaketle Klavdiya Petrovna’ya bir paket verdi. Paketin içinde bir mektupla üç yüz ruble ve Liza’ya ait bir belge vardı.</p>

    <p class="normal">Mektup çok kısaydı, ama saygılı bir ifadeyle yazılmıştı. Pavel Pavloviç, Ekselans Klavdiya Petrovna’ya, öksüz kıza karşı gösterdiği ilgi ve iyilikten dolayı şükranlarını bildiriyor, böyle bir iyiliğin karşılığını ancak Tanrı’nın verebileceğini ekliyordu. Ayrıca, oldukça üzücü bir rahatsızlığın, zavallı yavrusunun cenazesinde bulunmasına engel olduğunu söylüyor ve bu konuda Klavdiya Petrovna’nın o meleksi, iyiliğine güvendiğini belirtiyordu. Üç yüz rublenin de defin masraflarıyla hastalık sırasında harcanan paraları ödemek üzere gönderildiğini yazıyor ve fazla gelen paranın da Liza’nın ruhunun dinlenmesi için kilisede yapılacak ayine ayrılmasını saygıyla rica ediyordu.</p>

    <p class="normal">Mektubu getiren memur bir şey eklemedi; söylediği birkaç nezaket sözünden, Pavel Pavloviç’in bu görevi, ona kabul ettirmek için çok ısrar ettiği anlaşılıyordu. “Hastalık sırasında harcanan paralar” cümlesine Pogoreltsev’in canı sıkıldı; defin masraflarını elli ruble olarak hesapladı, babanın, kendi çocuğunun defin parasını vermesine engel olunamazdı ve geriye kalan iki yüz elli rubleyi hemen Trusotski’ye göndermek istedi. Fakat Klavdiya Petrovna parayı kiliseye vererek çocuğun ruhunun dinlenmesi için dini ayinler yaptırılmasına ve Trusotski’ye, kiliseden alınacak bir makbuzun gönderilmesine karar verdi. Sonra bu makbuzu Velçaninov aldı; o da onu postayla Pavel Pavloviç’e gönderdi.</p>

    <p class="normal">Liza gömüldükten sonra Velçaninov ortadan kayboldu. Tam iki hafta şehirde yalnız başına, amaçsız ve gelip geçenlere çarpacak kadar dalgın dolaştı. Bazen, en küçük şeylere varıncaya kadar her şeyi unutmuş durumda bütün gününü divanın üzerinde yatarak geçiriyordu. Pogoreltsev’ler birkaç kere onu ısrarla davet ettiler; o geleceğini söylüyor, sonra unutuyordu. Bir gün Klavdiya Petrovna onu evinde görmeye geldi ama bulamadı. Avukatı da onu, uzun bir süre aradıktan sonra rastlantı sonucu yakalayabildi; davaya konu olan anlaşmazlık sonunda giderilmiş ve bir çözüm yolu bulunmuştu; karşı taraf anlaşmak istiyordu; malın bir bölümünden vazgeçmek yeterliydi; yalnız Velçaninov’un onayını almak gerekiyordu; avukat, eski titiz ve sinirli müşterisini ilgisiz görünce çok şaşırdı...</p>

    <p class="normal">Temmuzun en sıcak günlerinde bulunuyorlardı, ama Velçaninov’un ne havadan, ne de sıcaktan haberi vardı. Deşilmemiş çıban gibi zonklayan bir üzüntü içindeydi; her an belleğine, kendini azap içinde bırakan düşünceler üşüşüyordu. En büyük ıstırabı, Liza’nın kendisini tanımaya vakit bulamaması, kendisinin ona karşı olan coşkun sevgisini anlayamadan ölmüş olmasıydı. Hayatının tek amacı, bir sevinç anında görür gibi olduğu bir amaç ebedi olarak karanlıklara gömülmüş, kaybolmuştu. Üzerine hayaller kurduğu ve şimdi her dakika düşündüğü bu amaç, hayatının her günü, her dakikası Liza’ya karşı beslediği sevgi ve şefkatin çocuk tarafından hissedilmesiydi. Bazen ümitsiz bir heyecan içinde: “Hayır,” diyordu, “dünyada bundan daha yüksek bir amaç olamaz! Belki daha başka amaçlar da vardır, ama bundan daha kutsal olanı yoktur! Bütün o anlamsız ve bir işe yaramadan geçirdiğim günlerin günahını Liza aracılığıyla bağışlayacaktım; eski tembelliğimden, mutsuzluğumdan sıyrılacaktım; hayata, sevimli küçük bir insan hazırlayacaktım ve bu küçük, sevimli yaratık adına bütün günahlarım bağışlanacaktı ve ben de bütün kusurlarımı unutacaktım...”</p>

    <p class="normal">Bu düşünceler aynı zamanda Velçaninov’un gözlerinin önüne, ölen çocuğun açık ve net hayalini de getiriyordu. Çocuğun küçük beyaz yüzü, o hüzünlü anlamıyla gözlerinin önünde canlanıyordu. Onu bazen tabutunda çiçekler arasında yatarken, bazen ateşler içinde yanarken, kendini kaybetmiş ve açık gözlerini bir noktaya dikmiş olarak görüyordu. Masanın üzerine yatırılmışken parmaklarından birinin karardığını gördüğü zaman duyduğu derin üzüntüyü anımsıyordu. Bu parmağı görünce hemen Pavloviç’i bulmak ve onu olduğu yerde öldürmek arzusuyla yanmıştı. Bu küçük çocuğun yüreğini durduran, ayaklar altına alınan gururu muydu, yoksa babasının ona üç ay çektirdiği ıstırap mı, birdenbire kine dönen aşk mı, tahrik edici sözler mi, gözyaşlarına aldırmayışlar mı ve sonunda yabancı insanlara terk edilmesi miydi? Bütün bunlar başka biçimlerde durmadan aklına geliyordu... “Biliyor musunuz, Liza benim için neydi?” Trusotski’nin bu sözünü anımsadı ve adamın bu feryadının sahte değil içten gelen bir isyan olduğunu hissetti. “Nasıl oluyor da bu canavar önce bu kadar sevmiş olduğu bir çocuğa karşı bu kadar zalim davranabiliyor? Olacak şey değil!” Ama bu soruyu kendisinden uzak tutuyor, sürekli ondan kaçıyordu; çünkü bu soruda inanılmaz bir gizlilik unsuru, bağışlanmaz ve içinden çıkılmaz bir şey vardı.</p>

    <p class="normal">Bir gün, nasıl olduğunu kendi de bilmeden, ayakları onu Liza’nın mezarına götürdü. Defin gününden sonra oraya hiç gitmemişti; acıya dayanamayacağından korkuyor, cesaret edemiyordu. Garip şey! Çocuğu örten taşın üzerine eğilip, onu öper öpmez yüreğindeki acının azaldığını hissetti. Güzel bir yaz akşamıydı; güneş ufka doğru alçalıyordu; mezarın çevresinde yeşil otlar bitmişti; biraz ilerde bir yaban gülünden diğerine konan bir arı vızıldıyordu; Klavdiya Petrovna’nın çocuklarının bıraktıkları çelenkler, solmuş yapraklarıyla hâlâ orada duruyordu. Uzun zamandan beri ilk defa, bir umut kalbini aydınlattı. “Ne güzel hava!” diye düşündü ve mezarlıktaki rahat ve huzurun bütün benliğini kapladığını hissetti; açık ve sakin gökyüzüne baktı. Ruhunun, çevreden gelen temiz ve güçlü bir huzurla dolduğunu hissetti. “Bu dinginliği, bu huzuru bana Liza yolluyor; Liza benimle konuşuyor,” diye düşündü.</p>

    <p class="normal">Eve dönmek üzere mezarlıktan ayrıldığı sırada gece olmuştu. Mezarlık kapısının biraz ilerisinde, yolun kenarında, küçük ahşap bir ev gördü; burası bir meyhaneydi; pencereleri açıktı; içeride, masaların çevresinde adamlar oturmuş, içiyorlardı. Birdenbire, pencereden bakan adamlardan birini Pavel Pavloviç’e benzetti ve onun merakla kendisine baktığını sandı. Az sonra arkadan birinin kendisine yetişmeye çalıştığını fark etti; bu, gerçekten Pavel Pavloviç’ti. Kuşkusuz Velçaninov’un sakin yüzünden cesaret bulmuştu. Korku dolu bir yüzle yanaşarak gülümsedi, fakat bu gülümseme eski gülümsemelerine benzemiyordu; çünkü sarhoş değildi:</p>

    <p class="normal">“Merhaba,” dedi.</p>

    <p class="normal">“Merhaba.”</p>
  </div>

  <div class="calibre3" id="calibre_pb_12"></div>
</body>
</html>
