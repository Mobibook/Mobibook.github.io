<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">X</h2>

    <p class="normal">Velçaninov, “Merhaba,” dediği sıradaki duygularına şaşırdı. Şimdi bu adamın yüzüne hiç sinirlenmeden bakabiliyor ve onun hakkında başka şeyler düşünebiliyordu.</p>

    <p class="normal">Pavel Pavloviç, Velçaninov’un gözlerinin içine bakarak:</p>

    <p class="normal">“Ne güzel bir akşam!” dedi.</p>

    <p class="normal">Velçaninov bir soru yöneltmekten çok, bir düşüncesini anlatır gibi:</p>

    <p class="normal">“Demek daha gitmediniz!” dedi. Ve yürümeye devam etti.</p>

    <p class="normal">“Biraz geç kaldım, ama sonunda, daha yüksek maaşlı bir göreve atamam yapıldı. İki gün içinde mutlaka gideceğim.”</p>

    <p class="normal">Velçaninov:</p>

    <p class="normal">“Demek bir iş buldunuz, öyle mi?” dedi.</p>

    <p class="normal">Bu seferki bir soruydu, Pavel Pavloviç yüzünü buruşturarak sordu:</p>

    <p class="normal">“Neden bir iş bulamayayım?”</p>

    <p class="normal">Velçaninov kaşını çatarak:</p>

    <p class="normal">“Hayır, bir şey değil; laf olsun diye sordum,” dedi ve özür diledi. Pavel Pavloviç’e yandan şöyle bir göz attı.</p>

    <p class="normal">Trusotski’nin elbisesi, tüllü şapkası, kısaca bütün dış görünüşü iki hafta öncesine göre kıyaslanamayacak kadar düzgündü. “Acaba o meyhanede ne işi vardı?” diye düşünüyordu. Pavel Pavloviç:</p>

    <p class="normal">“Size çok güzel bir haberim var,” dedi.</p>

    <p class="normal">“Çok mu güzel?”</p>

    <p class="normal">“Evleniyorum.”</p>

    <p class="normal">“Nasıl?..”</p>

    <p class="normal">“Kederden sonra sevinç... Hayat böyledir! Çok isterdim ki, Aleksi İvanoviç... Fakat cesaret edemiyorum... Acele bir işiniz var galiba...”</p>

    <p class="normal">“Evet, evet, acele işim var ve sonra... Kendimi pek iyi hissetmiyorum.”</p>

    <p class="normal">Velçaninov aniden bu adamdan kurtulmak istedi; az önce ona karşı gelişen iyi duyguları birden yok olmuştu.</p>

    <p class="normal">“Evet, çok isterdim...”</p>

    <p class="normal">Pavel Pavloviç neyi çok istediğini söylemedi; Velçaninov susuyordu.</p>

    <p class="normal">“O halde başka bir zaman... Umarım... Eğer size rastlarsam...”</p>

    <p class="normal">Velçaninov, ona bakmadan ve durmadan:</p>

    <p class="normal">“Evet, evet, başka bir sefere,” dedi.</p>

    <p class="normal">Bir dakika sustular; Pavel Pavloviç yanında yürümeye devam ediyordu. Sonunda:</p>

    <p class="normal">“Peki... Hoşça kalın,” dedi.</p>

    <p class="normal">“Hoşça kalın; ümit ederim ki...”</p>

    <p class="normal">Velçaninov belleği karışık bir durumda eve döndü. ‘Bu adam’ı görmeye dayanamıyordu. Ne yapsın, elinde değildi. Yatarken bile hâlâ kendi kendine soruyordu: “Mezarlık çevresinde ne yapıyordu acaba?”</p>

    <p class="normal">Ertesi sabah, uzun bir aradan sonra Progoltsev’lere gitmeye karar verdi. Bu kararı çok isteyerek vermedi: Çünkü şimdi insanlar ve hatta onların dostluğu bile ağır geliyordu. Ama kendisini o kadar merak ediyorlardı ki, mutlaka oraya gitmesi gerekiyordu. Bir an, onlarla tekrar karşılaşmaktan sıkılacağını düşündü. “Gitsem mi, gitmesem mi?” diye düşünerek kahvaltısını bitirmeye çalışırken Pavel Pavloviç’in içeriye girdiğini gördü ve dondu kaldı.</p>

    <p class="normal">Bir gün önceki konuşmasının ardından bu adamın evine gelmesini doğrusu beklemiyordu ve o kadar şaşırdı ki, tek bir kelime söyleyemeden yüzüne bakakaldı. Ama Pavel Pavloviç bunu hiç umursamadı; selam verdi ve üç hafta önceki ziyaretinde oturduğu iskemleye yerleşti. Velçaninov hemen o ziyareti anımsadı: Konuğuna endişe ve tiksintiyle baktı. Bunu gören Pavel Pavloviç:</p>

    <p class="normal">“Şaşırdınız mı?” diye söze başladı.</p>

    <p class="normal">Tavırları bir gün öncesine göre daha rahattı, ama daha cesaretsiz bir hali de vardı. Kıyafeti çok şıktı. Son derece özenerek giyinmişti: Yazlık ceket, açık renk dar pantolon, açık renk yelek; eldivenler, altın gözlük, temiz bir gömlek; kendisi de mis gibi lavanta kokuyordu. Adamın kıyafeti gülünç olduğu kadar garipti ve hoşa gitmeyen bir durumu vardı. Bir reverans yaparak sözüne devam etti:</p>

    <p class="normal">“Evet, İvan İvanoviç gelişim sizi şaşırtıyor, bunun farkındayım. Ama bana göre öyle insanlar vardır ki, ilişkilerini kesmelerine rağmen aralarında daima bir bağ vardır... Siz de böyle düşünmüyor musunuz? Aralarında geçebilecek her türlü kötü olayların üstünde olan bir şey...”</p>

    <p class="normal">Velçaninov kaşlarını kaldırdı:</p>

    <p class="normal">“Rica ederim Pavel Pavloviç, eğer söyleyecek bir şeyiniz varsa hemen söyleyiniz.”</p>

    <p class="normal">“Peki, iki sözcükle anlatayım. Evleniyorum; şimdi, yazlıkta oturan nişanlıma gidiyorum. Sizi bu aileye tanıtmak şerefini benden esirgememenizi ve benimle birlikte gelmenizi rica ediyorum.” Yine başıyla saygılı bir biçimde selamladı.</p>

    <p class="normal">Velçaninov’un gözleri faltaşı gibi açılmıştı, büyük bir şaşkınlıkla sordu:</p>

    <p class="normal">“Sizinle beraber gelmek mi? Nereye?”</p>

    <p class="normal">“Yazlıktaki evlerine. Bağışlayın... Ricamın reddedilmesi korkusuyla telaşımdan iyi anlatamadım!”</p>

    <p class="normal">Velçaninov’a ağlayacak gibi bakıyordu.</p>

    <p class="normal">Velçaninov kulaklarına inanamayarak hayretler içinde yine sordu:</p>

    <p class="normal">“Sizinle beraber hemen nişanlınızın evine gitmemi mi istiyorsunuz?”</p>

    <p class="normal">Pavel Pavloviç korkarak:</p>

    <p class="normal">“Evet,” dedi. “Rica ederim, Aleksi İvanoviç, kızmayınız; bu hareketimi bir cesaret değil bir rica sayınız. Rüyamda ricamı kabul ettiğinizi gördüm.”</p>

    <p class="normal">Velçaninov sinirlenerek:</p>

    <p class="normal">“Önce bu, hemen hemen olanaksız,” dedi.</p>

    <p class="normal">Diğeri yalvararak:</p>

    <p class="normal">“Oysa bu benim en büyük arzum,” diye ısrar etti, “nedenini de sizden saklamayacağım. Onu size sonra söyleyecektim, ama rica ederim...” Saygılı bir tavırla ayağa kalktı.</p>

    <p class="normal">“Ama ne olursa olsun bu olanaksız bir şey, siz de kabul edersiniz…” Velçaninov da ayağa kalkmıştı.</p>

    <p class="normal">“Tam tersine, Aleksi İvanoviç, pekâlâ olabilir. Sizi bir dost olarak takdim etmek istiyordum. Zaten sizi tanıyorlar. Kimler biliyor musunuz? Hani şu Devlet Şûrası üyesi Zahlebinin var ya, işte onlar.”</p>

    <p class="normal">Velçaninov şaşırarak:</p>

    <p class="normal">“Nasıl!” dedi.</p>

    <p class="normal">Zahlebinin iki ay önce görüşmeye çalıştığı ama bir türlü bu şansı elde edemediği adamdı.</p>

    <p class="normal">Pavel Pavloviç, Velçaninov’un bu kadar şaşırmasından cesaret bulmuş gibi:</p>

    <p class="normal">“Evet... İşte o! Hani sizi konuşurken görmüştüm ve durup bakmıştım. Ben de onunla görüşmek istiyordum ve bunun için, sizin ondan ayrılmanızı bekliyordum. Bundan on iki sene kadar önce onunla aynı yerde, birlikte çalışmıştık. O gün onunla görüşmek istediğim zaman kızını istemek aklımdan bile geçmiyordu. Bu işi bir hafta kadar önce tasarladım.”</p>

    <p class="normal">Velçaninov safça bir hayretle:</p>

    <p class="normal">“Fakat onlar pek kibar insanlardır, biliyor musunuz?” diye sordu.</p>

    <p class="normal">Pavel Pavloviç yüzünü buruşturdu:</p>

    <p class="normal">“Şüphesiz! Peki, ne olacak?”</p>

    <p class="normal">“Hayır... Bir şey değil! Amacım şey değildi… Yalnız… Onlara gittiğim zaman…”</p>

    <p class="normal">Pavel Pavloviç heyecanlı bir aceleyle Velçaninov’un sözünü kesti:</p>

    <p class="normal">“Evet! Bir kere onlara gittiğinizi çok iyi anımsıyorlar; yalnız, bütün aileyi görmemişsiniz. Babaları sizi biliyor ve sizden saygıyla söz ediyor. Ben de sizi kendisine çok övdüm.”</p>

    <p class="normal">“Ama nasıl oluyor da karınızın ölümünden ancak üç ay geçtikten sonra...”</p>

    <p class="normal">“Bunun bir önemi yok! Hemen evlenmiyoruz; dokuz on ay bekleyeceğiz, o zamana kadar da yasım bitecek. Merak etmeyin, iş mükemmel yürüyecek. Önce Feodozi Petroviç beni çocukluğumdan beri tanır, karımı da tanırdı, nasıl yaşadığımı da gördü; bütün meslek hayatımı da bilir; sonra az çok bir servetim de var, şimdi zam da alıyorum, kısaca her şey yolunda.”</p>

    <p class="normal">“Kız da onun kızı... Sorun yok!”</p>

    <p class="normal">Pavel Pavloviç sevimli bir tavırla:</p>

    <p class="normal">“Size bunu bütün ayrıntılarıyla anlatacağım, izin verirseniz bir sigara içeceğim,” dedi. “Zaten bugün gözlerinizle göreceksiniz. Bilirsiniz, burada, St. Petersburg’da, Feodozi Petroviç gibi memurların servetini, çoğu kez bulundukları makama göre hesaplarlar. Oysa adamcağızın aylık maaşıyla hatırı sayılır geliri bir tarafa bırakılacak olursa, bir köşeye koyduğu, tasarruf ettiği parası bulunmuyor. Çok rahat ve masraflı yaşama biçimleri var. Bu kadar kalabalık bir aileyi geçindirirken para biriktirilebilir mi? Düşününüz bir kere: Sekiz kız ve henüz çok küçük bir erkek çocuk. Adam bir ölecek olsa, çoluk çocuk komik bir yetim maaşına kalacaklar. Sekiz kız! Düşününüz bir kere! Her birine bir çift ayakkabı alınacak olsa, ne tutacağını hesap ediniz! Beşi evlenecek yaşta: En büyüğü yirmi dördünde, göreceksiniz ne hoş bir kız; altıncısı on beş yaşında ve daha lisede. İşte çok geç kalmadan evlendirilecek beş kız! Babalarının onları ortaya çıkarması gerekiyor, bunun neye mal olacağını hesaplarsınız artık! İşte, birdenbire adaylığımı koydum. Adam beni de, servetimi de eskiden beri bilir... İşte böyle!”</p>

    <p class="normal">Pavel Pavloviç bütün bunları bir tür sarhoşluk içinde anlatmıştı.</p>

    <p class="normal">“En büyüğünü mü istediniz?”</p>

    <p class="normal">“Hayır… En büyüğünü değil; altıncısını, henüz lisede olanı istedim.”</p>

    <p class="normal">Velçaninov elinde olmadan gülümsedi:</p>

    <p class="normal">“Nasıl! Demin on beş yaşında olduğunu söylemiştiniz!”</p>

    <p class="normal">“Şimdilik on beş yaşında; fakat on ay sonra on altı yaşında olacak, daha ne? Ama uygun olmayacağı için kıza bir şey söylenmedi, yalnız annesi ve babasıyla anlaşıldı... Nasıl, iyi değil mi?”</p>

    <p class="normal">“Kız hiçbir şey bilmiyor mu?”</p>

    <p class="normal">“Yani, gelenek ve görgü gereği şimdilik kendisine bir şey söylemiyorlar,” sevimli bir biçimde gözünü kırparak ekledi: “Fakat galiba anladı.” Ve çok saygılı bir tavırla yine sordu: “Bana böyle bir lütufta bulunacak mısınız, Aleksi İvanoviç?”</p>

    <p class="normal">“Peki, oraya gidip ne yapmamı istiyorsunuz? Sonra, nasıl olsa gitmeyeceğime göre beni kandırmak için boşuna uğraşmayınız.”</p>

    <p class="normal">“Aleksi İvanoviç...”</p>

    <p class="normal">“Sizinle beraber oraya gidebilir miyim? Düşünün bir kere!”</p>

    <p class="normal">Pavel Pavloviç durmadan söylendiği sırada duygularını dinlemeye vakit bulan Velçaninov’un adama karşı yeniden düşmanlığı uyandı. Az daha onu kolundan tutup kapı dışarı edecekti. Ondan hoşlanmıyordu. Pavel Pavloviç ağlar gibi bir sesle yalvardı:</p>

    <p class="normal">“Aleksi İvanoviç, gelin şöyle yanıma oturun ve sinirlenmeyin.” Velçaninov’un bir el hareketi üzerine: “Hayır, hayır, Aleksi İvanoviç, böyle kesin bir şekilde reddetmeyiniz!” dedi. “Amacımı yanlış anladığınızı görüyorum: Arkadaş olamayacağımızı biliyorum, bunu anlamayacak kadar aptal değilim. Sizden istediğim görev ilerde hiçbir şekilde sizi bağlamayacaktır. Bu iş, yarını olmayan tek bir iş olacaktır. Size, son olayların kalbinizde uyandırmış olacağı asil duygularınıza güvenerek geldim... Bakın ne kadar içten konuşuyorum, yine olmaz diyecek misiniz?”</p>

    <p class="normal">Pavel Pavloviç son derece heyecan içindeydi; Velçaninov ona büyük bir hayretle bakıyordu:</p>

    <p class="normal">“Benden bir hizmet istiyor ve öyle bir ısrar ediyorsunuz ki, ister istemez kuşkulanıyorum. Asıl amacınızı bilmek isterim.”</p>

    <p class="normal">“Sizden istediğim tek hizmet benimle birlikte gelmenizdir. Dönüşte her şeyi bir rahibe anlatır gibi size anlatacağım. Aleksi İvanoviç, bana güvenin!”</p>

    <p class="normal">Fakat Velçaninov kabul etmemekte ısrar ediyordu. Ve belleğinde oluşan kötü bir düşüncenin kökleştiğini hissettikçe daha da fazla direniyordu. Bu düşünce, Pavel Pavloviç’in ona nişanlısını anlatmaya başladığı andan itibaren yavaş yavaş doğmuştu: Bu acaba sadece bir merak mıydı, yoksa niteliğini henüz onun da bilmediği ve belleğinde kurduğu bir şey miydi? Şurası bir gerçek ki, Velçaninov yavaş yavaş teklifi kabul etmeyi düşünüyordu. Ama bu niyetin kuvvetlenmesiyle birlikte, fazla direnç gösteriyordu. Dirsekleri masaya dayalı olduğu halde düşünceli bir tavırla oturuyor, Pavel Pavloviç’se ısrar ediyor, yalvarıyor, yaltaklanıyordu.</p>

    <p class="normal">Velçaninov endişeli bir heyecanla ayağa kalkarak:</p>

    <p class="normal">“Peki, gideceğim,” dedi.</p>

    <p class="normal">Pavel Pavloviç çok sevindi:</p>

    <p class="normal">“Çabuk, Aleksi İvanoviç, giyininiz!”</p>

    <p class="normal">Ve onun çevresinde dolaşmaya başladı.</p>

    <p class="normal">Velçaninov: “Neden bu kadar ısrar ediyor bu garip adam?” diye düşünüyordu.</p>

    <p class="normal">“Sonra, Aleksi İvanoviç, bana başka bir konuda da yardım etmeniz gerekiyor. Sizin başka bir konuda da düşüncenizi almak istiyorum.”</p>

    <p class="normal">“Ne hakkında?”</p>

    <p class="normal">“Şapkamdaki yas tülü kalsın mı, yoksa çıkarayım mı, hangisi uygun?”</p>

    <p class="normal">“Nasıl isterseniz...”</p>

    <p class="normal">“Hayır, öyle değil. Siz söyleyiniz! Benim yerimde olsaydınız ne yapardınız? Bana kalırsa tülün şapkamda kalması vefalı olduğumu anlatır ve bu da lehime olur.”</p>

    <p class="normal">“Elbette onu çıkarmak gerekir.”</p>

    <p class="normal">“O kadar normal mi? (Pavel Pavloviç bir an düşündü). Hayır! Şapkamda kalmasını tercih ederim.”</p>

    <p class="normal">“Nasıl isterseniz!”</p>

    <p class="normal">Velçaninov: “Bana güvenmiyor, iyi!” diye düşündü.</p>

    <p class="normal">Çıktılar. Pavel Pavloviç, sevinçle Velçaninov’a bakıyor, o anda kendisini çok sayılan bir adam konumunda hissediyordu. Velçaninov, ne onun tavırlarından, ne de kendi durumundan bir şey anlamıyordu. Kapıda güzel bir araba bekliyordu.</p>

    <p class="normal">“Nasıl! Arabayı önceden mi getirdiniz? Şu halde sizinle beraber geleceğimden emindiniz!”</p>

    <p class="normal">Pavel Pavloviç tamamen kendinden emin bir adam tavrıyla:</p>

    <p class="normal">“Hayır!” dedi, “arabayı kendim için tutmuştum, ama geleceğinizden de emindim.”</p>

    <p class="normal">Yola koyuldukları sırada Velçaninov biraz sinirlenerek:</p>

    <p class="normal">“Pavel Pavloviç, bana olan güveniniz biraz fazla değil mi?” diye sordu.</p>

    <p class="normal">“Fakat İvan İvanoviç, size güvenmekle budalalık ettiğime karar verecek birisi varsa, herhalde o siz değilsiniz.”</p>

    <p class="normal">Velçaninov: “Peki Liza!” diye düşündü. Ve bu kutsal anıyı kirletmekten korkarak bu düşünceyi hemen kendinden uzaklaştırdı. Birdenbire, çok adi bir alçak gibi davranmakta olduğu düşüncesine kapıldı; yapmayı tasarladığı şeyi kötü ve bayağı buldu. Ve arabadan atlayarak her şeyi olduğu gibi bırakmak, hatta bunun için gerekirse Pavel Pavloviç’ten kuvvet kullanarak kurtulmak arzusuna kapıldı. Ama Pavel Pavloviç konuşmaya başladı ve Velçaninov’un Zahlebinin’lere gitmeye karar vermesini gerektiren düşünce onu yine etkisi altına aldı.</p>

    <p class="normal">“Aleksi İvanoviç, mücevherden anlar mısınız?”</p>

    <p class="normal">“Ne gibi?”</p>

    <p class="normal">“Elmas, pırlanta gibi.”</p>

    <p class="normal">“Elbette.”</p>

    <p class="normal">“Bir hediye götürmek isterdim. Söyleyiniz, gerekir mi?</p>

    <p class="normal">“Bana göre gerekli değil.”</p>

    <p class="normal">“Ama ben çok istiyorum; yalnız, ne götüreceğimi bilemiyorum. Acaba bir broş, küpe ve bilezik takımı mı götürmeli, yoksa sadece küçük bir şey mi?”</p>

    <p class="normal">“Ne kadar vereceksiniz?”</p>

    <p class="normal">“Dört beş yüz ruble.”</p>

    <p class="normal">“Vay, vay, vay!”</p>

    <p class="normal">Pavel Pavloviç endişeyle:</p>

    <p class="normal">“Fazla mı buluyorsunuz?” diye sordu.</p>

    <p class="normal">“Yüz rubleye kadar olan bir bilezik alsanıza.”</p>

    <p class="normal">Bu, Pavel Pavloviç’in işine gelmiyordu. O, daha fazla vermek, bir mücevher takı mı almak istiyordu. Fikrini de değiştirmedi. Bir mağazanın önünde durdular. Sadece bir bilezik aldılar, o da Pavel Pavloviç’in hoşuna gideni değil, Velçaninov’un seçtiğiydi. Kuyumcu yüz yetmiş beş ruble istedi, yüz elli rubleye bıraktı. Pavel Pavloviç’in buna pek canı sıkıldı. Aldığı hediyenin pahalı olmasını o kadar arzu ediyordu ki, aynı bileziğe iki yüz ruble istemiş olsalardı seve seve verecekti.</p>

    <p class="normal">Tekrar yola çıktıkları zaman, aceleyle:</p>

    <p class="normal">“Şimdiden hediye vermenin bir sakıncası yok mu?” diye sordu. “Onlar öyle gösterişi seven kimseler değil... Oldukça sade insanlar...” Kurnazca ve neşeli bir gülümsemeyle ekledi; “çocuklar armağanı severler. Size, kızın on beş yaşında olduğunu söylediğim zaman çok şaşırdınız, Aleksi İvanoviç; ama benim asıl başımı döndüren de, kızın kolunun altındaki okul çantası, defterleri, kalemleriyle liseye giden küçük bir kız olması... Gönlümü çalan da bu oldu. Görüyor musunuz, Aleksi İvanoviç, benim zaafım da yeni yetişen masum kız çocuklarına karşı... Benim için önemli olan şey yüz güzelliğinden çok masumluk. Birkaçı bir araya geldiler mi, kahkahalarla gülmeye başlarlar. Nedenini sorsanız: Örneğin, kedinin biri konsolun üstünden koltuğa atlamış ve top gibi yuvarlanmıştır... Sonuç: Karşınızda bir sepet kırmızı elma görürsünüz! Ha! Ha! Ama söylemediniz, şapkamdaki tül ne olacak?”</p>

    <p class="normal">“Nasıl isterseniz!”</p>

    <p class="normal">“Çıkarıyorum.”</p>

    <p class="normal">Şapkasını eline aldı, yas tülünü kopardı, yolun üstüne attı. Şapkasını dazlak başına tekrar geçirdiği zaman, Velçaninov, adamın gözlerinde umut dolu bir ışığın parladığını gördü.</p>

    <p class="normal">“Ama, sonuçta gösterdiği davranışlar ne ölçüde samimi?” diye düşündü. “Beni de götürmek için bu kadar ısrar etmesinin sebebi nedir? Duygularımın cömertliğine, dediği kadar inanıyor mu? Sonuçta bu adam bir komedyen mi, bir ahmak mı, yoksa sadece bir ‘Kadın budalası’ mı? Her ne olursa olsun hiçbir çekiciliği olmayan bir adam!”</p>
  </div>

  <div class="calibre3" id="calibre_pb_13"></div>
</body>
</html>
