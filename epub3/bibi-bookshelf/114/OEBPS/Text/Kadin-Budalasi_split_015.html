<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">XII</h2>

    <p class="normal">Hâlâ kızıl saçlı küçük kızı düşünüyordu ve bununla beraber kendinden hoşnutsuzluğu uzun süredir yüreğini sıkıyordu. Görünüşte neşeli geçen bugün, içindeki keder onu bir an bırakmamıştı. Şarkı söylemeye koyulmadan önce bu işten yüz akıyla nasıl çıkabileceğini bilmiyordu; belki o kadar canla başla şarkı söylemiş olmasının asıl nedeni de buydu.</p>

    <p class="normal">“Nasıl oldu da bu kadar küçüldüm... Her şeyi unutabildim!” diye düşünüyordu.</p>

    <p class="normal">Ama yoldaki bu düşüncelerine çabuk son verdi; kendi haline acımak ona ağır geliyordu; öfkesini başkasından çıkarmayı tercih ederdi.</p>

    <p class="normal">Arabanın içinde yanında hiç sesini çıkarmadan oturan Pavel Pavloviç’e şöyle yandan bakarak:</p>

    <p class="normal">“Sersem!” diye söylendi.</p>

    <p class="normal">Pavel Pavloviç ısrarla susuyor, kendini toparlıyor, hazırlanıyor gibi görünüyordu. Ara sıra, sabırsızlığını gösteren bir davranışla şapkasını çıkarıyor ve mendiliyle alnını siliyordu. Velçaninov gene:</p>

    <p class="normal">“Sırılsıklam olmuş zavallı!” dedi.</p>

    <p class="normal">Pavel Pavloviç yalnız bir kere, o da yağmura tutulup tutulmayacaklarını arabacıya sormak üzere, ağzını açtı.</p>

    <p class="normal">“Elbette! Hem de çok yağacak! Bütün gün yandık, kavrulduk.”</p>

    <p class="normal">Gerçekten gökyüzü kararıyor, henüz uzaklarda çakan şimşekler zaman zaman ufku aydınlatıyordu. Şehre girdikleri sırada saat on buçuk olmuştu. Velçaninov’un evine yaklaştıklarında Pavel Pavloviç ona doğru döndü:</p>

    <p class="normal">“Ben de size geliyorum,” dedi.</p>

    <p class="normal">“Görüyorum; yalnız önceden söyleyeyim, kendimi çok keyifsiz hissediyorum.”</p>

    <p class="normal">“Merak etmeyin, çok kalacak değilim.”</p>

    <p class="normal">Kapıcı odasının önünden geçerken Pavel Pavloviç, Mavra’ya bir şey söylemek üzere ayrıldı.</p>

    <p class="normal">Dönüp geldiğinde ve birlikte içeri girerken Velçaninov sert bir sesle sordu:</p>

    <p class="normal">“Ne söylemeye gittiniz?”</p>

    <p class="normal">“Hiç! Bir şey değil... Arabacı...”</p>

    <p class="normal">“Bu akşam size şarap yok!”</p>

    <p class="normal">Öteki cevap vermedi. Velçaninov bir mum yaktı. Pavel Pavloviç koltuğa yerleşti. Velçaninov da kaşlarını çatarak onun karşısında ayakta durdu ve henüz hâkim olabildiği bir heyecanla konuştu:</p>

    <p class="normal">“Ben de son sözümü söylemeyi size vaat ettim. İşte! O son söz şudur: Aramızda her şeyin bitmiş olduğunu düşünüyorum ve artık birbirimize söyleyecek sözümüz kalmamıştır... Anlıyor musunuz, artık hiçbir şey kalmamıştır; bu nedenle en iyisi hemen kalkıp gitmeniz ve benim de arkanızdan kapıyı kapamamdır.”</p>

    <p class="normal">Pavel Pavloviç son derece tatlı bir bakışla Velçaninov’un gözünün içine bakarak:</p>

    <p class="normal">“Hesabımızı görelim, Aleksi İvanoviç, dedi.</p>

    <p class="normal">Velçaninov çok şaşırdı:</p>

    <p class="normal">“Nasıl ‘hesabımızı görelim?’ Ne garip söz! Hangi hesap? Yaaa! ‘son sözüm’ dediğiniz, biraz önce anlatmayı vaat ettiğiniz gerçek bu muydu?”</p>

    <p class="normal">“Ta kendisi!”</p>

    <p class="normal">Velçaninov yüksek tondan bir sesle:</p>

    <p class="normal">“Görülecek hesabımız kalmamıştır; her şey uzun süredir bitmiş bulunuyor!” diyerek konuyu kapatmak istedi.</p>

    <p class="normal">Ama Pavel Pavloviç imalı bir tavırla:</p>

    <p class="normal">“Gerçekten öyle mi sanıyorsunuz?” diye ısrar etti.</p>

    <p class="normal">Aynı zamanda, garip bir biçimde ellerini birbirine birleştirerek göğsünün üzerine koydu.</p>

    <p class="normal">Velçaninov sustu ve odanın içinde bir aşağı bir yukarı dolaşmaya başladı. Kalbi Liza’nın anısıyla doldu.</p>

    <p class="normal">Uzun bir sessizlikten sonra kaşlarını çatarak ötekinin karşısında ayakta durdu:</p>

    <p class="normal">“Kapatmak istediğiniz hesap nedir?”</p>

    <p class="normal">Pavel Pavloviç elleri göğsü üzerinde, gözleriyle onu izliyordu. Yavaş ve yalvaran bir sesle:</p>

    <p class="normal">“Artık o kadar uzaklara gitmeyiniz!” dedi ve birdenbire iskemleden kalktı.</p>

    <p class="normal">Velçaninov kötü bir gülümsemeyle:</p>

    <p class="normal">“Nasıl? Bugünkü olay için mi? Bundan mı ibaret?” diye bağırdı; “inanamıyorum... Beni şaşırtıyorsunuz!”</p>

    <p class="normal">Sonra birdenbire tavrını değiştirdi; derin bir üzüntüyle ve tatlı bir dille:</p>

    <p class="normal">“Beni dinleyin!” dedi, “önce sizinle beraber oraya gitmeyi kabul etmiş olmak, sonra da orada öyle davranarak bu kadar alçalmak, kendimi küçük düşürmek bugüne kadar asla başıma gelmemiştir... Çok adi, çok aptalca bir davranıştı... Kendimi unutarak sizinle oraya giderek alçaldım, küçük düştüm...” Birdenbire kendini toparladı: “Dinleyiniz! Siz bugün beni gafil avladınız; heyecanlıydım, hastaydım... Aslına bakarsanız sizden özür dilemeye bile gerek yok! Bir daha oraya gitmeyeceğim, çünkü beni oraya çeken bir şey yok.”</p>

    <p class="normal">Pavel Pavloviç sevincinden deli oldu:</p>

    <p class="normal">“Sahi mi? Ah sahi mi?”</p>

    <p class="normal">Velçaninov aşağılayıcı bir tavırla karşısındaki adama baktı ve tekrar odada dolaşmaya başladı. Sonunda:</p>

    <p class="normal">“Her ne pahasına olursa olsun mutlu olmaya karar vermişe benziyorsunuz!” demekten kendini alamadı.</p>

    <p class="normal">Pavel Pavloviç safça, büyük bir istekle ama yavaşça:</p>

    <p class="normal">“Ah! Evet,” dedi.</p>

    <p class="normal">Velçaninov: “Garip adamın biri!” diye düşündü; “kötülüğü, ne yaptığını bilmeyen bir adam oluşundan ileri geliyor; ama bu adamdan nefret etmemek de benim elimden gelmiyor... Oysa zavallı buna layık değil!”</p>

    <p class="normal">Pavel Pavloviç söz dinleyen ve kaderine razı olan bir adam tavrıyla:</p>

    <p class="normal">“Görüyor musunuz, ben bir ‘koca’yım!” dedi. ”Sizin bu teriminizi eskiden beri biliyorum; T.’de birlikte yaşadığımız o yıllardan aklımda kalmıştır, her zaman buna benzer sözcükleri kullanmayı severdiniz. Gene burada ‘koca’dan söz ettiğiniz zaman bunun ne demek olduğunu çok iyi anlamıştım.”</p>

    <p class="normal">Mavra bir şişe şampanya ve iki kadehle içeriye girdi.</p>

    <p class="normal">“Beni bağışlayın Aleksi İvanoviç, biliyorsunuz bunu içmeden yapamıyorum... Böyle davrandığım için sinirlenmeyin. Görüyor musunuz sizin ne kadar aşağınızdayım, size uygun değilim!”</p>

    <p class="normal">Velçaninov iğrenerek:</p>

    <p class="normal">“Güzel!” dedi, “ama inanınız çok hastayım.”</p>

    <p class="normal">Öteki, aceleyle:</p>

    <p class="normal">“Merak etmeyin!” diye açıkladı, “uzun sürecek değil... Bir dakikada olup bitecek... Yalnız bir kadeh, çünkü boğazım...”</p>

    <p class="normal">Bardağını bir yudumda boşalttı ve gene oturdu, Velçaninov’a bir tür sevgiyle baktı. Mavra dışarıya çıktı. Velçaninov:</p>

    <p class="normal">“Ne iğrenç yaratık!” diye mırıldandı.</p>

    <p class="normal">Pavel Pavloviç canlandığını gösteren bir tavırla:</p>

    <p class="normal">“Görüyor musunuz, kızın bir suçu yok, arkadaşları olmasaydı...” diye yeniden söze başladı.</p>

    <p class="normal">“Nasıl? Ne? Ha! Evet! Hâlâ şu konuyu düşünüyorsunuz...”</p>

    <p class="normal">“Bütün suç arkadaşlarında! Kendisi daha çok genç! Aklı çılgınlıklarda... Elbette eğlenmek için! Bu hali de çok güzel! Sonraları değişmiş olacak. Ben de ona kul köle olacağım, bir dediğini iki etmeyeceğim; saygı görecek. Sonra insanların arasına karışacak... Kısaca değişecektir.”</p>

    <p class="normal">Velçaninov cebindeki kutuya düşünceli bir tavırla dokunarak kendi kendine: “Fakat bileziği de vermek gerekiyor,” diyordu.</p>

    <p class="normal">“Az önce koşullar ne olursa olsun mutlu olmaya karar vermişe benzediğimi söylüyordunuz. Evet, Aleksi İvanoviç, mutlaka evlenmem gerekiyor; bu işin başka bir çaresi var mı? Siz de görüyorsunuz...” Ve parmağıyla şişeyi gösteriyordu. “Bu da kusurlarımın en hafifi. Bir kadın, bir bağlanış, kuvvetli bir sevgi olmadan yaşayamam. Seversem kurtulurum.”</p>

    <p class="normal">Kahkahalarla gülmemek için kendini zor tutan Velçaninov az daha “İyi ama bunları bana söylemenin anlamı ne?” diye bağıracaktı; ama kendini tuttu, çünkü bu çok zalimce bir davranış olurdu.</p>

    <p class="normal">“Ama sonunda, niçin beni zorla oraya sürüklediniz? Ne işinize yarayabilirdim?”</p>

    <p class="normal">Pavel Pavloviç utanarak:</p>

    <p class="normal">“Denemek içindi,” dedi.</p>

    <p class="normal">“Ne denemesi?”</p>

    <p class="normal">“Oraya yalnız bir haftadır gidip geliyorum... Şey sıfatıyla (üzüntüsü gittikçe artıyordu). Dün size rastladım ve kendi kendime şöyle düşündüm: “Onu benden başka bir erkekle beraber görmedim, acaba nasıl oluyor?” Bu saçma bir düşünceydi, şimdi anlıyorum; gereksizdi. Ama her ne olursa olsun bunu yapmak istedim. Bütün suç benim kötü huyumda...”</p>

    <p class="normal">Aynı zamanda başını kaldırdı ve yüzü kızardı.</p>

    <p class="normal">Velçaninov şaşırarak: “Bütün bunlar doğru mu acaba?” diye düşündü ve yüksek sesle:</p>

    <p class="normal">“Peki, o halde?” dedi.</p>

    <p class="normal">Pavel Pavloviç tatlı ve kurnazca gülümsedi:</p>

    <p class="normal">“Bütün bunlar çocukluk; aynı zamanda sevimli haller! Bütün olup bitenler, arkadaşlarının suçu. Bugün size karşı yaptığım kabalıkları bağışlayınız, bir daha böyle şeyler olmayacak... Asla olmayacak.”</p>

    <p class="normal">Velçaninov gülümsedi:</p>

    <p class="normal">“Benim için de öyle... Bir daha oraya gitmeyeceğim.”</p>

    <p class="normal">“Benim istediğim de bu.”</p>

    <p class="normal">Velçaninov biraz eğildi ve sert bir tavırla:</p>

    <p class="normal">“Ama dünyadaki tek erkek ben değilim, başka erkekler de var,” dedi.</p>

    <p class="normal">Pavel Pavloviç’in yüzü kızardı:</p>

    <p class="normal">“Beni üzmeyiniz, Aleksi İvanoviç. Nadya Fedosiyevna’yı o kadar beğeniyorum ki, ona o kadar saygım var ki...”</p>

    <p class="normal">“Darılmayınız, imalı herhangi bir şey söylemek istemedim... Ama onun beni beğenebileceğinden bu kadar emin olmanıza ve buna rağmen bana karşı bu derece tam bir güven beslemiş bulunmanıza hayret ediyorum...”</p>

    <p class="normal">“Evet; çünkü bu, önce olan biten şeylerden sonra olan bir şey de...”</p>

    <p class="normal">“O halde beni hâlâ şerefli bir adam olarak mı görüyorsunuz?”</p>

    <p class="normal">Başka bir zaman olsa, ağzından bu kadar safça bir soru kaçırdığı için çok üzülürdü.</p>

    <p class="normal">Pavel Pavloviç gözlerini yere indirdi ve:</p>

    <p class="normal">“Sizi şerefli bir adam saymadığım hiç olmadı,” dedi.</p>

    <p class="normal">“Evet, kuşkusuz... Demek istediğim bu değildi... Sadece, ‘Bana karşı en küçük bir güvensizliğiniz bile yok mu?’ demek istiyordum.”</p>

    <p class="normal">“Hayır, kesinlikle hayır.”</p>

    <p class="normal">“Peki, St. Petersburg’a geldiğiniz zaman da bu fikirde miydiniz?”</p>

    <p class="normal">Velçaninov bunu sormaktan kendini alamadı. Merakı o kadar büyüktü.</p>

    <p class="normal">“St. Petersburg’a geldiğim zaman sizi dünyanın en şerefli adamı sayıyordum. Sizi daima saygıyla andım, Aleksi İvanoviç.”</p>

    <p class="normal">Pavel Pavloviç gözlerini kaldırdı ve en küçük bir heyecan belirtisi göstermeden açık bir biçimde karşısındaki adama baktı. Velçaninov birdenbire korktu. Adamı açıklamalarda bulunmaya zorlamak istemiyordu. Pavel Pavloviç devam ederek:</p>

    <p class="normal">“Sizi sevdim, Aleksi İvanoviç, evet T.’de geçirdiğiniz bütün bir sene içinde sizi sevdim,” dedi. “Siz bunun farkında bile olmadınız, çünkü ben sizin için çok küçük bir şeydim, ilginize layık değildim. Kim bilir, belki böyle olması daha iyiydi. Geçen dokuz sene içinde sizi her zaman anımsadım, çünkü hayatımda o yıl gibi bir yıl geçirmedim.” Gözleri garip bir pırıltıyla parlıyordu. “Sizin kullandığınız sözcükleri, sizin düşüncelerinizi hep aklımda tuttum. Sizi daima iyi duygulara sahip olan, bilgili, dikkate değer ölçüde bilgili ve çok zeki bir adam olarak hatırladım. ‘Büyük düşünceler, büyük bir zekâdan çok, büyük bir kalpten doğar,’ derdiniz; siz belki bunu unuttunuz, ama ben anımsıyorum. Sizi daima büyük bir insan olarak saydım ve... Her şeye rağmen buna inandım...”</p>

    <p class="normal">Çenesi titriyordu. Velçaninov dehşet içinde kalmıştı; adamın böyle konuşmasını engellemek gerekiyordu. Yavaş, titrek bir sesle ve utanarak:</p>

    <p class="normal">“Yeter, rica ederim Pavel Pavloviç, yeter!” dedi. ”Niçin, niçin?” Birdenbire sesini yükseltti, “niçin hasta ve sarsılmış bir adamı böylesine rahatsız edip onu karanlıklara sürüklüyorsunuz? Bütün bunlar hayalden, yalandan, sahtekârlıktan, ayıp şeylerden başka bir şey olmadığı halde... Hem de hiçbir ölçü tanımıyorsunuz. Asıl önemli olan şu ki, siz de ben de, her ikimiz, ahlak düşkünü, duygularını saklayan korkak adamlarız... Beni yalnız sevmediğinizi değil, aynı zamanda bütün varlığınızla benden nefret ettiğinizi, yalan söyleyip durduğunuzu ve bunu kendinizin de çok iyi bildiğinizi size hemen kanıtlayayım mı? Gelip beni bulmanız, oraya götürmeniz asla dediğiniz şey için değildi, asla nişanlınızı denemek için değildi; hangi adamın aklına böyle bir şey yapmak gelebilir ki! Hayır, gerçek sadece şudur: Dün beni gördünüz, yeniden öfkeye kapıldınız ve bana onu gösterip: ‘Görüyorsun nasıl bir kız! İşte o benim olacak; haydi bakalım, elinden geliyorsa gene başla!’ demek istediniz. Bana meydan okudunuz! Kim bilir, bunu belki siz de bilmiyordunuz; fakat bu budur... Ve bu şekilde bir meydan okuma için de ortada bir kin olması gerekir. Evet, evet! Benden nefret ediyorsunuz!”</p>

    <p class="normal">Bağıra bağıra konuşuyor ve odanın içinde hızla gidip geliyordu; kendini, özellikle Pavel Pavloviç’in seviyesine indiği için, kırılmış, incinmiş, alçalmış hissediyordu.</p>

    <p class="normal">Öteki, kesin bir ifadeyle aniden:</p>

    <p class="normal">“Ben sizinle barışmak istiyordum, Aleksi İvanoviç,” dedi.</p>

    <p class="normal">Çenesi tekrar titremeye başladı.</p>

    <p class="normal">Velçaninov büyük bir hakarete uğramış gibi korkunç bir öfke nöbetine tutuldu. Bağırarak:</p>

    <p class="normal">“Size bir kere daha tekrar ediyorum ki, söylemek istemediği bir şeyi hezeyan anında söylemesi için hasta ve bitkin bir adamı rahat bırakmıyorsunuz. Haydi! Biz aynı düzeyde insanlar değiliz, bunu anlayınız... Ve sonra aramızda bir mezar var!” dedi. Öfkesinden köpürüyor, kekeliyordu: Birden yeniden anımsamıştı.</p>

    <p class="normal">Pavel Pavloviç’in yüzündeki sakin hava bozuldu ve rengi sarardı:</p>

    <p class="normal">“Peki nasıl bilebilirsiniz, o küçük mezarın benim için ne ifade ettiğini? Şurada neler geçtiğini nasıl bilebilirsiniz?” Bir taraftan Velçaninov’a doğru yürüyerek bağırırken, bir taraftan da komik fakat korkunç bir jestle kendi göğsünü yumrukluyordu. “O küçük mezarı biliyorum ve sizinle ben onun iki tarafındayız; yalnız benim tarafımda sizinkinden daha fazla şeyler var; evet, hem de çok şey...” Göğsünü yumruklamaya devam ediyordu: “Evet, çok daha fazla, çok daha fazla...”</p>

    <p class="normal">Şiddetli bir çıngırak sesi her ikisini de kendine getirdi. Çıngırağın ipi koparılmak isteniyormuşçasına çekiliyordu.</p>

    <p class="normal">Velçaninov’un buna da canı sıkıldı:</p>

    <p class="normal">“Benim evimin kapısını böyle çalamazlar,” dedi.</p>

    <p class="normal">Bir an içinde tekrar kendine hâkim olan ve geldiği zamanki tavırlarını takınan Pavloviç:</p>

    <p class="normal">“Burası benim evim değil ki,” diye mırıldandı.</p>

    <p class="normal">Velçaninov kaşlarını çatarak kapıyı açmaya gitti. Merdivenin sahanlığında, kendinden emin ve genç bir ses:</p>

    <p class="normal">“Siz Bay Velçaninov olmalısınız, yanılmıyorum değil mi?” dedi.</p>

    <p class="normal">“Ne arzu ediyorsunuz?”</p>

    <p class="normal">“Trusotski adında bir adamın şu anda evinizde olduğunu kesin olarak biliyorum. Kendisini hemen görmem gerekiyor.”</p>

    <p class="normal">Velçaninov, kendinden fazla emin görünen bu bayı kuvvetli bir tekmeyle merdivenden aşağı yuvarlamayı çok isterdi. Bir an düşündü ama içeri girmesi için yol gösterdi:</p>

    <p class="normal">“İşte Bay Trusotski burada. İçeriye giriniz.”</p>
  </div>

  <div class="calibre3" id="calibre_pb_15"></div>
</body>
</html>
