<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">III</h2>

    <p class="normal">Velçaninov derin bir uykuya daldı ve ancak sabah dokuz buçukta uyanabildi. Kalktı, yatağın üstüne oturdu ve ‘bu kadın’ı düşünmeye başladı.</p>

    <p class="normal">Bu ölüm haberi onda karışık ve üzüntü verici bir izlenim uyandırmıştı. Pavel Pavloviç’in karşısında duyduğu üzüntüyü ve heyecanını belli etmemişti, fakat şimdi, yalnızken, dokuz sene öncesine ait bütün anılar son derece anlaşılır bir durumda tekrar canlandı.</p>

    <p class="normal">Bir miras işiyle ilgilenmek için gittiği T. şehrinde bütün bir sene kalmış, bu sırada Trusotski’nin karısı olan bu kadını sevmiş, onun ‘dost’u olmuştu. T.’de bu kadar uzun bir süre kalmasının gerçek nedeni bu bağlanıştı. Kısa zamanda bir tutku haline gelen bu bağlanış onu o kadar hükmü altına almıştı ki, Velçaninov, Natalya Vasiliyevna’nın adeta kölesi olmuş ve bu kadının en küçük isteğini yerine getirmek için en çılgınca işleri düşünmeden yapacak duruma gelmişti. Ne o zamana kadar, ne de ondan sonra başına öyle bir şey gelmemişti. Senenin sonuna doğru, ayrılık önüne geçilmez bir duruma geldiği zaman Velçaninov çok üzülmüştü. Aslında ayrılık uzun sürmeyecekti. Velçaninov, kadına, birlikte bir başka ülkeye kaçmayı teklif edecek kadar ne yaptığını bilmez olmuştu. Can sıkıntısından veya alay etmiş olmak için bu tasarıyı önce çekici bulmuş gibi görünen Natalya Vasiliyevna, Velçaninov’u yalnız başına gitmeye ikna etmek için çok ısrar etmek zorunda kalmıştı. Sonra? Bu ayrılıktan iki ay sonra Velçaninov, St. Petersburg’da, Natalya’yı gerçekten sevip sevmediğini kendi kendine soruyor ve bunun cevabını veremiyordu. Bu sorunun nedeni ne vefasızlıktı, ne de yeni bir tutku. St. Petersburg’a döndükten sonra yeniden sosyeteye katılmıştı. Çevresinde pek çok kadın olmasına rağmen, iki ay bu kadınlardan hiçbirini gözü görmemişti. Ve kendine sorduğu tüm bu sorulara rağmen günün birinde T.’ye dönecek olsa, hemen yine bu kadının insanı baskı altına alan sihrinin etkisine gireceğini çok iyi biliyordu. Aradan dokuz sene geçtikten sonra, bunun böyle olacağına ilk günkü kadar emindi, fakat bu düşünce artık onun keyfini kaçırmaktan başka bir işe yaramıyor ve Velçaninov, Natalya Vasiliyevna’yı nefretle anıyordu. T.’de geçirmiş olduğu o sene yüzünden utanç duyuyordu. Kendisi gibi bir adamın nasıl olup da öyle aptalca âşık olduğuna bir türlü akıl erdiremiyordu. Bu tutkuya ait bütün anılar artık ona sadece tiksinti veriyordu; utancından kızarıyor, ağlamaklı oluyordu. Bu sırada yavaş yavaş yeniden bir tür huzura kavuşuyordu; unutmaya çalışıyor ve bunda da başarılı oluyordu. Oysa dokuz sene sonra bütün bunlar, Natalya Vasiliyevna’nın ölüm haberiyle garip bir biçimde yeniden canlanıyordu.</p>

    <p class="normal">Şimdi oturduğu yatağın üstünde, kafasında birbirini kovalayan karmakarışık ve kasvetli düşünceler içinde yalnız bir şeyi hissediyor, açıkça görüyordu: Ölüm haberi üzerine birdenbire sarsılmış olmasına rağmen, onun ölü olduğunu bilmek düşüncesiyle kendini tam bir huzur içinde hissetmesiydi. “İçimde çok az da olsa ona karşı bir acıma duygusu yok mu?” diyordu. Gerçek şuydu: Önce ona karşı duyduğu nefret yok olmuştu ve şimdi onun hakkında etki altında kalmadan karar verebilecek durumdaydı. Bu dokuz ayrılık senesi içinde Natalya Vasiliyevna hakkında edindiği fikir, bu kadının taşralı kadın tipi, taşranın iyi semtine mensup bir kadın tipi olduğu ve belki kendisinden başka kimsenin ona tutulmadığı biçimindeydi. Fakat bu fikrin yanlış olabileceğini de her zaman düşünmüştü ve bunu şimdi hissediyordu. Olan biten şeyler de Velçaninov’un şüphelerini kuvvetlendirmişti: Bu Bugatov denen adam da senelerce ona bağlanmış ve şüphesiz o da hâkimiyeti altına girmişti. Bugatov gerçekten St. Petersburg’un en iyi sosyetesine mensup ve Velçaninov’un deyimiyle ‘müstesna’ bir gençti ve doğal olarak yalnız St. Petersburg’da yükselebilirdi. Oysa bu adam St. Petersburg’u, yani bütün geleceğini özellikle bu kadın için terk etmiş, beş sene T.’de kalmıştı. Sonunda St. Petersburg’a dönmüştü, fakat onun da atılan eski bir pabuç gibi baştan atılmış olması pek mümkündü. Şu halde bu kadında olağanüstü bir şey; büyülemek, köle etmek ve hükmü altına almak gibi bir nitelik vardı!</p>

    <p class="normal">Bununla beraber, Velçaninov’un şimdiki görüşüne göre, kadının insanı büyüleyecek bir tarafı da yoktu: “Güzel olmaktan çok uzaktı; hatta belki de sadece çirkindi.” Velçaninov ilk defa onu gördüğü zaman kadın yirmi sekiz yaşındaydı. Yüzü güzel olmamakla beraber bazen hoş bir canlılık alıyordu! Fakat gözleri çirkindi; bakışı da son derece sertti. Zayıftı. Yeterli eğitim almamıştı. Düşünceleri oldukça sağlam, fakat dardı. Tavırları taşra sosyetesine ait birinin davranışlarıydı; bununla beraber çok yetenekli bir kadındı; ince zevkliydi; özellikle çok iyi giyiniyordu. Dayanıklıydı ve sözünü zorla kabul ettiren bir karakteri vardı; onunla yarı yarıya anlaşmanın olanağı yoktu: “Ya hep, ya hiç” derdi. Zor işlerde insanı hayrete düşüren bir metanet ve enerji gösterirdi. Alçakgönüllüydü ama, aynı zamanda da çok haksızlık ederdi. Onunla tartışmanın olanağı yoktu; ona göre iki kere ikinin bir anlamı yoktu. Asla hiçbir konuda haksız olduğunu kabul etmezdi. Kocasına karşı sayısız sadakatsizlikleri hiçbir zaman ona vicdan azabı vermemişti. Sevgilisine karşı tam bir bağlılık gösterirdi, yeter ki ondan bıkmış olmasın. Sevgililerine acı çektirmekten hoşlanırdı, fakat onları memnun etmesini de bilirdi. İhtiraslı, zalim ve hassas bir kadındı.</p>

    <p class="normal">Başkalarının ahlak düşkünlüğünden nefret eder, anlayışsız davranırdı; oysa kendisi ahlaksızdı. Kendi ahlaksızlıklarını ona kabul ettirmenin olanağı yoktu. Velçaninov, T.’deyken onun için: “Masum olduğuna yürekten inanıyor,” diyordu. “Bu kadın, kocalarına sadakatsizlik yapmak için doğan kadınlardan biridir,” diye düşünüyordu. Bu gibi kadınların genç bir kızken düşme tehlikesi yoktur: Bunun için evlenmeyi beklemeleri yaradışları gereğidir. Koca, onların ilk ‘sevgilisi’dir, fakat düğünden önce asla. Evlenme konusunda onlardan becerikli kadın yoktur. Elbette, ilk sevgiliden sorumlu olan daima kocadır. Ve bu böylece aynı samimilikle devam eder: Onlar, sonuna kadar daima namuslu ve masum olduklarına inanırlar.</p>

    <p class="normal">Velçaninov bu çeşit kadınlar bulunduğuna inanıyor; böylece bu tip kadınlara karşılık gelen ve bundan başka bir özelliği olmayan bir koca tipi bulunduğuna da inanıyordu. Ona göre, Tanrı bu tür adamları sadece ‘koca’ olmak, bütün hayatları boyunca ‘koca’ kalmak ve başka hiçbir şeye yaramamak üzere yaratır. “Bu tür adam dünyaya sadece evlenmek için gelir, büyür ve evlenir evlenmez, kişilik sahibi ve sağlam karakterli bir insan da olsa, hemen karısının ayrıntısı gibi bir şey olur. Böyle bir kocanın doğruyu yanlıştan ayıran işareti, malum olan süstür. Güneşin parlamaması ne kadar olanaksızsa, onun o süsü takmaması da o derece olanak dışıdır. Ve kendisinin gerek bu konuda bir şey, gerek doğasına özgü yasaları bilmesi yasaktır. Velçaninov, bu iki tipin varlığına kesin olarak inanıyordu ve ona göre Pavel Pavloviç Trusotski, T. şehrinde tam bu tiplerden birini temsil ediyordu. Bir gece önce gördüğü Pavel Pavloviç elbette T.’de tanımış olduğu adam değildi. Onu pek fazla değişmiş bulmamıştı, fakat değişemeyeceğini ve bunun doğal bir şey olduğunu çok iyi biliyordu: Gerçek Trusotski, yani Velçaninov’un tanımış olduğu adam, ancak karısı hayattayken tam bir varlık olabilirdi; şimdiki ise, bu bütünün bir kısmından başka bir şey değildi. Başıboş dolaşan, insana hayret veren ve hiçbir şeye benzemeyen bir yaratık!</p>

    <p class="normal">T.’de tanımış olduğu gerçek Pavel Pavloviç’e gelince, Velçaninov’un, onun hakkında edindiği ve şimdi hatırladığı izlenim şuydu:</p>

    <p class="normal">T.’deki Pavel Pavloviç bir kocaydı ve bundan başka bir şey değildi. Nitekim, örneğin aynı zamanda devlet memuruysa, bu sadece kocalık rolünün önemli bölümlerinden birini oynamak içindi: Memurların rütbe sıralamasında yer alması, karısına T. sosyetesindeki yerini sağlamak içindi. Bununla beraber aslında çok çalışkan bir memurdu. O zamanlar otuz beş yaşındaydı; büyükçe, hatta önemli bir serveti vardı. İşinde ne fazla bir yetenek, ne de fazla bir beceriksizlik gösteriyordu. Vilayetin en yüksek memurlarının evinde iyi kabul görüyordu. T.’de herkes Natalya Vasiliyevna’ya son derece saygı gösteriyordu; Natalya buna değerinden fazla önem vermiyor, bunu kendisine karşı yapılan bir görev sayıyordu; evine misafir kabul edişi güzeldi ve kocasını o kadar iyi yetiştirmişti ki, Pavel Pavloviç ilin ileri gelen memurları kadar kibar bir adam olmuştu. Adamın belki ince bir zekâsı vardı, fakat, Natalya Vasiliyevna onun çok konuşmasını istemediğinden, hiçbir zaman bu zekâyı gösterme fırsatını bulamazdı. Belki doğuştan gelen üstün özellikleri veya kusurları vardı, fakat bu özellikler açığa vurulmuyor, kusurlar da, ortaya çıktıkları zaman hemen kapatılıyordu. Örneğin Trusotski’nin konuştuğu insanlarla alay etmeye eğilimi vardı. Fakat bunu karısı kesinlikle yasaklamıştı. Ara sıra bir hikâye anlatmasını severdi, fakat ancak pek saçma şeyleri anlatmasına izin verilirdi; o da çok kısa olmak koşuluyla. Sokağa çıkmayı, kulübe gitmeyi, arkadaşlarıyla içkili ortamlarda bulunmayı severdi; fakat bunu yapmaktan da hemen vazgeçirilmişti. Ve gariptir ki, bütün bunlara rağmen bu kocanın kılıbık olduğu söylenemezdi. Natalya’nın tavırlarında tamamen söz dinleyen bir kadın görünüşü vardı ve belki kendisi de böyle olduğuna inanıyordu. Kim bilir belki de Pavel Pavloviç, Natalya Vasiliyevna’yı bütün haklarından vazgeçmiş olarak seviyordu; fakat kadın ortak hayatlarını o şekilde düzenlemişti ki, bu konuda bir şey sezmenin olanağı yoktu.</p>

    <p class="normal">Velçaninov, T.’deyken, çoğu kez bu kocanın bir şeyler sezip sezmediğini kendi kendine sormuştu. Hatta bunu çok ciddi olarak Natalya Vasiliyevna’ya da sormuştu; kadın buna kızmış ve bir kocanın böyle şeyleri bilmediğini, asla bilemeyeceğini ve bütün bunların onu ilgilendirmediğini söylemişti. Garip bir şey daha: Natalya, Pavel Pavloviç’le asla alay etmiyordu; onu ne çirkin, ne de gülünç buluyordu, hatta biri kocasına karşı bir terbiyesizlikte bulunacak olsa onu bütün gücüyle savunacağı bir gerçekti. Çocuğu olmadığı için kendini sosyete yaşamına vermişti; fakat evini barkını seviyordu. Sosyete eğlencelerine hiçbir zaman kendini tamamen kaptırmıyordu, ev işlerinden, eviyle uğraşmaktan hoşlanıyordu. Biraz önce Pavel Pavloviç, üç kişi baş başa kitap okumakla geçen geceleri hatırlamıştı; Velçaninov okurdu, Pavel Pavloviç de okurdu, hatta çok iyi ve yüksek sesle okur, Velçaninov’un şaşkınlığını kendine doğru çekerdi. Bu sırada Natalya Vasiliyevna nakış işler ve dikkatle dinlerdi. Okunan şeyler Dickens’ın romanları, Rusça dergilerden bir makale, ara sıra da ‘ciddi’ bir yazıydı. Natalya Vasiliyevna, Velçaninov’un kültürünü pek beğeniyor, fakat bunu kabul edilmiş ve artık bir daha konu edilmesine gerek duyulmayan bir şey gibi sessizce anlatıyordu. Kitaplar ve bilimsel yazılar onu, yararlı ama yabancı bir şey gibi çok fazla ilgilendirmiyordu. Pavel Pavloviç’se bu gibi eserleri bazen zevkle okurdu.</p>

    <p class="normal">Velçaninov’un gittikçe büyüyen tutkusunun aklını başından almak üzere olduğu bir sırada, bu bağ birden koptu. Onu ani olarak kovuverdiler ve bu o kadar iyi ayarlandı ki, Velçaninov eski bir pabuç gibi atıldığının farkına bile varmadı. Onun ayrılmasından bir ay önce T.’ye, henüz yeni kılıç kuşanmış genç bir topçu subayı gelmişti. O da Trusotski’lere gelmeye başladı: Böylece sayıları üçten dörde çıktı. Natalya Vasiliyevna, delikanlıyı evine severek kabul ediyor, fakat ona çocuk gibi davranıyordu. Velçaninov hiç kuşkulanmadı; hatta evden uzaklaşmasının artık bir zorunluluk olduğu kendisine anlatıldığı zaman bile bunu anlamadı. Derhal ve mutlaka gitmesi gerektiğini kanıtlamak amacıyla Natalya Vasiliyevna’nın ona saydığı nedenler arasında bir de şu vardı: Gebe kalmıştı, Velçaninov’un hemen ve hiç olmazsa üç, dört ay için ortadan kaybolması gerekiyordu; böylece dokuz ay sonra kocası kuşkulanacak olsa bile hamilelik süresini kolay hesaplayamayacaktı. Velçaninov, önce birlikte Paris’e veya Amerika’ya kaçmaları için kadına çok yalvardı; sonra, ‘aklında en küçük bir şüphe olmaksızın,’ tek başına St. Petersburg’a hareket etti: Çok çok üç ay kalmak üzere gittiğini sanıyordu; yoksa hiçbir neden asla ona ayrılık kararını verdiremezdi. İki ay sonra St. Petersburg’da aldığı bir mektupta, Natalya Vasiliyevna bir başkasını sevdiğini söylüyor, artık dönmemesini rica ediyordu; gebelik meselesine gelince, bu konuda yanılmıştı. Ayrıntı gereksizdi, çünkü Velçaninov her şeyi açıkça görüyordu: Genç subayı hatırladı. Böylece macera da sona ermiş oldu.</p>

    <p class="normal">Velçaninov, birkaç sene sonra Bugatov’un T.’ye gittiğini ve orada beş sene kaldığını öğrendi. Bu bağlanışın uzun sürmesine bakarak Natalya Vasiliyevna’nın yaşlandığına ve bu nedenle de daha sadık olduğuna karar verdi. Velçaninov bir saate yakın bir süre orada, yatağının üstünde oturdu; nihayet kendine geldi, zile basarak Mavra’yı çağırdı, kahvesini istedi, onu çabucak içti ve tam saat on birde, Pokrov Oteli’ni aramaya başladı. Pavel Pavloviç’le yaptığı bütün bu görüşme kendisinde bazı kuşkuların oluşmasına yol açmıştı, bunlardan kurtulması gerekiyordu.</p>

    <p class="normal">Geceki garip olayları tesadüfe, Pavloviç’in sarhoşluğuna ve belki daha başka şeylere bağlıyordu, fakat anlayamadığı şey, aralarında her şey bittiği halde neden şimdi eski kocayla yeniden ilişki kurmaya çalıştığıydı. Bir şey onu çekiyordu: Garip bir duyguya kapılmıştı ve bu duyguda onu çeken bir giz vardı.</p>
  </div>

  <div class="calibre3" id="calibre_pb_6"></div>
</body>
</html>
