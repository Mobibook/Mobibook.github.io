<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">XV</h2>

    <p class="normal">İki sene sonra güzel bir yaz günü Velçaninov bir dostunu ziyaret etmek için Odesa’ya giden bir trende seyahat ediyordu, bu dostu tarafından uzun süredir tanışmak istediği çok ilginç bir kadınla tanıştırılacaktı. Kendisi çok değişmiş, daha doğrusu bir iki sene içinde son derece iyileşmişti. Eski sinirli davranışlarından hemen hemen hiç iz kalmamıştı.</p>

    <p class="normal">İki sene önce St. Petersburg’da, bitmeyen dava devam ederken kendisine işkence etmiş olan ‘anılar’ o sinirli, gergin ve bir korkak gibi davrandığı günleri düşündüğünde, aklına biraz utanma duygusundan başka bir şey gelmiyordu. Ama o, bu durumun bir daha tekrar etmeyeceğini ve kimsenin hiçbir zaman onun hakkında bir şey bilmeyeceğini düşünerek avunuyordu.</p>

    <p class="normal">Kuşkusuz, o zamanlar kimseyle görüşmemiş, kendisini hiç düşünmemişti ve tam bir inzivaya çekilmişti; herkes bunu anlamıştı. Ama toplum içine yeniden tam bir pişmanlıkla girmiş, kendini o kadar yenilemiş ve nefsine o kadar hâkim olmuştu ki herkes onun, aralarından geçici bir süre ayrılmasını anlayışla karşılamıştı. Onu yeniden tanıyanlar ve ona ilk dostluk elini uzatanlar, kendisinin selam vermeyi unuttuğu insanlardı; bu insanlar onun sadece kendini kişisel işlerine vermiş olduğunu düşünüyor, bu kişisel işlerin yalnız onu ilgilendirdiğine inanıyorlardı.</p>

    <p class="normal">Bu güzel değişimin başlıca nedeni, kuşkusuz davasının iyi sonuçlanmasıydı. Bu iş ona altmış bin ruble getirmişti. Bu para kuşkusuz azdı, ama onun için çoktu. Şimdi o, kendini yeniden güvende görüyordu; bu son servetini ötekiler gibi boş yere harcamayacak ve ölünceye kadar yetecek biçimde kullanacaktı. Bazen kendi çevresinde ve tüm Rusya’da gerçekleşen yeniliklere bakarak: “Toplumun düzenini istedikleri gibi değiştirsinler, dünyanın dört bir yanına istediklerini duyursunlar,” diye düşünüyordu; “İnsanlar da fikirler de değişebilir; bunun benim için önemi yok. Bundan sonra her zaman soframda büyük bir zevkle yediğim iyi pişirilmiş bir yemek olduğunu bilmek benim için yeterli, gerisi beni ilgilendirmiyor!” Bu basit ve rahat görüş biçimi yavaş yavaş onun bedeni oluşumunu bile değiştirmişti: Eski heyecanlı ve histerik adam ortadan kalkmış, onun yerine neşeli, açık sözlü, ağırbaşlı bir adam gelmişti. Bir zamanlar gözlerinin etrafını ve alnını kırıştıran endişe verici çizgiler bile silinmişti; cildinin rengi de değişmiş, pembe beyaz olmuştu.</p>

    <p class="normal">Birinci mevki bir vagona yerleşmişti ve tembel bir hoşnutluğa gömülen belleği hoş bir düşünceyle tatlı tatlı oyalanıyordu. Gelecek istasyonda yol ikiye ayrılıyordu. Velçaninov kendi kendine: “Seçmek benim elimde,” diyordu; “gelecek istasyonda soldaki yoldan ayrılıp da sağ tarafa giden yola sapacak olursam, iki istasyon ileride çok iyi tanıdığım bir hanımı ziyaret edebilirim. Kendisi yurtdışından yeni döndü ve orada benim için çok iyi, onun için çok sıkıcı olan bir yalnızlık içinde bulunuyor: İşte zamanımı Odesa’daki kadar iyi geçirmeye uygun, iyi bir fırsat! Üstelik Odesa’ya her zaman gidebilirim...”</p>

    <p class="normal">Hâlâ duraksıyor, bir karar veremiyordu; içinden gelecek ani dürtüyü bekliyordu. Ama tren istasyona yaklaştığı halde bu istek bir türlü gelmiyordu.</p>

    <p class="normal">Tren bu istasyonda kırk dakika kadar durur ve yolcular yemeklerini gar lokantasında yerlerdi. Birinci ve ikinci mevki bekleme salonunun kapısında, birbirini itip kakan bir kalabalık vardı; orada kuşkusuz kötü bir şeyler oluyordu. İkinci mevki bir kompartımandan inen çok güzel, ama yolculuk yapan birine uymayacak biçimde frapan giyinmiş çok süslü bir hanım, elinden kurtulmaya çalışan yakışıklı, mızraklı süvari alayı subayını hemen hemen sürüklercesine çekip götürüyordu. Genç subay çok sarhoştu, kendisinden yaşça büyük ve akrabası olabilecek bu kadın onun büfeye gitmesine izin vermiyordu. Büyük bir olasılıkla içmeye devam edecekti. Süvari subayı, kalabalığın içinde yine çok sarhoş olan bir tüccara çarptı. Bu genç tüccar iki gündür gardan ayrılmamış, arkadaşlarıyla birlikte içip para harcamak için orada kalmış ve yoluna devam edememişti. Bir kavga çıktı; subay bağırdı, tüccar kızdı; kadın ne yapacağını şaşırmıştı, kavgayı kesmeye, subayı sürükleyip götürmeye çalışıyor ve yalvaran bir sesle ona bağırıyordu:</p>

    <p class="normal">“Mitinka! Mitinka!”</p>

    <p class="normal">Genç tüccar bu durumu gururuna yediremedi. Herkes kahkahalarla gülüyor, ama o gururunun kırıldığını düşünüyordu. Kadının cırtlak ve keskin sesini taklit ederek:</p>

    <p class="normal">“Hey! Ne olmuş ki? ‘Mitinka!’ diye bağırıp duruyorsunuz. Herkesin karşısında utanmıyor musunuz!” diye genç kadını azarladı.</p>

    <p class="normal">Kadın güçlükle kendini bir iskemlenin üzerine atmış, subayı da yanına oturtmuştu; genç tüccar ayakta zor duruyordu. Sallana sallana onlara yaklaştı, nefretle baktı ve bağırarak bir küfür savurdu.</p>

    <p class="normal">Kadın çığlıklar attı ve birinin yardım etmesi için endişeyle çevresine bakındı. Hem utanıyor hem de çok korkuyordu. Subay iskemleden kalktı, tehditler savurdu, tüccarın üstüne atılmak istedi, ayağı kaydı, tekrar iskemlenin üstüne düştü. Gülüşmeler çoğaldı, ama onlara yardım etmek kimsenin aklından bile geçmiyordu. Yardıma koşan Velçaninov oldu: Tüccarı yakasından tuttu, onu şöyle bir çevirdi ve dehşet içinde kalan genç kadının on adım uzağına itip, yuvarladı. Rezalet de böylece sona erdi. Velçaninov’un cüssesinden ürken ve geçirdiği sarsıntının etkisiyle birden kendine gelen genç tüccar, arkadaşlarını izleyerek oradan uzaklaştı. Bu beyefendinin saygıdeğer davranışı, gülenler üzerinde de etkisini gösterdi: Kahkahalar kesildi. Kadın, kıpkırmızı olan yüzü ve yaşlı gözleriyle, ona minnettar olduğunu tekrar tekrar söyledi. Subay: “Teşekkür! Teşekkür!” diye kekeledi. Velçaninov’un elini sıkmak istedi, ama bu düşüncesini değiştirdi, iki iskemlenin üzerine yattı ve ayaklarını ona doğru uzattı. Kadın bu yatışı çirkin bulduğunu gösteren bir hareketle:</p>

    <p class="normal">“Mitinka!” diye sızlandı.</p>

    <p class="normal">Velçaninov bu maceradan ve sonucundan çok hoşnut olmuştu. Kadın çok hoşuna gitmişti; kuşkusuz taşralı bir kadındı, giyinişi hem zevksiz hem rüküştü, davranışları da biraz gülünçtü; kısaca, kendini beğenmiş bir St. Petersburg çapkınını kendine çekebilecek her şey onda vardı.</p>

    <p class="normal">Konuşmaya başladılar. Kadın olup biteni heyecanlı bir biçimde anlattı. Birdenbire ortadan kaybolan ve ‘bütün bu olayın sorumlusu’ olan kocasından şikâyet etti... Hep böyle davranırmış... ‘Tam gerekli olduğu zaman ortadan kaybolur’muş... Süvari subayı:</p>

    <p class="normal">“Gitti...” diye kekeledi.</p>

    <p class="normal">Kadın: “Rica ederim yine başlama Mitinka!” diye sözünü kesti.</p>

    <p class="normal">Velçaninov: “Eh! Koca da başına gelebileceklere hiç şaşmasın!” diye düşündü ve yüksek sesle sordu:</p>

    <p class="normal">“Adı nedir? Gidip bakayım.”</p>

    <p class="normal">Subay:</p>

    <p class="normal">“Pa...l... Pa...liç,” diye bir adı söylemeye çalıştı.</p>

    <p class="normal">Velçaninov şaşırdı kaldı:</p>

    <p class="normal">“Kocanızın adı Pavel Pavloviç mi?”</p>

    <p class="normal">O anda, çok iyi tanıdığı dazlak bir kafa, gelip Velçaninov’la kadının arasına sokuldu. Velçaninov bir an içinde, Zahlebinin’lerin bahçesini, o güzel oyunları ve Nadya Fedosiyevna ile kendisi arasına gelip sokulan o hiçbir cazibesi olmayan dazlak kafayı anımsadı. Genç kadın çok sinirlenerek:</p>

    <p class="normal">“Ah! Nasıl gelebildiniz!” diye bağırdı.</p>

    <p class="normal">Evet bu, Pavel Pavloviç’ti, oydu; şaşkın şaşkın ve dehşetle Velçaninov’a baktı ve sanki bir hortlak görmüş gibi donup kaldı. O derece şaşırmıştı ki, karısının bir makineli tüfek gibi işleyen ağzından çıkan öfke dolu sözlerden bir süre bir şey anlayamadı. Sonunda kendine geldi, aklını başına topladı, içinde bulunduğu tehlikeyi gördü ve korkudan titredi.</p>

    <p class="normal">“Evet, bütün suç sizde. Bu bey olmasaydı ne yapardık? Sağolsun bizi kurtardı... Size ne zaman gereksinim duyulsa ortadan kaybolursunuz...”</p>

    <p class="normal">Velçaninov kahkahalarla gülüyordu. Genç kadına bakarak:</p>

    <p class="normal">“Ama biz çok eski dostlarız. Çocukluk aradaşlarıyız!” diye bağırdı.</p>

    <p class="normal">Aynı zamanda sağ elini samimi ve koruyucu bir tavırla Pavel Pavloviç’in omzuna koydu. Pavel Pavloviç sapsarı olmuş, gülümsemeye çalışıyordu.</p>

    <p class="normal">“Size hiç Velçaninov adında birinden söz etmedi mi?”</p>

    <p class="normal">Kadın belleğini yokladıktan sonra:</p>

    <p class="normal">“Hayır, hiç söz etmedi,” dedi.</p>

    <p class="normal">“O halde beni karınıza tanıtınız, unutkan dostum!”</p>

    <p class="normal">“Doğru Lipoçka’cığım, işte Bay Velçaninov...”</p>

    <p class="normal">Dili dolaştı, diyeceğini şaşırdı, devam edemedi. Kıpkırmızı olan karısı, kuşkusuz kendisine Lipoçka diye seslendiği için ona sinirli bir ifadeyle bakıyordu.</p>

    <p class="normal">“Görüyor musunuz şunu? Beni ne evlendiğinden haberdar etti, ne düğüne çağırdı.”</p>

    <p class="normal">Pavel Pavloviç, karısının adını tamamladı:</p>

    <p class="normal">“Olimpiyada Semenovna...</p>

    <p class="normal">Uyuklayan süvari subayı da:</p>

    <p class="normal">“Semenovna!” diye tekrarladı.</p>

    <p class="normal">“Rica ederim Semenovna, onu bağışlayınız, tanışmamızın hatırına bana böyle bir lütufta bulunun... Kendisi aslında çok iyi bir kocadır!”</p>

    <p class="normal">Velçaninov, Pavel Pavloviç’in omzuna eliyle dostça vurdu.</p>

    <p class="normal">Pavel Pavloviç kendini üzgünmüş gibi göstermek istedi:</p>

    <p class="normal">“Karıcığım, bir dakikacık için ayrılmıştım...”</p>

    <p class="normal">Lipoçka, kocasının sözünü kesti:</p>

    <p class="normal">“Ve karınızın hakarete uğramasına neden oldunuz. Gerekli olduğunuz zaman ortalıkta görünmezsiniz, hiç size gerek olmadığı zaman da insanın dizinin dibinden ayrılmazsınız...”</p>

    <p class="normal">Subay onayladı:</p>

    <p class="normal">“Evet! Evet! Gereksinim duyulduğu zaman ortalıkta görünmez, hiç gerekmediği zaman da...”</p>

    <p class="normal">Lipoçka sinirinden boğulur gibiydi. Böyle şeyleri konuşmanın Velçaninov’un karşısında uygun olmayacağını düşünüyor ve bu nedenle kızarıyor, ama kendine de hâkim olamıyordu:</p>

    <p class="normal">“Hiç gerek yokken bir dizi önlem almasını bilirsiniz!”</p>

    <p class="normal">Öfkelenme sırası kendisine gelen Mitinka da:</p>

    <p class="normal">“Karyola altlarına kadar karısının dostlarını arar... Karyola altlarına kadar... Hiç gerek yokken, hiç gerek yokken!” diye bağırdı.</p>

    <p class="normal">Fakat kimse Mitinka’ya dikkat etmiyordu.</p>

    <p class="normal">Sonunda sustular; yeni ahbaplar daha iyi tanıştılar. Pavel Pavloviç kahve ve et suyu almaya gönderildi. Olimpiyada Semenovna, Velçaninov’a, O.’dan geldiklerini, kocasının orada memur olduğunu, o istasyondan kırk verst uzaklıktaki bir yazlıkta iki ay geçireceklerini, orada güzel bir evleri olduğunu, konuk kabul ettiklerini, birçok komşuları olduğunu ve eğer Aleksi İvanoviç de ‘yalnızlıkları içinde’ kendilerini ziyaret etmek lütfunda bulunacak olursa, bir ‘koruyucu melek’e yaraşır bir biçimde karşılanacağını söyledi. Çünkü Velçaninov olmasaydı başına neler gelebileceğini düşünmek bile istemediğini de ekleyerek Velçaninov’u bu konuda daha fazla yüreklendirmek istedi.</p>

    <p class="normal">Subay da: “Evet bir koruyucu meleğe yaraşır biçimde...” diye destekledi.</p>

    <p class="normal">Velçaninov teşekkür etti, kendilerini ziyaret etmekle mutlu olacağını, hiçbir işi olmadığından zamanı da bulunduğunu ve Olimpiyada Semenovna’nın davetini son derece cazip bir davet olarak kabul ettiğini söyledi. Sonra, çok neşeli bir tavırla konuştu ve ona uygun birkaç övgü dolu söz de ekledi. Lipoçka duyduğu sözlerden mutlu oldu ve yanakları kızardı; Pavel Pavloviç geldiği zaman, Aleksi İvanoviç’i davet ettiğini, yazlığa gelip iki üç ay kalacağını ve bir haftaya kadar gelmeye söz verdiğini sevine sevine kocasına anlattı. Pavel Pavloviç çaresiz bir ifadeyle gülümsedi. Olimpiyada Semenovna omuzlarını silkti ve Tanrı’dan yardım istiyor gibi gözlerini göğe doğru kaldırdı.</p>

    <p class="normal">Sonunda birbirlerinden ayrıldılar. Ve karşılıklı teşekkürler edildi. ‘Koruyucu melek’ten ‘kurtarıcı’dan söz edildi, yine “Mitinka!” bağırmaları duyuldu, sonra Pavel Pavloviç karısıyla, süvari subayını vagonlarına götürdü.</p>

    <p class="normal">Velçaninov bir sigara yaktı ve trenin hareketini beklemek üzere peronda bir aşağı bir yukarı gidip gelmeye başladı. Pavel Pavloviç’in yine geleceğini ve üçüncü çan çalıncaya kadar kendisiyle konuşacağını biliyordu. Nitekim böyle de oldu. Pavel Pavloviç, gözleri ve bütün yüzü endişeli sorularla dolu, gelip karşısında durdu. Velçaninov gülümsedi, dostça koluna girdi ve onu yakındaki bir tahta banka kadar çekti; kendisi oturdu, onu da yanına oturttu. Ama hiçbir şey söylemedi; önce Pavel Pavloviç’in konuşmaya başlamasını istiyordu.</p>

    <p class="normal">Koca, doğrudan konuya girdi:</p>

    <p class="normal">“Demek bize geleceksiniz!”</p>

    <p class="normal">Velçaninov gülerek:</p>

    <p class="normal">“Bundan emindim! Ah! hiç değişmemişsiniz,” dedi. Ve arkadaşının omzuna vurarak devam etti: “Gelip size konuk olacağıma, hem de bir ay kalacağıma nasıl inanabildiniz? Ha! Ha!”</p>

    <p class="normal">Pavel Pavloviç’in yüzü sevinçten parlıyordu.</p>

    <p class="normal">“Demek ki gelmeyeceksiniz! Öyle mi?” diye bağırmaktan kendini alamadı.</p>

    <p class="normal">Velçaninov neşeli bir gülümsemeyle onayladı:</p>

    <p class="normal">“Hayır, merak etmeyin, gelmeyeceğim, gelmeyeceğim!”</p>

    <p class="normal">Velçaninov bütün bunları neden bu kadar gülünç bulduğunu anlamıyordu, ama konuşma uzadıkça, daha fazla keyifleniyordu.</p>

    <p class="normal">“Gerçekten mi? Ciddi mi söylüyorsunuz?”</p>

    <p class="normal">Pavel Pavloviç bu soruyu sorarken sabırsızlıkla ve endişeyle yerinden fırladı.</p>

    <p class="normal">“Gelmeyeceğim dedim ya, ne garip adamsınız!”</p>

    <p class="normal">“Ama karım bir hafta sonra gelmediğinizi görünce ve sizi beklemeye başlayınca, ona bunu nasıl anlatacağım...”</p>

    <p class="normal">“Tanrım! Bacağı kırılmış dersiniz, ya da başka bir şey uydurursunuz!”</p>

    <p class="normal">Pavel Pavloviç boynunu büktü ve ıstırap veren bir sesle:</p>

    <p class="normal">“İnanmaz ki!” dedi.</p>

    <p class="normal">Velçaninov daima gülümsüyordu:</p>

    <p class="normal">“Sizi azarlayacak mı? Zavallı dostum! Bana öyle geliyor ki cici karınızdan ödünüz kopuyor, değil mi?”</p>

    <p class="normal">Pavel Pavloviç gülümsemek için elinden geleni yaptı, ama başarılı olamadı. Velçaninov’un gelmeyeceğini söylemesi çok iyiydi; ama karısını öne sürerek kendisiyle bu kadar alay etmesini kabul edemiyordu. Bu yüzden Pavel Pavloviç’in keyfi kaçtı; Velçaninov da bunun farkına vardı. O anda ikinci çan çalınmıştı. Vagondan Pavel Pavloviç’i çağıran ince ve keskin bir ses geldi. Koca, olduğu yerde kımıldadı, ama çağrıldığı yere hemen gitmedi; Velçaninov’dan bir şey daha bekliyordu; kuşkusuz bu yazlığa gelmeyeceğine dair ondan yeni bir söz bekliyordu.</p>

    <p class="normal">Velçaninov, Pavel Pavloviç’in endişesinin farkında değilmiş gibi:</p>

    <p class="normal">“Karınız hangi aileden,” diye sordu.</p>

    <p class="normal">Koca, vagona doğru endişeli bir bakış fırlatarak:</p>

    <p class="normal">“Papazımızın kızı,” dedi.</p>

    <p class="normal">“Evet, anlıyorum, onu güzelliği için aldınız...”</p>

    <p class="normal">Pavel Pavloviç’in yüzü gene asıldı.</p>

    <p class="normal">“Peki, o Mitinka da kim oluyor?”</p>

    <p class="normal">“O da akrabalarından biri, ölmüş bir teyze çocuğunun oğlu; adı da Golubçikov. Bir olay nedeniyle askerlikten atıldı, ama şimdi tekrar mesleğine döndü; her şeyini biz yaptık... Talihsiz ve zavallı bir çocuk...”</p>

    <p class="normal">Velçaninov içinden: “Tamam... Tamam... Her şey tamam...” diye geçirdi.</p>

    <p class="normal">Vagondan gelen ses yeniden, ama bu kez daha ince perdeden bir çığlık halinde peronda çınladı:</p>

    <p class="normal">“Pavel Pavloviç!”</p>

    <p class="normal">Başka bir ses, bir sarhoş sesi de bunu tekrar etti:</p>

    <p class="normal">“Pa... el, Pa... liç!</p>

    <p class="normal">Pavel Pavloviç yine olduğu yerde hareket etti, telaşlı davranıyordu, ama Velçaninov bu kez onu kolundan sımsıkı yakaladı.</p>

    <p class="normal">“Beni öldürmeye kalkıştığınızı hemen gidip karınıza anlatayım mı? Ha?”</p>

    <p class="normal">Pavel Pavloviç dehşet içinde kaldı:</p>

    <p class="normal">“Ne? Nasıl? Tanrı korusun!”</p>

    <p class="normal">Cırtlak ses yine:</p>

    <p class="normal">“Pavel Pavloviç! Pavel Pavloviç!” diye bağırdı.</p>

    <p class="normal">Velçaninov, kocanın kolunu bırakarak:</p>

    <p class="normal">“Haydi, şimdi gidiniz!” dedi.</p>

    <p class="normal">Gülmekten katılıyordu. Pavel Pavloviç ellerini yine yalvarır gibi birleştirerek ve son defa:</p>

    <p class="normal">“O halde... gelmeyeceksiniz... değil mi?” diye mırıldandı.</p>

    <p class="normal">“Yemin ederim ki gelmeyeceğim! Haydi, koşunuz, yoksa başınıza gelecekleri bir düşünün!”</p>

    <p class="normal">Ve samimi bir tavırla elini uzattı, ama birdenbire ürperdi: Pavel Pavloviç elini vermiyor, geri çekiliyordu.</p>

    <p class="normal">Bir anda aralarında garip bir şey geçti; her ikisi de değişmiş, başka insanlar olmuş gibiydi. Velçaninov artık gülmüyordu; bir ürperme, müthiş bir iç sızısı hissetti. Pavel Pavloviç’i omuzlarından hırsla, büyük bir sertlikle yakaladı. Hâlâ yaranın izi görülen sol elinin ayasını gösterdi. Titreyen soluk dudaklarından:</p>

    <p class="normal">“Peki! Şu elimi versem, sıkarsınız...” sözleri döküldü.</p>

    <p class="normal">Pavel Pavloviç sapsarı kesildi ve titredi; yüzünün çizgileri kasıldı. Boğuk bir sesle, acele acele:</p>

    <p class="normal">“Peki ya Liza?” dedi.</p>

    <p class="normal">Ve birdenbire dudakları ürperdi, yanakları ve çenesi titredi, gözlerinden yaşlar aktı.</p>

    <p class="normal">Velçaninov donmuş gibi karşısında duruyordu.</p>

    <p class="normal">“Pavel Pavloviç! Pavel Pavloviç!”</p>

    <p class="normal">Bu seferki artık bir feryat değil bir ulumaydı. Sanki birini öldürüyorlardı. Bir düdük sesi işitildi.</p>

    <p class="normal">Pavel Pavloviç kendine geldi ve bütün kuvvetiyle koştu. Vagonun kapısına tutunup kendini içeriye attı.</p>

    <p class="normal">Velçaninov akşama kadar orada kaldı, sonra yarıda bıraktığı yolculuğuna devam etti. Sağ tarafa ayrılan yola gitmedi, o tanıdığı kadını görmek istemedi; üzgün gönlünde bunu yapacak istek kalmamıştı.</p>
  </div>
</body>
</html>
