<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">VI</h2>

    <p class="normal">Dayanılmaz bir öğrenme arzusuyla yanıyordu. Liza’yla karşılaşmasını hatırlayarak: “Bu sabah perişan oldum, kendimi bir türlü toparlayamadım,” diye düşünüyordu; ama bu düşüncesini değiştirdi: “Hayır, o bana gelsin daha iyi; ben de o zamana kadar şu körolası işlerimi bitireyim.”</p>

    <p class="normal">Coşkulu bir aceleyle işlerine koştu, bu sefer kendisi de belleğinin fazla meşgul olduğunu ve işleriyle uğraşamayacağını hissetti. Saat beşe doğru yemeğe gideceği sırada, o zamana kadar aklına gelmemiş olan garip bir düşünceye saplandı: Burnunu her şeye sokması, her şeyi karıştırması ve mahkemelere girip çıkması, avukatının canını sıkıp, onu kendinden uzaklaştırarak işinin sonuçlanmasını geciktirmiyor muydu? “Bu düşünce dün aklıma gelseydi ne kadar üzülürdüm! Oysa şimdi!” diye düşündü. Ve neşesi arttı.</p>

    <p class="normal">Bütün bu neşeyle birlikte dalgınlığı ve sabırsızlığı da artıyordu: Yavaş yavaş durgunlaştı, belleğinde bir konu başka bir konuyu kovalayıp duruyordu. Sonunda:</p>

    <p class="normal">“Bu adamı bulmalıyım,” dedi; “ruhunun derinliklerine nüfuz etmeliyim; sonra bu işi artık bitirmeliyim. Bir çıkış yolu var, o da düellodur!”</p>

    <p class="normal">Saat yedide eve döndüğünde Pavel Pavloviç’in gelmediğini görerek son derece şaşırdı. Sonra, hayretten öfkeye, öfkeden kedere ve nihayet, kederden korkuya geçti. Bazen büyük adımlarla odanın içinde dolaşarak, bazen divana uzanmış durumda ve gözü daima saatte olduğu halde: “Acaba bu iş nasıl bitecek!” diye düşünüyordu. Sonunda saat dokuza doğru Pavel Pavloviç geldi. Velçaninov, neşeli ve konuksever bir tavır takınırken bir taraftan da: “Bu adam benimle oynuyorsa bundan daha uygun bir zaman bulamazdı; çünkü duygularımı denetleyemiyorum,” diye düşünüyordu.</p>

    <p class="normal">Pavel Pavloviç’e, güler bir yüzle neden bu kadar geciktiğini sordu. Öteki, kurnazca gülümsedi, rahat bir tavırla bir koltuğa oturdu ve siyah tüllü şapkasını bir iskemlenin üstüne fırlattı. Velçaninov, adamın bu davranışlarına bakarak, dikkatli olmaya karar verdi.</p>

    <p class="normal">Sakin bir tavırla ve gereksiz heyecanlar göstermeden gün boyunca olanları Pavel Pavloviç’e anlattı: Yolculuğun güzel geçtiğini, Liza’nın ne kadar iyi karşılandığını, bundan sağlığının olumlu etkileneceğini söyledi; sonra, sanki Liza’yı unutuyormuş gibi, yavaş yavaş konuyu Pogoreltsev’lere getirdi ve yalnız onları anlatır oldu. İyiliklerini ve onlarla olan eski dostluğunu övdü, Pogoreltsev’in iyi ve kibar bir insan olduğunu söyledi. Pavel Pavloviç dalgın bir ifadeyle dinliyor ve zaman zaman, karşısındakine alay eder gibi, iğneleyici bir bakış fırlatıyordu. Nihayet bayağı bir tarzda alay ederek mırıldandı:</p>

    <p class="normal">“Coşkulu bir adamsınız!”</p>

    <p class="normal">Velçaninov da canının sıkıldığını gösteren bir davranışla:</p>

    <p class="normal">“Siz de bugün çok garipsiniz,” dedi; “her nedense kötülüğünüz üstünüzde!”</p>

    <p class="normal">Pavel Pavloviç oturduğu yerden doğrularak:</p>

    <p class="normal">“Neden ben de herkes gibi kötü olmayayım?” dedi.</p>

    <p class="normal">İçindeki nefreti atmak için sanki böyle bir fırsat bekliyormuş gibiydi. Velçaninov gülümseyerek:</p>

    <p class="normal">“İyi veya kötü olmakta tamamen özgürsünüz!” dedi. “Ben sadece bir şeye canınızın sıkıldığını sanmıştım.”</p>

    <p class="normal">Pavel Pavloviç yine bağırarak:</p>

    <p class="normal">“İyi tahmin etmişsiniz, gerçekten canımı sıkan bir şey oldu,” dedi.</p>

    <p class="normal">“Ne oldu ki?”</p>

    <p class="normal">Adam bu soruya cevap vermek için biraz bekledi:</p>

    <p class="normal">“Yine dostumuz Stepan Mihailoviç’in bir muzipliği! Evet, Stepan Mihailoviç Bugatov; St. Petersburg’un en cimri beyefendisi, en kibar çevrelerin çocuğu olan Bugatov!”</p>

    <p class="normal">“Yine sizi evine kabul etmedi mi?”</p>

    <p class="normal">“Tam tersine bu sefer içeriye alındım, onun yüzünü bol bol seyrettim. Fakat bu yüz bu sefer bir ölü yüzünden başka bir şey değildi.”</p>

    <p class="normal">Velçaninov bu haberde ilginç bir şey olmadığı halde büyük bir şaşkınlıkla sordu:</p>

    <p class="normal">“Ne diyorsunuz? Bugatov öldü mü?”</p>

    <p class="normal">“Evet öldü! Ah! Altı senelik mert ve biricik dostum! Dün öğleye doğru ölmüş ve benim haberim olmadı! Kim bilir? Belki de sağlığı hakkında haber almaya gittiğim sırada ölmüştür! Yarın toprağa verilecek; kefene sarmışlar bile. Sırma şeritli kırmızı kadifeyle örtülü bir tabuta koymuşlar... Beni içeriye aldılar, yüzünü seyredebildim. Kendimi gerçek bir dost diye tanıttım, bu nedenle içeri girmeme izin verdiler... Dinleyiniz, o altı senelik sevgili dost beni ne hale getirdi! Belki de St. Petersburg’a yalnız onun için gelmiş bulunuyorum!”</p>

    <p class="normal">Velçaninov gülümsedi:</p>

    <p class="normal">“Herhalde ona dargın değilsiniz; sizi sinirlendirmek için ölmedi ya!”</p>

    <p class="normal">“Hiç kızar mıyım o çok sevgili dostuma, tam tersi çok acıyorum! Doğrusunu isterseniz o benim için bundan başka bir şey değildi.”</p>

    <p class="normal">Pavel Pavloviç bu son sözleri söylerken birden, hiç beklenmedik bir biçimde iki parmağını saçsız alnına götürerek bir boynuz işareti yaptı ve sakin bir halde uzun uzun güldü. Kötü ve küstah bir gözle Velçaninov’un gözlerinin içine bakarak yarım dakika bu durumda kaldı. Velçaninov bir hayalet görmüş gibi ne yapacağını bilemedi, fakat bu durumu ancak bir saniye sürdü; dudaklarında alaycı ve soğukkanlı olduğu kadar kışkırtıcı bir gülümseme belirdi. Kelimeleri yavaş yavaş söyleyerek sordu:</p>

    <p class="normal">“Bütün bunların anlamı nedir?”</p>

    <p class="normal">Pavel Pavloviç nihayet parmaklarını alnından çekerek:</p>

    <p class="normal">“Ne demek olduğunu çok iyi biliyorsunuz!” dedi.</p>

    <p class="normal">İkisi de sustular. Velçaninov:</p>

    <p class="normal">“Siz gerçekten mert bir adamsınız!” diye tekrar söze başladı.</p>

    <p class="normal">“Neden? Size bunu gösterdiğim için mi? Biliyor musunuz, Aleksi İvanoviç, bana bir şey ikram etseniz fena olmaz. Ben size T.’de iken her Tanrı’nın günü içki ikram etmiştim... Bir şişe getirtsenize, boğazım kurumuş...”</p>

    <p class="normal">“Elbette. Niçin daha önce söylemediniz? Ne içersiniz?”</p>

    <p class="normal">“Ne içersiniz demeyiniz, ne içeriz deyin: Birlikte içmemiz gerekiyor, değil mi?”</p>

    <p class="normal">Pavel Pavloviç garip bir endişeyle gözlerini Velçaninov’un gözlerine dikmişti.</p>

    <p class="normal">“Şampanya olsun mu?”</p>

    <p class="normal">“Elbette, Tanrı’ya şükür daha votkaya düşmedik.”</p>

    <p class="normal">Velçaninov biraz sonra oturduğu yerden kalktı, zile basarak Mavra’yı çağırdı, emir verdi.</p>

    <p class="normal">Pavel Pavloviç anlamsız ve zamansız bir kahkaha atarak bağırdı:</p>

    <p class="normal">“Şimdi, dokuz sene ayrılıktan sonra, sen ve mutlu buluşmamız şerefine içeceğiz. Şimdi sizin sıranız. Tek gerçek dost olarak bir siz kalıyorsunuz! Stepan Mihailoviç Bugatov bitti! Şairin dediği gibi:</p>

    <p class="normal"><span class="ideitalik">Büyük Patrokl’a olanlar oldu</span>,</p>

    <p class="normal"><span class="ideitalik">Alçak Tersit ise daha yaşıyor!</span>”</p>

    <p class="normal">Ve bu ‘Tersit’ ismini söylerken parmağı ile kendini gösteriyordu. Velçaninov içinden: “Kaba adam, ne söyleyeceksen çabuk söyle, çünkü böyle gizli kapaklı konuşmayı sevmem,” diyordu. Öfkesi artıyor, kendini zor tutuyordu. Alaycı bir tavırla sordu:</p>

    <p class="normal">“Stepan Mihailoviç’e size ettiği hakaretten dolayı düşmanlığınız vardı, onun ölümüne son derece sevinmeniz gerekir; neden tam tersi, üzülüyorsunuz?”</p>

    <p class="normal">“Sevinmek mi? Neden sevineyim?”</p>

    <p class="normal">“Sizin yerinizde olsam sevinirdim.”</p>

    <p class="normal">“O halde duygularım konusunda yanılıyorsunuz. Boşuna mı demişler: Ölmüş bir düşman iyidir, yaşayan bir düşmansa ondan da iyidir...”</p>

    <p class="normal">Velçaninov kötü ve saldırgan bir dille:</p>

    <p class="normal">“Fakat siz onu hayattayken beş sene her gün gördünüz yanılmıyorsam ve onu bol bol seyredecek vaktiniz vardı,” dedi.</p>

    <p class="normal">Pavel Pavloviç yine yerinden sıçradı:</p>

    <p class="normal">“Fakat o zaman biliyor muydum, biliyor muydum ki?” diye bağırdı. Beklediği konuya geldiği için sevinmiş gibi bir hali vardı; “Beni ne sanıyorsunuz?”</p>

    <p class="normal">Ve birdenbire gözlerinde, o ana kadar alaycı ve iğrenç bir tiksintiyle burkulan yüzünü değiştiren, yeni bir anlam parladı.</p>

    <p class="normal">Velçaninov şaşırarak:</p>

    <p class="normal">“Nasıl! Bir şeyden haberiniz yok muydu? diye sordu.”</p>

    <p class="normal">“Yok canım! Gözümle gördüğümü mü sanıyorsunuz? Sizin gibi ilahlar için insanlar köpekle birdir; herkesi kendiniz gibi karaktersiz sanırsınız! Bu sözümü de hak ettiniz.”</p>

    <p class="normal">Masaya hızla yumruğunu indirdi, ama çıkardığı gürültüden kendisi de korkarak boş boş çevresine baktı.</p>

    <p class="normal">Velçaninov’un yine kendine güveni gelmişti:</p>

    <p class="normal">“Beni dinleyiniz Pavel Pavloviç, kabul edersiniz ki, haberiniz olmuş veya olmamış, bu konu beni ilgilendirmiyor. Eğer haberiniz olmamışsa, bu şüphesiz şerefiniz lehinedir, her ne kadar... Bu sırrı açıklamak için neden beni seçtiğinizi bilmiyorum?”</p>

    <p class="normal">Pavel Pavloviç gözlerini yere dikmiş:</p>

    <p class="normal">“Sizin için değil... Kızmayınız... Sizin için değil...” diye kekeledi.</p>

    <p class="normal">Mavra şampanyayı getirdi.</p>

    <p class="normal">Pavel Pavloviç değişiklik yaratan bir şeyin araya girmesine çok sevindi:</p>

    <p class="normal">“İşte geldi!” diye bağırdı, “bardak da getiriniz kadıncağızım, bardak da! İyi! Mükemmel! Bize gerekli olan da bu kadar. Şişe açık mı? Yaşa kadınım yaşa! Artık gidebilirsiniz!”</p>

    <p class="normal">Cesaretini toplamıştı; yeniden küstah bir bakışla gözlerini Velçaninov’a dikti. Alaycı bir tavırla:</p>

    <p class="normal">“İtiraf ediniz ki, bütün bunlar sizi çok düşündürüyor; hiç de biraz önce dediğiniz gibi sizin için eşit değil. Nitekim şimdi daha fazla anlatmadan kalkıp gitsem müthiş bir hayal kırıklığına uğrayacaksınız, itiraf ediniz!”</p>

    <p class="normal">“Hiç de değil, tamamen yanılıyorsunuz.”</p>

    <p class="normal">Pavel Pavloviç’in gülümsemesi: “Yalan söylüyorum!” diyordu.</p>

    <p class="normal">“İyi! Öyleyse içelim!”</p>

    <p class="normal">Bardakları doldurdu. Kadehini kaldırdı:</p>

    <p class="normal">“Zavallı dost Stepan Mihailoviç’in geçmişte kalan sağlığına içelim.”</p>

    <p class="normal">Velçaninov kadehini masanın üzerine bırakarak:</p>

    <p class="normal">“Ben böyle uygunsuz bir dilekle içmem,” dedi.</p>

    <p class="normal">“Neden sanki? Çok güzel bir dilek.”</p>

    <p class="normal">“Buraya gelirken sarhoş muydunuz?”</p>

    <p class="normal">“Şöyle biraz içmiştim. Niçin sordunuz?”</p>

    <p class="normal">“Bir şey için değil; yalnız önceki gece ve özellikle bu sabah Natalya Vasiliyevna’nın ölümüne samimi bir şekilde üzüldüğünüzü görür gibi olmuştum da...”</p>

    <p class="normal">Pavel Pavloviç yaydan fırlar gibi yerinden sıçradı:</p>

    <p class="normal">“Bu üzüntümün şu anda daha az samimi olduğunu kim söyleyebilir ki?”</p>

    <p class="normal">“Böyle bir şey demek istemedim; fakat kabul ediniz ki, Stepan Mihailoviç hakkında yanılmış olabilirsiniz ve bu da önemlidir.”</p>

    <p class="normal">Pavel Pavloviç gözünü kırparak alay etti:</p>

    <p class="normal">“Ah! Stepan Mihailoviç hakkında bildiklerimi nasıl öğrendiğimi anlamak arzusuyla yanıp tutuşuyorsunuz!”</p>

    <p class="normal">Velçaninov kızardı:</p>

    <p class="normal">“Tekrar edeyim ki bu beni ilgilendirmez.”</p>

    <p class="normal">“Şu adamı şişesiyle birlikte kapı dışarı etsem nasıl olur?” diye düşünüyor, öfkesi artıyor, yüzüne kan çıkıyordu. Pavel Pavloviç ona cesaretini geri vermek ister gibi:</p>

    <p class="normal">“Bütün bunların hiçbir önemi yok!” dedi ve kadehini doldurdu.</p>

    <p class="normal">“Bu olayı nasıl öğrendiğimi hemen anlatarak sizi yakıp kavuran merak ateşini söndüreceğim... Çünkü siz coşkulu bir adamsınız. Aleksi İvanoviç, coşkulu bir adam! Ha! Ha! Yalnız bana bir sigara veriniz, çünkü geçen marttan beri...”</p>

    <p class="normal">“Buyurun.”</p>

    <p class="normal">“Evet geçen marttan beri sigara içmeye başladım. Şimdi anlatayım: Verem hastalığı, bilirsiniz sevgili dostum... Çok garip bir hastalıktır. Verem hastası çoğu kez farkına varmadan ölür. Natalya Vasiliyevna, vefat etmeden beş saat önce, iki hafta sonra kırk elli kilometre uzakta oturan teyzesini gidip görmeyi tasarlıyordu. Diğer taraftan birçok kadının ve belki birçok da erkeğin eski aşk mektuplarını saklama alışkanlıkları olduğunu elbette bilirsiniz... En iyisi bunları yakmaktır, değil mi? Hayır işte, öyle değil! Tam tersine en küçük bir kâğıt parçasını bile kıymetli bir mal gibi kutulara yerleştirirler; hatta onları numaralayarak sene sene, cins cins, seri seri tasnif ederler. Böyle davranmakla bir teselli mi bulurlar, bilmiyorum; fakat ara sıra bu mektupları karıştırdıkları zaman boş hatıralarla karşılaşırlar... Doğal olarak, ölmesine beş saat kala teyzesine gitmeyi tasarladığı zaman Natalya Vasiliyevna öleceğini aklına bile getirmiyordu; hatta ölümden bir saat öncesine kadar. Doktor Koh’u çağırttığı zaman bile öleceğini düşünmüyordu. Ancak bakınız ki, her şeye rağmen öldü. Sedef ve gümüş kakmalı siyah mektup kutusu yazı masasının gözünde kaldı. Bu kutu ona büyükannesinden kalmıştı, küçük anahtarıyla cici bir şeydi. Her şey, ama her şey, bu kutunun içindeydi: Yirmi senedir, sene sene, gün gün tasnif edilmiş. Stepan Mihailoviç de edebiyata çok meraklı olduğu için kutuda onun yazdığı yüz kadar mektup vardı: Bir dergide tutkulu bir aşk romanı gibi sürekli yayınlanmaya yetecek kadar yazı! Bu iş beş sene sürmüştü! Bazı mektuplara Natalya Vasiliyevna’nın el yazısıyla notlar da eklenmişti... Bir koca için ne hoş bir şey değil mi?”</p>

    <p class="normal">Velçaninov bir an düşündü ve Natalya Vasiliyevna’ya en küçük bir mektup veya bir pusula bile yazmamış olduğunu anımsadı. St. Petersburg’dan iki mektup yollamıştı, fakat bunlar, önceden kararlaştırıldığı gibi, hem karı hem kocaya hitap eden mektuplardı. Natalya Vasiliyevna’dan aldığı ve artık T.’ye dönmemesini bildiren mektuba ise cevap vermemişti.</p>

    <p class="normal">Pavel Pavloviç sözünü bitirince, küstahça ve soru dolu bir gülümsemeyle sustu, sonra:</p>

    <p class="normal">“Niçin küçük sorumu cevapsız bıraktınız?” dedi.</p>

    <p class="normal">“Hangi küçük soru?”</p>

    <p class="normal">“Bir kocanın böyle bir kutu bulduğu zaman hissettiği şeylerin hoş olup olmadığı konusundaki sorum!”</p>

    <p class="normal">Velçaninov heyecanlı bir tavırla:</p>

    <p class="normal">“Bana ne!” diyerek ayağa kalktı ve odanın içinde yürümeye başladı.</p>

    <p class="normal">“Bahse girerim ki şu anda içinizden: “Hayvan herif, şerefsizliğini ortaya döküyor,” diyorsunuzdur. Ha! Ha! Benden iğrendiğiniz yüzünüzden okunuyor.”</p>

    <p class="normal">“Böyle bir şey demiyorum. Tam tersi. Size hakaret eden adamın ölümü sizi heyecanlandırdı ve sonra çok şarap içmişsiniz. Durumunuzu anlıyorum; Bugatov’un yaşamasını niçin istediğinizi çok iyi anlıyorum ve onun ölümünden doğan hoşnutsuzluğunuzu takdir ediyorum, ama...”</p>

    <p class="normal">“Peki, sizce Bugatov’un yaşamasını neden istiyordum?”</p>

    <p class="normal">“Bu sizin bileceğiniz bir şey.”</p>

    <p class="normal">“Bahse girerim ki aklınıza düello geldi.”</p>

    <p class="normal">Gittikçe sinirlenen Velçaninov:</p>

    <p class="normal">“Hay Tanrı iyiliğinizi versin!” diye bağırdı. ”Ben yalnız şunu düşünüyordum ki, mert bir adam böyle bir durum karşısında garip gevezeliklere, anlamsız somurtmalara, gülünç inlemelere ve insanı iğrendiren gizli kapaklı sözlere ihtiyaç duymaz, çünkü bu gibi durumlar insanı küçük düşürür; onun yapacağı şey, rahatlıkla, açıkça, mert bir adam gibi hareket etmektir.”</p>

    <p class="normal">“Ha! Ha! Şu halde ben mert bir adam değilim, öyle mi?”</p>

    <p class="normal">“Bu da sizin bileceğiniz bir şey... Fakat sonuçta niçin Bugatov’un yaşamasına ihtiyacınız vardı?”</p>

    <p class="normal">“Niçin, öyle mi? Niçin olacak, sevgili dostumun yüzünü ara sıra görmek için; yalnız bunun için bile olsa yaşamasını isterdim! Bir şişe getirtir, karşı karşıya içerdik.”</p>

    <p class="normal">“O sizinle karşı karşıya içmek istemezdi.”</p>

    <p class="normal">“Neden içmezmiş? Siz benimle içiyorsunuz ya; o niçin daha ince eleyip sık dokusun?”</p>

    <p class="normal">“Fakat ben sizinle içmedim ki.”</p>

    <p class="normal">“Peki, neden birdenbire bu kadar gururlu davranıyorsunuz?”</p>

    <p class="normal">Velçaninov sinirli bir kahkaha savurdu:</p>

    <p class="normal">“Aman Tanrım, gerçekten zalimsiniz! Ben sizi sadece bir ‘koca’ sanıyordum.”</p>

    <p class="normal">Pavel Pavloviç irkildi:</p>

    <p class="normal">“Bir ‘koca’ mı? Bu da ne demek?”</p>

    <p class="normal">“Hiçbir şey değil... Bir tür insan. Anlatılması uzun sürer. Sonra rica ederim, gitme zamanı geldi, canımı sıkıyorsunuz, artık gitseniz iyi olur!”</p>

    <p class="normal">“Peki, niçin ‘zalim’ olayım? Çünkü zalim dediniz.”</p>

    <p class="normal">“Şaka olsun diye söyledim.”</p>

    <p class="normal">“Bu sözünüzle ne demek istediniz? Rica ederim Aleksi İvanoviç, Tanrı aşkına, İsa aşkına bunu bana söyleyiniz!”</p>

    <p class="normal">Velçaninov öfkelenerek:</p>

    <p class="normal">“Aman canım... Yeter artık! Vakit geldi dedim ya, haydi gidiniz!” diye bağırdı.</p>

    <p class="normal">Pavel Pavloviç dokunaklı bir sesle, yalvararak:</p>

    <p class="normal">“Hayır yetmez!” dedi. “Belki sizi sıkıyorum, ama böyle kalkıp gitmeyeceğim, çünkü gitmeden önce sizinle içmek, kadeh kaldırmak istiyordum. İçelim, giderim; ama içmeden, asla!”</p>

    <p class="normal">“Baksanıza bana, Pavel Pavloviç, cehennem olacak mısınız, olmayacak mısınız?”</p>

    <p class="normal">“Gideceğim ama beraber içtikten sonra! Siz benimle içmek istemediğinizi söylediniz; işte ben de, benimle içmenizi istiyorum!”</p>

    <p class="normal">Artık anlamsız gülmüyor, duygularını saklamıyordu. Yüzünün bütün çizgilerinde öyle büyük bir değişim oldu ki Velçaninov şaşırdı.</p>

    <p class="normal">“Haydi, Aleksi İvanoviç, içelim; haydi artık reddetmeyiniz!”</p>

    <p class="normal">Pavel Pavloviç yalvardığı sırada, rakibinin elini sımsıkı yakalamış garip bir biçimde ona bakıyordu.</p>

    <p class="normal">Konunun bir bardak şampanya içmekten başka bir şey olduğu anlaşılmıştı. Velçaninov:</p>

    <p class="normal">“Çok istiyorsanız, öyle olsun,” diye mırıldandı; “ama şişenin dibi kalmış...”</p>

    <p class="normal">“İki kadeh çıkar, zaten tortusu da yok; haydi içelim, kadeh kaldıralım! Lütfen kadehinizi elinize alınız!”</p>

    <p class="normal">Kadehleri birbirine vurdular ve içtiler.</p>

    <p class="normal">“Pekâlâââ! Şimdi... Demek ki... Ah!”</p>

    <p class="normal">Pavel Pavloviç elini alnına koydu ve bir süre böyle kaldı. Velçaninov bekliyordu; her şeyi, son kelimesine kadar anlatacağını düşünüyordu.</p>

    <p class="normal">Ama Pavel Pavloviç bir şey söylemedi. Dudaklarında, ağzını burkan, ürperti ve alay dolu bir gülümsemeyle Velçaninov’a bakıyordu. Velçaninov ayağını yere vurarak öfkeyle bağırdı:</p>

    <p class="normal">“Benden ne istiyorsunuz, sarhoş adam? Benimle alay mı ediyorsunuz?”</p>

    <p class="normal">Öteki, eliyle onu yatıştırmak isteyen bir hareket yaparak acele acele:</p>

    <p class="normal">“Bağırmayın, bağırmayın; bağırmaya ne gerek var?” dedi. “Alay etmiyorum! Ah! Ne olduğunuzu, şimdi benim için ne olduğunuzu biliyor musunuz?”</p>

    <p class="normal">Ve ani bir hareketle Velçaninov’un elini yakalayarak öptü. Öteki elini çekmeye zaman bulamamıştı.</p>

    <p class="normal">“İşte şimdi benim için busunuz. Ve şimdi cehennem oluyorum!”</p>

    <p class="normal">Velçaninov:</p>

    <p class="normal">“Durunuz, durunuz!” diye bağırdı, “az daha unutacaktım...”</p>

    <p class="normal">Pavel Pavloviç kapıya varmıştı; dönüp geldi. Velçaninov hemen hemen yavaş bir sesle, yavaşça, kızararak ve gözlerini başka bir yere çevirerek:</p>

    <p class="normal">“Yarın mutlaka Pogoreltsev’lere giderek onlarla tanışmanız, kendilerine teşekkür etmeniz gerekiyor... Ama mutlaka...”</p>

    <p class="normal">Pavel Pavloviç alışılmış olmayan bir aceleyle ve ısrar etmeye gerek olmadığını anlatan bir el hareketiyle:</p>

    <p class="normal">“Şüphesiz, şüphesiz,” dedi, “mutlaka... Elbette!”</p>

    <p class="normal">“Özellikle Liza sizi görmek istiyor.”</p>

    <p class="normal">Pavel Pavloviç:</p>

    <p class="normal">“Liza?” diye tekrarladı, “Liza? Bilir misiniz önceleri Liza benim için neydi ve şimdi nedir?” Kendinden geçmiş gibi bağırıyordu. “Fakat bütün bunları... Bütün bunları sonra konuşuruz… Şimdilik... Benimle içmiş olmanız yeterli değil, Aleksi İvanoviç, bana başka bir doyum daha gerekiyor...”</p>

    <p class="normal">Şapkasını iskemlenin üstüne koydu ve yeniden soluk soluğa, Velçaninov’un yüzüne baktı. Birdenbire:</p>

    <p class="normal">“Beni öpünüz, Aleksi İvanoviç!” dedi.</p>

    <p class="normal">Velçaninov geri geri giderek:</p>

    <p class="normal">“Siz sarhoşsunuz!” diye bağırdı.</p>

    <p class="normal">“Sarhoş mu? Evet doğru, fakat sorun bunda değil; beni öpünüz, Aleksi İvanoviç... Ah! Beni öpmeniz gerekiyor! Ben biraz önce elinizi öptüm!”</p>

    <p class="normal">Velçaninov kafasına sopa yemiş gibi bir an sessiz kaldı. Sonra ani bir jestle, pek yakınında duran Pavel Pavloviç’e doğru eğildi ve onu kötü kötü, içki kokan dudaklarından öptü. Bütün bunlar o kadar çabuk, o kadar garip oldu ki, Velçaninov gerçekten adamı öpüp öpmediğini anlayamadı.</p>

    <p class="normal">Pavel Pavloviç sarhoşlara özgü bir biçimde ve gözleri parlayarak:</p>

    <p class="normal">“Ah! İşte şimdi… İşte şimdi...” diye bağırdı. “Ah! görüyor musunuz, kendi kendime demiştim: Nasıl! O da mı? Şu halde, doğruysa kime güvenmeli?”</p>

    <p class="normal">Ve hıçkırarak ağladı.</p>

    <p class="normal">“Şimdi benim için nasıl bir dost olduğunuzu anlıyor musunuz?”</p>

    <p class="normal">Şapkasını aldı ve kaçar gibi oradan çıktı. Velçaninov, Pavel Pavloviç’in ilk ziyaretinden sonra olduğu gibi bir süre, olduğu yerde, ayakta kaldı... Ve kararını verdi:</p>

    <p class="normal">“Sarhoş ve garip adamın biri! Başka hiçbir şey değil!” dedi ve omuzunu silkti. Soyunup yatağa girdiği sırada yine: “Şüphesiz başka bir şey değil,” diye onayladı.</p>
  </div>

  <div class="calibre3" id="calibre_pb_9"></div>
</body>
</html>
