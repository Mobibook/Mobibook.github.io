<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">IV</h2>

    <p class="normal">‘Kaçmak’ Pavel Pavloviç’in aklından bile geçmemişti; neden acaba Velçaninov böyle bir soru sormuştu: Büyük bir olasılıkla, kendisi de ne yaptığını bilmiyordu. Pokrov mahallesindeki bir dükkâna otelin yerini sormak için girdi. Yakında dar bir sokak içinde bulunan oteli gösterdiler. Trusotski’nin avlunun sonundaki binaların birinde, Marya Sisoyevna’nın yanında, mobilyalı bir dairede kaldığını söylediler. Binanın dar ve pis merdiveninden ikinci kata çıkarken birinin ağladığını duydu. Bu, yedi sekiz yaşlarında bir çocuğun ağlayışına benziyordu. Tutulmak istenen hıçkırıklar, çığlıklar, ayak sesleri ve bir adamın sert ve boğuk sesi duyuluyordu. Anlaşılan, adam çocuğu yatıştırmaya çalışıyor, ağladığının duyulmaması için de elinden geleni yapıyor, fakat kendisi ondan fazla gürültü ediyordu; adamın sesi sertti ve çocuk af diliyor gibiydi. Velçaninov, her iki tarafında birer kapı bulunan dar bir koridora girdi; iri yarı, çok şişman ve kötü giyinmiş bir kadına rastladı, ona Pavel Pavloviç’i sordu. Kadın, parmağıyla hıçkırıkların geldiği kapıyı gösterdi. Kırk yaşlarında olan bu kadının geniş ve kırmızı yüzü nefret ifadesiyle doluydu. Merdivene doğru giderken:</p>

    <p class="normal">“Galiba, hoşuna gidiyor!” diye söylendi.</p>

    <p class="normal">Velçaninov kapıya vuracaktı, fakat düşüncesini değiştirdi, doğrudan doğruya kapıyı açtı ve içeri girdi. Oda küçüktü, boyalı tahtadan bir sürü eşya ile doluydu; Pavel Pavloviç odanın ortasında ayakta duruyordu; tam giyinmemişti, yeleği ve ceketi yoktu; yüzü öfkeden kızarmıştı; fakir ama yetişkin genç bir kız gibi siyah yünlü kumaştan kısa, tek bir parçadan oluşan elbise giydirilmiş sekiz yaşında bir kız çocuğunu bağırıp çağırarak ve belki de döverek sakinleştirmeye çalışıyordu. Çocuk tam bir sinir krizi geçiriyor gibiydi; sarsıntılı hıçkırıklarla ağlıyor, yalvararak, acımasını sağlamak ister gibi ellerini Pavel Pavloviç’e doğru uzatıyordu. Fakat sahne birdenbire değişti: Küçük kız, yabancıyı görür görmez bir çığlık atarak bitişik odaya kaçtı. Birden sakinleşen Pavel Pavloviç’in yüzünde, tıpkı bir gece önce Velçaninov’un kapıyı aniden açarak onunla burun buruna geldiği zamanki gibi geniş bir gülümseme belirdi.</p>

    <p class="normal">Pavel Pavloviç çok şaşırmış bir tavırla:</p>

    <p class="normal">“Aleksi İvanoviç!” diye bağırdı. “Hiç ummuyordum... İçeriye girsenize, lütfen! Şuraya divana... Hayır, hayır koltuğa buyurun... Fakat ne kadar!..”</p>

    <p class="normal">Ceketini hemen sırtına geçirdi.</p>

    <p class="normal">“Resmiyete gerek yok; rahatınıza bakın.”</p>

    <p class="normal">Velçaninov bir iskemleye oturdu.</p>

    <p class="normal">“Yok... yok… İzninizle giyineyim; böyle biraz daha insana benziyorum. Fakat neden öyle bir köşeye çekildiniz? Şuraya, masanın yanındaki koltuğa oturunuz... Hiç beklemiyordum...”</p>

    <p class="normal">Velçaninov’un hemen yanına onu iyi görecek şekilde bir hasır iskemleye oturdu.</p>

    <p class="normal">“Neden geleceğimi ummuyordunuz? Bu saatte ziyaretinize geleceğimi dün gece söylememiş miydim?”</p>

    <p class="normal">“Söylemiştiniz, ama geleceğinizi ummuyordum. Sabahleyin dün gece olup biteni düşününce, artık sizi görmekten ümidi kesmiştim.”</p>

    <p class="normal">Velçaninov etrafa bir göz attı. Oda karışıktı, yatak düzeltilmemişti, elbiseler gelişigüzel sağa sola atılmıştı. Masanın üstünde kirli kahve fincanları, ekmek kırıntıları, yarıya kadar boşalmış bir şampanya şişesi ve bir bardak vardı. Bitişik odaya doğru bir baktı: Hiç ses duyulmuyordu. Küçük kız susmuş, kıpırdamıyordu.</p>

    <p class="normal">Velçaninov şişeyi göstererek:</p>

    <p class="normal">“Nasıl, şimdi bununla mı vakit geçiriyorsunuz?” diye sordu.</p>

    <p class="normal">Pavel Pavloviç utanç içinde:</p>

    <p class="normal">“Merak etmeyin! Hepsini içmedim,” dedi.</p>

    <p class="normal">“Kabul ediniz ki, çok değişmişsiniz!”</p>

    <p class="normal">“Evet, kötü bir alışkanlık! Fakat bana güvenin, o andan itibaren... Yalan söylemiyorum... Zaten elimden gelmez... Fakat endişelenmeyin, Aleksi İvanoviç, şu anda sarhoş değilim ve dün akşamki gibi saçmalamayacağım... Yemin ederim bütün bunlar hep o andan beri!... Ah! Ah! Bundan altı ay önce biri değişeceğimi söylemiş ve bugünkü halimi bir aynada bana göstermiş olsaydı asla inanmazdım.”</p>

    <p class="normal">“Demek dün gece sarhoştunuz?”</p>

    <p class="normal">Pavel Pavloviç utangaç bir tavırla ve gözlerini önüne eğerek kısık bir sesle itiraf etti:</p>

    <p class="normal">“Evet. Fazla içmemiştim, fakat size gelmeden önce sarhoştum. Size bunu anlatmam gerekiyor, çünkü sarhoş olduktan sonra kötü bir adam oluyorum. Yani sarhoşluğum geçince kötü, deli gibi oluyorum ve çok acı çekiyorum. Belki de bana içtiren kederdir. O zamanlar saçma ve karşımdakini küçük düşüren şeyler söylediğim oluyor. Dün gece beni çok garip bulmuş olacaksınız...”</p>

    <p class="normal">“Yaptıklarınızı hatırlamıyor musunuz?”</p>

    <p class="normal">“Hatırlamaz olur muyum? Çok iyi hatırlıyorum.”</p>

    <p class="normal">“Görüyor musunuz, Pavel Pavloviç, ben de düşündüm ve size söylemem gerekiyor... Dün gece size karşı fazla öfkeli, fazla sabırsız davrandım, bunu kabul ediyorum. Bazen kendimi iyi hissetmediğim oluyor ve beklenilmedik ziyaretiniz, özellikle gece...”</p>

    <p class="normal">Pavel Pavloviç, kendini suçlar gibi başını sallayarak:</p>

    <p class="normal">“Evet, geceleyin, geceleyin!” dedi. “Bunu nasıl yaptığımı bilmiyorum. Fakat siz kapıyı açmamış olsaydınız kuşkusuz içeri girmeyecektim... Dönüp gidecektim... Bir hafta önce evinize bir kere daha geldim, İvan İvanoviç, fakat sizi bulamadım... Belki de artık bir daha gelmemeliydim. Durumumu biliyorum İvan İvanoviç... Yolda birbirimize rastladık ve her seferinde kendime: “Bak artık beni tanımıyor, bak artık başını çeviriyor,” diyordum. Dokuz sene; az zaman değil; yanınıza gelmeye cesaret edemiyordum. Dün geceye gelince... Saati unutmuştum. Bütün bunların nedeni şu içki ve duygularım! Çok saçma oldu! Dün geceki kaba davranışıma rağmen geçmişe saygı duyarak beni görmeye geldiniz, siz olduğunuz gibi davranmasaydınız tekrar dostluğunuza kavuşmak ümidini ebediyen kaybedecektim.”</p>

    <p class="normal">Velçaninov dikkatle dinliyordu: Bu adam samimi ve içten, hatta büyük bir ciddiyetle konuşuyordu. Bununla beraber Velçaninov ona hiç güvenemiyordu.</p>

    <p class="normal">“Pavel Pavloviç, galiba burada yalnız değilsiniz! İçeri girdiğim zaman gördüğüm küçük kız kimdi?”</p>

    <p class="normal">Pavel Pavloviç şaşırmış gibi kaşlarını kaldırdı, sonra açık ve sevimli bir bakışla, gülümseyerek:</p>

    <p class="normal">“O küçük kız da ne demek? Onun adı Liza!”</p>

    <p class="normal">Velçaninov kekeledi:</p>

    <p class="normal">“Hangi Liza?”</p>

    <p class="normal">Aniden, içinde bir şeyler kımıldadı. Düşünceleri hızlanmıştı. İçeri girdiği zaman çocuğu görünce biraz şaşırmış, ama hiçbir şey sezmemiş, düşünmemişti. Pavel Pavloviç gülümseyerek ısrar etti:</p>

    <p class="normal">“Hangi Liza olacak, Liza’mız, kızımız Liza!”</p>

    <p class="normal">“Nasıl Liza’nız? Şu halde Natalya Vasiliyevna’nın... Merhumenin çocuğu mu oldu?”</p>

    <p class="normal">Velçaninov bunu boğuk, kısık, fakat sakin bir sesle soruyordu.</p>

    <p class="normal">“Elbette... Ama sahi, siz bunu bilemezdiniz. Yüce Tanrı siz gittikten sonra onu bize verdi...”</p>

    <p class="normal">Pavel Pavloviç, iskemlesinin üstünde kımıldadı; biraz kederli görünüyordu, fakat sakindi. Velçaninov sararmış bir yüzle:</p>

    <p class="normal">“Haberim olmadı,” dedi.</p>

    <p class="normal">“Sahi, sahi! Nasıl haberiniz olabilirdi! Merhume ve ben tamamen ümidimizi kesmiştik. Oysa yüce Tanrı bizleri takdis etti! Çocuk doğunca ne hissettiğimi yalnız o bilir. Siz ayrıldıktan tam bir sene sonra doğdu. Hayır tam bir sene değil... Durun bir düşüneyim... Sanırım siz ekimde, hatta kasımda ayrıldınız değil mi?</p>

    <p class="normal">“Ben T.’den eylülde, 12 Eylül’de ayrıldım; iyice hatırlıyorum...”</p>

    <p class="normal">Pavel Pavloviç çok şaşırdı:</p>

    <p class="normal">“Yok canım, sahi eylülde mi? Hımm!.. Aklım nerede bilmem? Öyle ise yeniden hesap edelim: Siz 12 Eylül’de hareket etmişsiniz, Liza da 8 Mayıs’ta doğdu; eylül, ekim, kasım, aralık, ocak, şubat, mart, nisan; demek hareketinizden aşağı yukarı sekiz ay sonra! Bilseniz merhume ne kadar...”</p>

    <p class="normal">Velçaninov karşısındakinin sözünü keserek, boğuk bir sesle:</p>

    <p class="normal">“Buraya çağırsanıza, tanıştırsanıza...” diye rica etti.</p>

    <p class="normal">Pavel Pavloviç sözünü tamamlamadan:</p>

    <p class="normal">“Hemen, derhal,” dedi.</p>

    <p class="normal">Ve hemen Liza’nın bulunduğu küçük odaya gitti.</p>

    <p class="normal">Aradan üç dört dakika geçti; küçük odada alçak sesle hızlı hızlı konuşuluyordu; sonra küçük kızın sesi duyuldu. Velçaninov: “Galiba rahat bırakılmasını rica ediyor,” diye düşündü. Nihayet odadan çıktılar. Pavel Pavloviç:</p>

    <p class="normal">“Çok utanıyor,” dedi, “o kadar utangaç, o kadar mağrur ki... Tıpkı merhume!”</p>

    <p class="normal">Liza gözleri yerde içeri girdi. Babası elinden tutuyordu. Uzun boylu, ince yapılı, çok güzel bir kızdı. İri mavi gözlerini aniden kaldırdı, yabancı adamı meraklı ciddi bir bakışla süzdü, sonra tekrar başını önüne eğdi. Bakışında yabancı bir adamla yalnız kaldıkları zaman bir köşeye saklanıp onu güvensiz bir tavırla inceleyen çocukların ciddiliği vardı; fakat bu bakışta belki başka bir anlam, bir çocuk düşüncesinden başka bir şey de vardı. Galiba Velçaninov böyle bir şey sezdiğini sandı. Baba, kızının elinden tutarak Velçaninov’un önüne kadar getirdi.</p>

    <p class="normal">“Bak, anneni tanıyan bir amca; her ikimizi de çok severdi; korkacak bir şey yok; haydi ver elini.”</p>

    <p class="normal">Çocuk biraz eğildi ve çekingen bir tavırla elini uzattı. Pavel Pavloviç gözlerini Velçaninov’dan ayırmadan açıkladı:</p>

    <p class="normal">“Natalya Vasiliyevna, çocuğun reverans yapmasını istemiyordu; onun için böyle İngilizler gibi hafifçe eğilip elini uzatarak selamlamayı öğretti.”</p>

    <p class="normal">Velçaninov, Pavel Pavloviç’in kendisini incelediğini hissediyordu; fakat artık heyecanını saklamaya çalışmıyordu bile. Oturduğu yerde hareketsiz duruyor ve Liza’nın elini elinin içinde tutarak dikkatle çocuğa bakıyordu. Fakat Liza düşünüyordu, elini yabancının elinin içinde unutmuş, gözlerini babasından ayırmıyordu. Onun bütün söylediklerini korku dolu bir ifadeyle dinliyordu. Velçaninov bu iri mavi gözleri hemen tanıdı, fakat onun en çok gözüne çarpan şey, yüzünün hayret verici ve pek nazik beyazlığı ile saçlarının rengiydi. Çocuğun şahsında kendini bunlarla teşhis ediyordu. Yüzün şekli ve dudakların çizgisi açıkça Natalya Vasiliyevna’yı hatırlatıyordu.</p>

    <p class="normal">Bu sırada Pavel Pavloviç büyük bir heyecanla bir şeyler anlatmaya koyulmuştu; fakat Velçaninov onu duymuyordu. Yalnız son cümleyi duyabildi:</p>

    <p class="normal">“...Böylece, Aleksi İvanoviç, Tanrı bize bu mutluluğu bağışladığı zaman ne kadar sevindiğimizi bilemezsiniz. Doğduğu günden itibaren o benim her şeyim oldu ve Tanrı mutluluğumu elimden alacak olsa bile hiç olmazsa Liza’nın kalacağını düşünüyordum. Bundan eminim!”</p>

    <p class="normal">Velçaninov:</p>

    <p class="normal">“Peki, Natalya Vasiliyevna? O sevinmedi mi?” diye sordu.</p>

    <p class="normal">Pavel Pavloviç’in yüzü buruştu:</p>

    <p class="normal">“Natalya Vasiliyevna mı? Onu benim kadar siz de bilirsiniz. Hatırlarsınız, çok konuşmasını sevmezdi; yalnız ölüm döşeğinde... İşte o zaman her şeyi söyledi! Evet, ölümünden bir gün önce, aniden sinirlenip kızdı: Bütün ilaçlarla kendisini öldürmek istediklerini, basit bir ateşten başka bir şeyi olmadığını, her iki doktorumuzun da bir şeyden anlamadıklarını, Doktor Koh olsaydı (Hatırlıyor musunuz bir askeri hekim vardı... Hani şu ihtiyar) kendisini on beş günde iyi edeceğini söyledi durdu... Ölmeden beş saat önce, Liza’nın vaftiz annesi olan teyzesini doğum günü için, şehir dışındaki evine gidip kutlamak gerektiğini hatırladı...”</p>

    <p class="normal">Velçaninov, Liza’nın elini bırakmadan ayağa kalktı. Çocuğun, babasına yönelttiği bakışında siteme benzer bir ifade vardı. Velçaninov:</p>

    <p class="normal">“Sakın hasta olmasın?” diye sordu.</p>

    <p class="normal">Pavel Pavloviç endişeli ve kuru bir sesle:</p>

    <p class="normal">“Hasta mı? Sanmam...” dedi, “bildiğiniz gibi... İşlerimiz... Sonra çocukta bir gariplik, bir sinirlilik var... annesinin ölümünden sonra on beş gün hasta yattı... Bir tür sinir krizi... Siz geldiğiniz zaman hıçkırıklarla ağlıyordu!... Duyuyor musun, Liza, duyuyor musun?... Sebebi nedir biliyor musunuz? Hep aynı şey: Evde oturmuyormuşum, onu yalnız bırakıyormuşum, onu annesi hayattayken olduğu gibi sevmiyormuşum... En büyük sitemi bu. Oyuncaklarıyla oynayacak yerde böyle anlamsız şeylerle uğraşıyor. Fakat burada beraber oynayabileceği bir çocuk da yok!”</p>

    <p class="normal">“Burada yalnız iki kişi misiniz?”</p>

    <p class="normal">“Evet bizden başka kimse yok... Sadece bir kadın var, günde bir kere gelir ve ortalığı toplar.”</p>

    <p class="normal">“Demek siz sokağa çıkıyor ve çocuğu burada tek başına bırakıyorsunuz!”</p>

    <p class="normal">“Elimden başka bir şey gelmiyor. Örneğin dün dışarı çıktım ve onu bu küçük odaya kilitledim; bugünkü hıçkırıkların bütün nedeni bu. Fakat başka türlü yapabilir miydim? Düşünün bir kere: İki gün önce ben evde yokken bahçeye inmiş, çocuğun biri başına taş atmış; bunun üzerine ağlamaya başlamış ve bahçede kimi gördüyse ona koşup, benim nerede olduğumu sormuş. Ne hoş bir şey değil mi? Ben bir saat için çıkıyorum ve dün akşam olduğu gibi, ertesi sabah eve dönüyorum! Ev sahibi kadın çilingir çağırıp kapıyı açtırmış ve çocuğu öyle odaya sokmuş! Ah ne sorumsuzluk biliyorum. Kendimi bir canavara benzetiyorum. Fakat ne yaparsın ki irademe sahip değilim...”</p>

    <p class="normal">Küçük çocuk korku dolu ve endişeli bir sesle:</p>

    <p class="normal">“Baba!” dedi.</p>

    <p class="normal">“Haydi bakayım, yine başlıyor musun? Biraz önce ne dedim ben sana?”</p>

    <p class="normal">Liza dehşet içinde kaldı, yumruklarını sıkarak:</p>

    <p class="normal">“Bir daha yapmam, bir daha yapmam!” diye bağırdı.</p>

    <p class="normal">Velçaninov soğukkanlılığını kaybederek yüksek sesle konuşmaya başladı:</p>

    <p class="normal">“İyi ama, burada bu şekilde yaşamaya devam edemezsiniz. Paranız varken, böyle bir binada, böyle sefil bir yerde bir çocukla yaşayamazsınız!”</p>

    <p class="normal">“Fakat bir hafta sonra buradan gideceğiz. Sonra, böyle bir yere bile az para verdiğimizi mi sanıyorsunuz? İnsanın ne kadar parası olursa olsun...”</p>

    <p class="normal">Velçaninov, gittikçe artan bir sabırsızlıkla ve ‘ne söyleyeceğini biliyorum... bu cevabının ne anlama geldiğini de biliyorum,’ demek isteyen bir tavırla Pavel Pavloviç’in sözünü kesti:</p>

    <p class="normal">“Peki,” dedi. “Bakın, size bir teklifim olacak. Biraz önce bir haftaya kadar gideceğinizi söylediniz. Bu, belki de on beş gün olur. Burada çok iyi tanıdığım bir aile var. Yirmi senedir akraba gibi evlerine girip çıkarım. Pogoreltsev ailesi. Evet, iyi bir insan olan Aleksandr Pogoreltsev’in işinizin yoluna girmesinde yardımı da olabilir. Şimdi yazlığa gittiler. Çok rahat bir köşkleri var. Karısı Klavdiya Petrovna Pogoreltseva benim için bir kardeş, bir anne gibidir. Sekiz çocuğu var; Liza’yı onlara götürmeme izin veriniz; zaman kaybetmemek için bu işi ben yapacağım. Çocuğu seve seve kabul ederler ve ona kızları, kendi kızları gibi davranırlar!”</p>

    <p class="normal">Velçaninov son derece sabırsızdı.</p>

    <p class="normal">Pavel Pavloviç, Velçaninov’un gözlerinin içine bakarak:</p>

    <p class="normal">“Olamaz!” dedi.</p>

    <p class="normal">“Neden? Neden olmasın?”</p>

    <p class="normal">“Çocuğu böyle başıboş bırakamam... Evet! Sizin gibi samimi bir dostla... Hayır bu da değil... Fakat sonuçta onlar kibar insanlardır, çocuğu nasıl kabul edeceklerini bilemem.”</p>

    <p class="normal">Velçaninov hemen hemen öfkeli bir tavırla:</p>

    <p class="normal">“Size söyledim ya!” diye bağırdı. “O eve kendi evim gibi girip çıkarım. Klavdiya Petrovna, benim tek bir sözüm üzerine, çocuğu benim çocuğumu karşılıyormuş gibi en iyi şekilde kabul edecektir... Hay Tanrı iyiliğinizi versin! Siz de çok iyi biliyorsunuz ki, bütün bunları laf olsun diye söylüyorsunuz!”</p>

    <p class="normal">Ayağını yere vurdu.</p>

    <p class="normal">“İyi ama çocuğun oraya bırakılması garip görünmeyecek mi? Arada bir çocuğu gidip görmem gerekecek; babasız kalması doğru değil. Ben öyle soylu insanların olduğu bir yere nasıl gidebilirim?”</p>

    <p class="normal">Velçaninov bağırıyordu:</p>

    <p class="normal">“Size söyledim: Onlar çok sade, mütevazı insanlardır. Çok da çocukları var. Liza orada yeniden hayata dönecek, isterseniz hemen yarın sizi tanıştırayım; nasıl olsa onlara bir teşekküre gitmeniz de gerekecektir; isterseniz her gün birlikte çocuğu görmeye de gideriz...”</p>

    <p class="normal">“Evet, ama...”</p>

    <p class="normal">“Aması yok! İnsanı çileden çıkaran bir şey varsa, o da itiraz etmek için sayıp döktüğünüz şeylerin saçma olduğunu sizin de bilmeniz! Bakın, bu akşam bana gelir, geceyi bende geçirirsiniz, sabahleyin de öğleyin orada olacak şekilde bizden çıkarız.”</p>

    <p class="normal">Pavel Pavloviç yumuşayarak razı oldu:</p>

    <p class="normal">“Beni utandırıyorsunuz. Üstelik geceyi de sizde mi geçireyim. Peki hangi yazlıktalar?”</p>

    <p class="normal">“Lesnoiye’de.”</p>

    <p class="normal">“Fakat bu kıyafetimizle mi? Yazlıkta da olsalar o kadar kibar insanların evine bu kıyafetle gidilir mi? Gerçekten... Anlatabiliyor muyum? Bir baba kalbi...”</p>

    <p class="normal">“Giysilerin ne önemi var. Üstelik yasta değil mi? Nasıl olsa başka bir şey giyemez. Üzerindeki elbise çok uygun. Yalnız temiz bir çamaşırla temiz bir yaka gerekiyor.”</p>

    <p class="normal">Doğrusu çocuğun yakası ve elbisesi altından görünen çamaşırı kirliydi. Pavel Pavloviç aceleyle:</p>

    <p class="normal">“Peki, hemen,” dedi. “Çamaşır verelim; Marya Sisoyevna’da olacak.</p>

    <p class="normal">“O halde bir araba çağırmak gerekiyor. Hemen!”</p>

    <p class="normal">Fakat bu sırada ortaya bir engel çıktı. Liza bütün kuvvetiyle karşı koyuyordu. Bütün bu konuşmaları dehşet içinde kalarak dinlemişti; eğer Velçaninov, Pavel Pavloviç’i ikna etmeye çalıştığı sırada ona da bir göz atmış olsaydı, yüzünün çizgilerinde derin bir çaresizlik ifadesini görürdü. Liza enerjik bir tavır ve ağır bir edayla:</p>

    <p class="normal">“Gitmeyeceğim,” dedi.</p>

    <p class="normal">“Görüyor musunuz... Tıpkı annesi!”</p>

    <p class="normal">“Ben annem gibi değilim! Ben annem gibi değilim!”</p>

    <p class="normal">Liza yumruklarını sıkarak bağırıyor ve annesine benzetilmesine karşı kendini savunuyordu.</p>

    <p class="normal">“Baba, baba, eğer beni bırakacak olursan...”</p>

    <p class="normal">Aniden Velçaninov’a döndü ve korku içinde kalan adama:</p>

    <p class="normal">“Siz de beni zorla götürecek olursanız,” dedi, “kendimi...”</p>

    <p class="normal">Daha fazlasını söyleyemedi. Pavel Pavloviç, sert bir hareketle onu elinden tutup, bitişik küçük odaya sürüklüyordu. O odadan, birkaç dakika fısıltılı konuşmalar ve tutulmaya çalışılan hıçkırıklar duyuldu. Velçaninov da oraya gitmeye karar verdiği sırada Pavel Pavloviç geldi ve zoraki bir gülümsemeyle, çocuğun biraz sonra gitmek için hazır olacağını söyledi. Velçaninov ona bakmamak için kendini zorladı, gözlerini çevirdi.</p>

    <p class="normal">İçeriye Marya Sisoyevna girdi. Bu, koridorda karşılaştığı kadındı. Getirdiği çamaşırları, Liza’nın güzel ve küçük çantasına yerleştirdi. Velçaninov’a dönerek:</p>

    <p class="normal">“Çocuğu siz mi götürüyorsunuz?” diye sordu. “Aileniz var mı? Büyük bir iyilik yapıyorsunuz; çok nazlı bir çocuktur, onu bir cehennemden kurtarıyorsunuz.</p>

    <p class="normal">Pavel Pavloviç homurdandı:</p>

    <p class="normal">“Haydi, haydi, Marya Sisoyevna!”</p>

    <p class="normal">“Ne haydisi! Burası cehennem değil de nedir? Her şeyi anlayacak yaşta bir çocuğun karşısında sorumsuz davranmak ayıp değil mi? Bir araba istiyormuşsunuz, Lesnoiye gideceksiniz değil mi?”</p>

    <p class="normal">“Evet, evet.”</p>

    <p class="normal">“Haydi hoşça kalın, Yolunuz açık olsun!”</p>

    <p class="normal">Liza sararmış bir yüzle küçük odadan çıktı ve çantayı eline aldı. Velçaninov’a bir kere bile bakmadı. Kendini tutuyordu. Veda etmek için, az önceki gibi babasının kollarına atılmadı, onun yüzüne bile bakmak istemediği açıkça görülüyordu. Babası onu alnından öptü ve okşadı; çocuğun dudakları sıkıştı, çenesi titredi, hâlâ babasına bakmıyordu. Pavel Pavloviç sarardı, elleri titredi; Velçaninov ona bakmamak için büyük çaba harcadığı halde bunun farkına vardı. Tek arzusu hemen hareket etmekti. “Bütün bunda benim bir suçum yok, bunun böyle olmasını kader istedi,” diye düşünüyordu. Aşağıya indiler. Marya Sisoyevna, Liza’yı öptü. Çocuk ancak arabaya bindiği zaman gözlerini babasına doğru kaldırdı, ellerini birbirine kenetleyerek bir çığlık attı. Bir saniye daha geçseydi kendisini arabadan atacak, babasına koşacaktı, fakat atlar yürümeye başlamıştı.</p>
  </div>

  <div class="calibre3" id="calibre_pb_7"></div>
</body>
</html>
