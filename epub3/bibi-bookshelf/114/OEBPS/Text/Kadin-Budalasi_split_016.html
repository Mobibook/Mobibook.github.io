<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">XIII</h2>

    <p class="normal">Odaya girdi. Gelen on dokuz yaşlarında genç bir adamdı. Güzel ve mağrur yüzü o kadar genç görünüyordu ki, on dokuz yaşında olduğu bile söylenemezdi; oldukça iyi giyinmişti; daha doğrusu ne giymişse çok yakışmıştı; kalın bukleler halindeki siyah saçları ve cesur bakışlı koyu renkli iri gözleri, yüzüne özel bir anlam veriyordu. Burnu biraz geniş ve kalkıktı. Burnu böyle olmasaydı çok güzel bir adam olurdu. İçeriye, önemli bir iş için geldiğini gösteren bir yüzle girdi:</p>

    <p class="normal">“Şüphesiz Bay Trusotski ile görüşmek şerefine ulaşmış oluyorum,” dedi.</p>

    <p class="normal">‘Şeref’ kelimesini söyleyiş tarzı çok anlamlıydı, bu görüşmenin Pavel Pavloviç’e ne zevk, ne de şeref sağlamayacağını önceden haber veriyordu.</p>

    <p class="normal">Velçaninov anlamaya başlıyor, Pavel Pavloviç de bir şeyler sezmiş gibi görünüyordu. Yüzünde bir endişe ifadesi belirdi, aslında kendine hâkimdi. Sakin görünmeye çalışarak:</p>

    <p class="normal">“Sizi tanıdığıma sevindiğimi söylemeyeceğim, aramızda çözülmesi gereken bir sorun olduğunu da sanmıyorum,” dedi.</p>

    <p class="normal">Delikanlı kendine son derece güvenerek:</p>

    <p class="normal">“Önce beni dinleyiniz, sonra ne isterseniz söylersiniz,” yanıtını verdi.</p>

    <p class="normal">Sonra, bir ipek kordonun ucunda sarkan altın çerçeveli gözlüğünü takarak masanın üzerinde duran şampanya şişesine baktı. Şişeyi iyice inceledikten sonra gözlüğünü çıkardı, yeniden Pavel Pavloviç’e doğru döndü ve:</p>

    <p class="normal">“Aleksandr Lobov,” dedi.</p>

    <p class="normal">“Aleksandr Lobov da nedir?”</p>

    <p class="normal">“Ben. Adımı bilmiyor musunuz?”</p>

    <p class="normal">“Hayır!”</p>

    <p class="normal">“Doğru! Nereden bileceksiniz? Özellikle sizi ilgilendiren önemli bir iş için geliyorum. Fakat önce izin verin de oturayım: Yorgunum.”</p>

    <p class="normal">“Oturunuz.”</p>

    <p class="normal">Ama delikanlı daha izin verilmeden oturmuştu bile. Velçaninov, yüreğini parçalayan ıstıraba rağmen bu genç yüzsüze karşı bir ilgi duyuyordu. Bu yetişme çağındaki genç adamın yüzünde şöyle uzaktan Nadya’yı andıran bir hava vardı.</p>

    <p class="normal">Delikanlı başıyla, rahat bir hareketle karşısındaki iskemleyi, Pavel Pavloviç’e işaret ederek:</p>

    <p class="normal">“Siz de oturunuz,” dedi.</p>

    <p class="normal">“Hayır, hayır! Ben ayakta duracağım.”</p>

    <p class="normal">“Yorulacaksınız...”</p>

    <p class="normal">“Size gelince Bay Velçaninov, burada kalmanızda bir sakınca yok.”</p>

    <p class="normal">“Çıkıp gitmem için hiçbir sebep görmüyorum, çünkü kendi evimde bulunuyorum.”</p>

    <p class="normal">“Nasıl isterseniz. Zaten bu bayla göreceğim hesapta sizin de hazır bulunmanızı istiyorum. Nadya Fedosiyevna bana sizden iyi bir şekilde söz etti.”</p>

    <p class="normal">“Yok canım? Ne zaman oldu bu iş?”</p>

    <p class="normal">“Siz oradan ayrıldıktan hemen sonra. Şimdi oradan geliyorum.” Ve ayakta duran Pavel Pavloviç’e döndü, rahat bir tavırla koltuğuna yayılmış durumda ve dişleri arasından konuştu: “Örneğin şu, Bay Trusotski: Nadya Fedosiyevna ve ben uzun zamandır sevişiyoruz ve sözlüyüz. Sizi meydanı serbest bırakmaya davet etmeye geldim. Çekilip gitmeye niyetiniz var mı?”</p>

    <p class="normal">Pavel Pavloviç tepeden tırnağa ürperdi, rengi kaçtı ve dudaklarında kötü bir gülümseme belirdi. Açıkça:</p>

    <p class="normal">“Asla niyetim yok,” yanıtını verdi.</p>

    <p class="normal">Delikanlı koltuğa biraz daha yerleşti, bacak bacak üstüne attı:</p>

    <p class="normal">“Şu halde iyi!” dedi.</p>

    <p class="normal">Pavel Pavloviç sabırsız ifadeyle:</p>

    <p class="normal">“Sonra şu anda kiminle konuştuğumu bile bilmiyorum, bu konuşmanın da yeteri kadar sürdüğü düşüncesindeyim,” dedi.</p>

    <p class="normal">Ve kendisi de oturmayı uygun görerek bir sandalyeye yerleşti.</p>

    <p class="normal">Delikanlı gene rahat bir tavırla:</p>

    <p class="normal">“Ben size yorulursunuz dememiş miydim?” dedi; “Biraz önce adımın Lobov olduğunu ve Nadya ile sözlü olduğumuzu söylemiştim; bunun için, dediğiniz gibi kiminle görüştüğünüzü bilmemeniz söz konusu olamaz; sonra birbirimizle konuşacak bir şeyimiz olmadığını da iddia edemezsiniz. Söz konusu olan ben değilim, hiç utanmadan rahatsız ettiğiniz Nadya Fedosiyevna’dır. Pekâlâ görüyorsunuz ki ortada konuşup anlaşmak için önemli bir konu var.”</p>

    <p class="normal">Bütün bunları, kendini beğenmiş bir genç edasıyla, dişleri arasından ve sözcükleri önemsemezmiş gibi telaffuz ederek söylüyordu. Sözünü bitirdiği zaman gözlüğünü taktı, gelişigüzel bir şeye dikkatle bakıyormuş gibi bir tavır takındı. Pavel Pavloviç hırsından titreyerek heyecan içinde:</p>

    <p class="normal">“Affedersiniz delikanlı!..” diye bağırdı.</p>

    <p class="normal">Ama ‘delikanlı’ yaşlı adamın sözünü hemen kesti:</p>

    <p class="normal">“Başka bir nedenle olsaydı, bana delikanlı diye hitap etmenize asla izin vermezdim, ama siz de kabul edersiniz ki, şu anda gençliğimi, sizinle kıyaslayacak olursam, bu başlıca üstünlüğümü teşkil eder; kabul ediniz ki, örneğin bugün bileziği verdiğiniz zaman, biraz daha genç olmak için neler vermezdiniz ki!”</p>

    <p class="normal">Velçaninov: “Ah! Alçak!” diye mırıldandı.</p>

    <p class="normal">Pavel Pavloviç ağırbaşlı bir tavırla:</p>

    <p class="normal">“Herhalde bayım,” dedi, “gösterdiğiniz ve benim de hiç beğenmediğim ve hatta uygunsuz bulduğum sebepler, görüşmemizin daha fazla uzamasını gerektirecek şeyler değil. Bütün bunlar çocukluktan ve düşünmeden yapılan işlerden başka bir şey değil. Yarın gidip Feodozi Petroviç’le görüşeceğim; şimdilik beni rahat bırakmanızı rica ediyorum.”</p>

    <p class="normal">Genç adam o güzel soğukkanlılığını kaybederek:</p>

    <p class="normal">“Şu adamın onuru anlayış biçimine de bakın!” diye bağırdı, “kendisini oradan alay ederek kovuyorlar. Siz de sanıyorsunuz ki artık aklını başına toplayacak! Ah! Evet! Yarın gidip kızın babasına her şeyi anlatacak! Namert adam, bu sizin kızı zorla almak istediğinizi; onu, yaşları ilerlediği için muhakemelerini kaybeden kimselerden, toplumun barbarlığından yararlanarak kızlarını istedikleri gibi kullanan kimselerden satın almak arzusunda olduğunuzu göstermez mi? Oysa kız, size karşı duyduğu nefreti yeteri kadar gösterdi de. O saçma hediyenizi, o bileziğinizi daha bugün size geri vermedi mi? Daha başka ne yapması gerekiyor?”</p>

    <p class="normal">Pavel Pavloviç ürperdi:</p>

    <p class="normal">“Hiç kimse bana hiçbir bilezik vermedi, buna olanak da yok!” dedi.</p>

    <p class="normal">“Nasıl olanak yok? Bay Velçaninov bileziği size vermedi mi?”</p>

    <p class="normal">Velçaninov içinden: “Ey Tanrım!” dedi ve sakin bir sesle:</p>

    <p class="normal">“Gerçekten Pavel Pavloviç, Nadya Fedosiyevna bugün bana bu kutuyu size vermek görevini yükledi,” dedi. “Bu işi üzerime almak istemiyordum, fakat genç kız çok ısrar etti. İşte... Alınız... Çok üzgünüm...”</p>

    <p class="normal">Kutuyu cebinden çıkardı ve şaşkınlığından olduğu yerde kalan Pavel Pavloviç’e uzattı.</p>

    <p class="normal">Delikanlı, Velçaninov’a doğru dönerek sert bir tavırla:</p>

    <p class="normal">“Şimdiye kadar neden iade etmediniz?” diye sordu.</p>

    <p class="normal">Velçaninov canının sıkıldığını belli eden bir sesle:</p>

    <p class="normal">“İnanınız ki fırsatını bulamamıştım,” dedi.</p>

    <p class="normal">“Garip şey!”</p>

    <p class="normal">“Nedir o garip olan?”</p>

    <p class="normal">“Kabul edersiniz ki, bu hareketiniz en hafif bir ifadeyle gariptir... Ama nihayet, kötü bir niyetle hareket etmediğinize de inanıyorum.”</p>

    <p class="normal">Velçaninov’un içinden, hemen kalkıp, şu henüz bıyıkları terlemiş delikanlının kulağını çekmek geldi; ama elinde olmadan müthiş bir kahkaha attı. Delikanlı da onunla birlikte gülmeye başladı. Yalnız, Pavel Pavloviç gülmüyordu. Her ikisinin de böyle güldükleri sırada Velçaninov, Pavel Pavloviç’in kendisine fırlattığı bakışın farkına varmış olsaydı, bu adamın o anda tehlikeli vahşi bir hayvan halini almakta olduğunu anlardı... Velçaninov bu bakışları görmedi, ama Pavel Pavloviç’in yardımına koşması gerektiğini anladı. Dostça bir tavırla:</p>

    <p class="normal">“Beni dinleyiniz, Bay Lobof,” dedi. “Karışmak istemediğim bir işin sonradan alacağı biçim hakkında hiçbir hüküm vermek niyetinde olmamakla beraber, şuna dikkatinizi çekmek istiyorum: Pavel Pavloviç, Nadya Fedosiyevna’yı isterken önce o seçkin ailenin rızasına, sonra önemli bir memuriyet görevine ve hatırı sayılır bir servete güvenmiştir; bu nedenle sizin gibi bir adamın rekabetiyle karşılaşmasına hayret etmeye hakkı vardır; belki siz çok iyi özellikleri olan bir insansınız, fakat o kadar da gençsiniz ki kimse sizi ciddi bir rakip sayamaz... Bundan dolayı Pavel Pavloviç bu işe bir son vermenizi istemekte haklıdır.</p>

    <p class="normal">“Ne demek istiyorsunuz? On dokuzumu bitireli bir ay oldu. Yasal evlenme yaşımı doldurmuş bulunuyorum. İşte bu kadar.”</p>

    <p class="normal">“Fakat sonradan zengin ya da insanlığa hayrı dokunan bir adam bile olsanız, hangi baba bugün size kızını vermeye razı olabilir ki? On dokuz yaşındaki bir adam ancak kendinden sorumlu olabilir; oysa siz başka bir insanın, sizin kadar çocuk olan genç bir kızın geleceğini yüklenmek istiyorsunuz! Düşünün bir kere, bu hiç iyi bir şey değil... Sizinle bu şekilde konuşmak konusunda bana cesaret veren şey de, biraz önce beni Pavel Pavloviç’le aranızda hakem göstermiş olmanızdır.”</p>

    <p class="normal">“Demek adı Pavel Pavloviç? Neden acaba ben Vasili Petroviç sanıyordum? Doğrusunu söylemek gerekirse…” Velçaninov’a doğru döndü “bu sözlerinize hiç şaşmıyorum: Hepinizin birbirinize benzediğini iyi biliyorum! Bununla beraber bana, sizden ileri görüşlü bir adam olarak söz etmiş olmaları garip. Gerçek şu: Ben sizin dediğiniz gibi kötü davrandığıma inanmıyorum, bunu sizlere anlatabileceğimi umuyorum, dediğinizin tersine çok iyi hareket ettim. Önce birbirimize söz verdik; sonra, kız bir başkasını sevdiği ya da herhangi bir sebeple benden ayrılmak istediği takdirde ona bir boşanma gerekçesi sağlamak için kendisine ihanet ettiğimi kabul edeceğime iki şahit karşısında resmen söz verdim. Dahası var: Sözümde durmadığım takdirde kızın benim elimde oyuncak olmaması için, evlendiğim gün kendisine yüz bin rublelik bir çek vereceğim. İleride benden ayrılmak isteyip de razı olmazsam çeki bankaya götürecek, ben de hapse atılacağım! Böylece her şey önceden düşünülmüş bulunuyor. Bir bu!”</p>

    <p class="normal">Velçaninov:</p>

    <p class="normal">“Bahse girerim ki bu fikri size Predposilof vermiştir,” dedi.</p>

    <p class="normal">Pavel Pavloviç sinsi sinsi gülerek:</p>

    <p class="normal">“Ha! Ha! Ha!” diye alay etti.</p>

    <p class="normal">“Bu bayın bu kadar hoşuna giden nedir acaba? İyi tahmin ettiniz, fikir Predposilof’undur ve kabul edersiniz ki iyi bir buluştur. Böylece saçma sapan yasalarımızın da etkisinden kurtulmuş oluyoruz. Elbette Nadya’yı sonsuza kadar sevmeye karar vermiş bulunuyorum ve o da bütün bu sözleşmeyle alay ediyor. Fakat kabul ediniz ki bütün bunlar çok ustaca ve cömertçe hazırlanmıştır, üstelik herkes bu biçimde davranamaz.”</p>

    <p class="normal">“Bana göre bu yöntem yalnız asaletten yoksun bir yol değil, aynı zamanda çok da çirkin.”</p>

    <p class="normal">Delikanlı omuzlarını silkti. Bir süre sustuktan sonra:</p>

    <p class="normal">“Anlayış tarzınıza hiç şaşmıyorum,” dedi. ”Uzun zamandır bu gibi şeylere şaşmaz oldum. Predposilof olsaydı, böyle en doğal şeyleri bile anlayamamanızın, sürdüğünüz başıboş ve anlamsız hayat yüzünden düşüncelerinizin yozlaşmasından ileri geldiğini söylerdi... Zaten birbirimizi anlayamamamız olağan bir şey. Bana sizden çok iyi bir şekilde söz ettiler... Fakat yaşınız elliyi aşmış.”</p>

    <p class="normal">“İsterseniz asıl konuya dönelim olmaz mı?”</p>

    <p class="normal">“Kendime ait olmayan bir noktaya değindiğim için beni bağışlayınız ve gücenmeyiniz; kötü bir niyetim yoktu. Devam ediyorum... Ben, düşündüğünüz gibi geleceğin zengin adamı değilim... Ne garip bir düşünce Tanrım! Ben sadece gördüğünüz adamım, fakat geleceğime olan güvenim sonsuz. Ne bir kahraman ne de insanlığa hayrı dokunan bir adam olacağım, ama karımın hayatını ve kendiminkini kazanacağım... Daha açık konuşayım: Şu an cebimde on para yok. Çocukluğumdan beri de onlar tarafından büyütüldüm...”</p>

    <p class="normal">“Bu nasıl oldu?”</p>

    <p class="normal">“Madam Zahlebinin’in uzak bir akrabasının oğluyum. Sekiz yaşında yetim kaldığım zaman beni evlerine aldılar ve sonra liseye verdiler. Babaları çok mert bir adamdır, buna inanmanızı isterim.”</p>

    <p class="normal">“Biliyorum öyle olduğunu.”</p>

    <p class="normal">“Evet, yalnız yaşı fazla ileri. Uzun zamandır, hayatımı kazanmak ve her şeyimi kendim karşılamak üzere onun koruması altından çıkmış bulunuyorum.”</p>

    <p class="normal">Velçaninov merakla sordu:</p>

    <p class="normal">“Ne zamandan beri?”</p>

    <p class="normal">“Neredeyse dört ay olacak.”</p>

    <p class="normal">“Evet! Şimdi her şey daha iyi anlaşılıyor: Çocukluk arkadaşınız... Peki şimdi bir işiniz var mı?”</p>

    <p class="normal">“Evet, bir noterin yanında çalışıyorum... Ayda yirmi beş ruble alıyorum. Ama şunu söylemeliyim ki, kızı istemek için gittiğim sırada bu kadar da kazanmıyordum. O zamanlar demiryollarındaydım, on ruble alıyordum. Fakat bunların hepsi geçici şeyler.”</p>

    <p class="normal">“Şu halde kızı ailesinden istediniz, öyle mi?”</p>

    <p class="normal">“Evet, her biçimiyle, hem de uzun zaman oldu, üç hafta kadar.”</p>

    <p class="normal">“Peki ne dediler?”</p>

    <p class="normal">“Baba önce kahkahayla güldü, sonra kızarak ateş püskürdü. Nadya’yı zemin katındaki bir odaya kapattılar, fakat direnerek, kahramanca hareket etti. Zaten babayla anlaşamamamızın sebebi sadece bana beslediği kötü niyettir. Bundan dört ay önce, daha demiryollarına girmeden evvel, bana kendi çalıştığı yerde bulduğu işten ayrılmıştım. Zavallı ihtiyarın biridir! Çok da zayıf düşmüş! Tekrar söyleyeyim: Ailesi içinde çok hoş ve sade bir adamdır; fakat işyerinde, bilemezsiniz! Orada bir Jüpiter gibi oturur! Bana böyle davranmasından hoşlanmadığımı kendisine açıkça anlattım. Fakat baruta ateş veren, asıl yardımcısı oldu: Kendisine karşı kabalık ettiğimi söyleyerek beni şikâyet etti, oysa ben ona sadece geri kafalı bir adam olduğunu söylemiştim. Kısaca hepsini başımdan attım, şimdi noterin yanındayım.”</p>

    <p class="normal">“Bari iyi para veriyorlar mıydı?”</p>

    <p class="normal">“Para almıyordum! Yalnız, paraya ihtiyacım olduğu zaman baba verirdi. Dedim ya, çok iyi bir adamdır. Fakat işte! Biz boyun eğecek adamlar değiliz. Kuşkusuz, yirmi beş ruble yeterli bir para olmaktan uzaktır. Fakat pek yakında bana Kont Zavileski’nin işlerini düzeltmek görevini vereceklerini umuyorum: Çok karışık bir iştir. O zaman, işe başlarken üç bin ruble alacağım; bu, en büyük bir iş adamının bile kazanamayacağı bir paradır. Şimdi bu işle ilgileniyoruz... Tanrım! Bu ne müthiş gök gürlemesi! Havada sağanak var: Yağmur başlamadan önce iyi ki buraya geldim; oradan buraya kadar yürüyerek geldim, hemen hemen sürekli koştum.”</p>

    <p class="normal">“Affedersiniz, fakat, sizi artık evlerine kabul etmiyorlarsa, Nadya Fedosiyevna ile nasıl konuşabildiniz?”</p>

    <p class="normal">“O kadar zor mu? Duvarın üstünden konuşulabilir!” Gülümseyerek: “Kızıl saçlı küçük kızı görmüşsünüzdür! İşte o bize yardım ediyor, Marya Nikitişna da öyle. O Marya Nikitişna ne yılandır, bilmezsiniz... Neden yüzünüzü buruşturuyorsunuz? Gök gürültüsünden mi korkuyorsunuz?”</p>

    <p class="normal">“Hayır, hastayım, çok hastayım...”</p>

    <p class="normal">Velçaninov’un göğsüne birdenbire bir ağrı saplanmıştı; ayağa kalktı ve odada dolaşmaya başladı.</p>

    <p class="normal">“Şu halde sizi rahatsız ediyorum... Rahatsız olmayınız, hemen gidiyorum.”</p>

    <p class="normal">Delikanlı oturduğu yerden kalktı, Velçaninov zor duyulur bir sesle:</p>

    <p class="normal">“Beni hiçbir şekilde rahatsız etmiyorsunuz, önemsiz bir şey,” dedi.</p>

    <p class="normal">“Hani Şıçedrin’deki Kobilnikof karnı ağrıdığı zaman ‘Bir şey değil!’ der... Siz de onun gibi! Hatırlıyor musunuz Şıçedrin’i? Şıçedrin’i sever misiniz?”</p>

    <p class="normal">“Elbette!”</p>

    <p class="normal">“Ben de!” Ve sevimli bir yüzle Pavel Pavloviç’e dönerek ve gülümseyerek: “Haydi bakalım! Vasili... Pardon! Pavel Pavloviç, bu işe bir son verelim! Daha iyi anlayabilmeniz için size açıkça şu soruyu soracağım: Yarın, kızın anne ve babasının ve benim karşımda, Nadya Fedosiyevna üzerindeki bütün iddialarınızdan resmen vazgeçmeye razı oluyor musunuz?”</p>

    <p class="normal">Pavel Pavloviç sabırsızlık ve öfke içinde ayağa kalkarak:</p>

    <p class="normal">“Hiçbir şeye razı olduğum yok!” dedi. “Beni rahat bırakmanızı bir kere daha sizden rica ediyorum... Bütün bunlar çocukça işlerden başka bir şey değil.”</p>

    <p class="normal">Delikanlı, rakibi olan adamı parmağıyla tehdit ederek ve gururlu bir gülümsemeyle:</p>

    <p class="normal">“Dikkat ediniz!” diye cevap verdi, “yanlış hesap yapıyorsunuz! Hesaplarınızdaki bu gibi bir yanlışlığın sizi nelere sürükleyebileceğini biliyor musunuz? Şimdiden söylemiş olayım, dokuz ay sonra, çok para sarfedip zahmet çektikten sonra dönüp geldiğiniz Nadya Fedosiyevna’dan bizzat kendiniz vazgeçmek zorunda kalacaksınız; eğer o zaman da vazgeçmeyecek olursanız, işler sizin için daha sarpa saracak... İşte ısrar ettiğiniz takdirde sizi bekleyen son! Size acıyarak tekrar ediyorum: İyice düşününüz, ciddi biçimde düşünmeye, hayatınızda hiç olmazsa bir kere olsun ciddi olarak düşünmeye gayret ediniz!”</p>

    <p class="normal">Pavel Pavloviç çılgınca bir öfke içinde:</p>

    <p class="normal">“Sizden ahlak dersi almaya ihtiyacım yok!” diye bağırdı. “Kızın namusuna söz getirecek açıklamalarınıza gelince, yarından itibaren bu konuda radikal önlemler alacağım!”</p>

    <p class="normal">“Lekeleyici açıklamalarım mı? Ne demek istiyorsunuz! Aklınıza öyle şeyler geliyorsa bu sizin kötülüğünüzdendir. Sadece yarına kadar bekleyeceğim; Ama eğer... Tanrım gene gök gürlüyor!” Velçaninov’a dönerek: “Sizinle tanıştığıma çok memnun oldum, hoşça kalın,” dedi.</p>

    <p class="normal">Ve, şiddetli yağmura tutulmak korkusuyla acele çıkıp gitti.</p>
  </div>

  <div class="calibre3" id="calibre_pb_16"></div>
</body>
</html>
