<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">VII</h2>

    <p class="normal">Ertesi sabah, Pogoreltsev’lere gitmek üzere mutlaka geleceğini söylemiş olan Pavel Pavloviç’i bekleyen Velçaninov, odasında bir süre gezindikten, kahvesini ve sigarasını içtikten sonra düşünmeye başladı: Kendini her an, bir gün önce tokat yemiş olduğunu hatırlayan bir kişinin ruh hali içinde hissediyordu. “Evet! Her şeyi çok iyi biliyor ve Liza aracılığıyla benden intikam almak istiyor!” diye düşünüyor ve korkuyordu.</p>

    <p class="normal">Çocuğun narin ve hüzünlü yüzü gözünün önüne geldi. O gün, iki saat sonra, Liza’sını göreceği düşüncesiyle yüreği çarpıyordu. Birdenbire coşarak: “Hiç şüphe yok,” dedi, “o bundan sonra benim hayatım, tek amacımdır. Yediğim tokatların ve geçmişe dönüşlerin ne önemi var! Bugüne kadar olan hayatım neye yaradı? Düzensiz bir hayat ve ondan doğan hayal kırıklıkları... Fakat şimdi, her şey değişti, bir başka oldu!”</p>

    <p class="normal">Böyle heyecanlı bir halde bulunmasına rağmen yine belleğini düşünceler kaplıyordu:</p>

    <p class="normal">“Liza aracılığıyla benden intikam almak istiyor, bu belli! Bunun için de Liza’ya bir kötülük yapacak. Beni bu şekilde vuracak... Hımm! Dünkü gibi saçmalıklarına bundan sonra kesinlikle izin vermeyeceğim.” Velçaninov bir gece önce olanları anımsatan bu düşünce üzerine kızardı. “Fakat vakit öğle oldu, hâlâ gelmedi!”</p>

    <p class="normal">Saat yarıma kadar bekledi, endişesi her an artıyordu. Pavel Pavloviç bir türlü gelmiyordu. Sonunda onun, bunu kasıtlı yaptığını düşünmeye başladı: “Elinde olduğumu biliyor: Şimdi o olmadan Liza’nın karşısına çıkamam ki.”</p>

    <p class="normal">Daha fazla dayanamadı. Saat birde arabayla Pokrov mahallesine gitti. Pavel Pavloviç’in o akşam eve gelmediğini, sabah geldiğini, ama on beş dakika kadar kaldıktan sonra yine gittiğini söylediler. Hizmetçi kadının verdiği bu bilgiyi, Velçaninov kapının önünde ayakta dinliyor, bir taraftan da elinde olmadan kapının tokmağını kurcalayıp duruyordu. Kadın sözünü bitirince Velçaninov yere tükürdü, kapıyı bıraktı ve Marya Sisoyevna’yı görmek istediğini söyledi. Zaten o da Velçaninov’un geldiğini öğrenmiş, koşturarak geliyordu.</p>

    <p class="normal">Velçaninov’un sonraları Klavdiya Petrovna’ya Marya Sisoyevna’yla ilk görüşmesini anlattığı sırada dediği gibi bu kadın ‘çok duygulu, çok iyi kalpli’ bir insandı. Hemen çocuktan haber aldıktan sonra Pavel Pavloviç hakkında konuşmaya başladı. “Çocuk olmasaydı onu çoktan kovardım,” diyordu. “Önce otelde kalıyordu, hayatının düzenli olmamasından dolayı bu binaya geçirdik. Her şeyi anlayacak yaşta çocuğu olan bir babanın evine uygunsuz kadınlar getirmesi gerçekten bir cinayet! Bu yetmiyormuş gibi yavrucağa: ‘İşte, istediğim zaman bu kadın senin anan olacak!’ diye bağırıyor. Düşününüz ki, kadın bile nefretinden herifin suratına tükürdü. Çoğu kez çocuğa: ‘Sen benim kızım değilsin, piçin birisin!’ diyordu.”</p>

    <p class="normal">Velçaninov, dehşet içinde:</p>

    <p class="normal">“Nasıl? Nasıl?” diyebildi.</p>

    <p class="normal">“Kulağımla duydum. Sarhoşun biri, ne dediğini bilmez; o da doğru; fakat sonuçta bütün bunlar bir çocuğun karşısında söylenecek sözler değildir! Ne kadar küçük olursa olsun bunlar onun belleğine yerleşir! Çocuk ağlıyor; son derece acı çekiyor, bunu görüyorum. Birkaç gün önce burada kötü bir olay meydana geldi. Bir akşam, komiser olduğu söylenen bir adam gelip bir oda kiraladı; ertesi sabah odasında kendini asmış olarak bulundu. Kumarda kaybettiği söyleniyor. Herkes buraya doluştu; Pavel Pavloviç evinde değildi; küçüğün başında kimse yoktu; ben de koridora gittim ve adamların arasında, garip bir yüz ifadesiyle asılı adama bakan Liza’yı gördüm. Hemen onu oradan aldım. Düşününüz, odama girer girmez titremeye başladı, yüzü gözü simsiyah oldu ve kaskatı kesilerek yere düştü. Vücudunu ovdum, ellerine vurdum, güçlükle kendine getirdim. Bu saradır, değil mi? İşte o zamandan beri sağlığı bozuldu. Babası eve döndüğünde bunları duyunca yavrucağızı çimdiklemeye başladı; çünkü daima dövmekten çok çimdiklemeyi tercih ederdi; sonra çok içti ve tekrar çocuğun yanına gelerek onu korkutmak için: “Ben de kendimi asacağım; hem de senin yüzünden; işte, şu iple asacağım,” dedi ve çocuğun önünde ipi düğüm yaptı. O zaman çocuk kendini kaybederek babasına atıldı, küçük elleriyle ona sarıldı ve: “Bir daha yapmam! Bir daha yapmam!” diye yalvarmaya başladı. Ah! Yürekler acısı bir durumdu.”</p>

    <p class="normal">Velçaninov garip şeyler bekliyordu, fakat bu hikâye onu o kadar perişan etmişti ki, doğru olabileceğine inanamıyordu. Marya Sisoyevna, ona daha başka şeyler de anlattı: Örneğin, orada olduğu bir sırada, Liza kendini pencereden atmak istemişti.</p>

    <p class="normal">Velçaninov, Marya Sisoyevna’dan ayrıldığı zaman sarhoş gibiydi: “Onu bir köpek gibi, kafasına bir sopa vurarak öldüreceğim,” diyordu.</p>

    <p class="normal">Pogoreltsev’lere gitmek üzere bir arabaya bindi. Daha şehirden çıkmadan araba bir köprünün yakınındaki bir yol kavşağında durmak zorunda kaldı; köprünün üstünden büyük bir cenaze alayı geçiyordu. Köprüye yakın olan yerler yavaş giden arabalarla tıkanmıştı; yoğun bir kalabalık cenazeyi seyrediyordu. Alay muhteşemdi, cenazeyi takip eden arabalar uzun bir konvoy oluşturmuştu. Velçaninov birdenbire bu arabalardan birinin içinde Pavel Pavloviç’in yüzünü gördü. Eğer arabanın kapısından eğilip gülümseyerek kendisini selamlamamış olsaydı Velçaninov onu görmeyecekti. Pavel Pavloviç’in bu rastlantıya çok sevindiği belliydi. Velçaninov arabasından aşağıya atladı, kalabalığı ve polis kordonunu yararak köprüye girmek üzere olan arabanın kapısına yaklaştı. Pavel Pavloviç yalnızdı. Velçaninov:</p>

    <p class="normal">“Niçin gelmediniz?” diye bağırdı; “nasıl oluyor da burada bulunuyorsunuz?”</p>

    <p class="normal">Pavel Pavloviç neşeli bir şekilde göz kırparak açıkladı:</p>

    <p class="normal">“Son görevimi yerine getiriyorum... Bağırmayınız, bağırmayınız! Son görevimi yapıyorum. İyi dostum Stepan Mihailoviç’i mezarına götürüyorum.”</p>

    <p class="normal">Bir an ne yapacağını şaşıran Velçaninov bu sefer daha yüksek sesle bağırdı:</p>

    <p class="normal">“Bütün bu yaptıklarınızın bir anlamı yok... Sarhoş herif! Haydi hemen arabadan inin ve benimle gelin; haydi, hemen!”</p>

    <p class="normal">“Olanaksız... Bu bir görevdir...”</p>

    <p class="normal">Velçaninov: “Sizi zorla götüreceğim!” diye bağırdı.</p>

    <p class="normal">Pavel Pavloviç bu oyundan hoşlanıyormuş gibi, aynı neşeli kahkahayla:</p>

    <p class="normal">“Ben de bağıracağım, bağıracağım!” dedi ve arabanın öbür köşesine kaçtı.</p>

    <p class="normal">Bir polis:</p>

    <p class="normal">“Dikkat! Dikkat edin! Arabanın altında kalacaksınız!” dedi.</p>

    <p class="normal">Gerçekten, bir araba büyük gürültüler çıkararak köprünün öbür tarafından onların bulunduğu yere doğru hızla geliyordu. Velçaninov kenara çekilmek zorunda kaldı; başka arabalar ve kalabalık onu daha da uzağa sürükledi. Öfkesinden yere tükürdü ve arabasına döndü.</p>

    <p class="normal">Endişeli ve üzgün bir durumda: “Nasıl olsa onu bu halde götürmek olanaksızdı!” diye düşündü.</p>

    <p class="normal">Marya Sisoyevna’nın söylediklerini ve bu cenaze alayındaki garip karşılaşmasını Klavdiya Petrovna’ya anlattığı zaman, kadın endişeli bir tavırla:</p>

    <p class="normal">“Başınıza bir şey gelmesinden korkuyorum,” dedi, “bu adamla bütün ilişkinizi kesmeniz gerekiyor ve ne kadar çabuk keserseniz o kadar iyi olur.”</p>

    <p class="normal">Velçaninov kızararak:</p>

    <p class="normal">“Sarhoşun ve garip yaratığın biri... Hepsi bundan ibaret!” diye bağırdı. “Ben mi ondan korkacağım? Sonra, ortada Liza varken onunla nasıl ilişkimi kesebilirim ki! Liza’yı unutmayınız!”</p>

    <p class="normal">Liza yatıyordu, çok hastaydı. O gece ateşi yükselmişti ve sabah erkenden çağrılan tanınmış bir doktoru bekliyorlardı. Bu haber Velçaninov’u perişan etti. Klavdiya Petrovna onu çocuğun yanına götürdü.”</p>

    <p class="normal">Hastanın odasına girmeden önce kadın:</p>

    <p class="normal">“Dün çocuğa iyice dikkat ettim,” dedi. “Çok hassas ve mahzun bir çocuk; babası tarafından terk edilmiş olmanın üzüntüsüyle burada bulunmaktan utanıyor; bana göre tek hastalığı bu.”</p>

    <p class="normal">“Nasıl? ‘Terk edilmiş’ mi? Bunu nasıl düşünebiliyorsunuz?”</p>

    <p class="normal">“Nasıl olabilir ki! Çocuğu hemen hemen hiç tanımadığı birine emanet ederek bilmediği bir yere göndermesi...”</p>

    <p class="normal">“Fakat çocuğu bizzat ben aldım, hatta zorla aldım; anlamıyorum...”</p>

    <p class="normal">“Böyle düşünen Liza’dır. O bir çocuk ve böyle görüyor, böyle düşünüyor. Bana sorarsanız, babasının buraya asla gelmeyeceğini düşünüyorum.”</p>

    <p class="normal">Velçaninov’un yalnız geldiğini görünce Liza şaşırmadı, mahzun mahzun gülümsedi ve ateşler içinde yanan küçük başını duvara doğru çevirdi. Babasını ertesi gün mutlaka getireceğini söyleyen Velçaninov’un utangaç sözlerine ve ateşli vaatlerine cevap vermedi. Adam, çocuğun yanından ayrılır ayrılmaz ağlamaya başladı.</p>

    <p class="normal">Doktor ancak akşamüzeri geldi. Hastayı muayene eder etmez daha erken çağırılması gerektiğini söyleyerek herkesi endişelendirdi. Çocuğun o gece hasta olduğunu söyledikleri zaman, önce buna inanmak istemedi.</p>

    <p class="normal">“Hastanın durumu, geceyi nasıl geçireceğine bağlı!” dedi.</p>

    <p class="normal">Reçetesini yazdı ve ertesi sabah mümkün olduğu kadar erken gelmeye çalışacağını söyleyerek gitti. Velçaninov geceyi orada geçirmek istiyordu; fakat Klavdiya Petrovna, ‘o vicdansız herif’i getirmeyi bir kere daha denemesini rica etti.</p>

    <p class="normal">Velçaninov heyecanlı bir tavırla:</p>

    <p class="normal">“Bu kez gelecektir,” dedi, “gelecektir; elini kolunu bağlayıp getirmek pahasına da olsa!”</p>

    <p class="normal">Onu sımsıkı bağlayıp bir paket gibi getirmek düşüncesi. Velçaninov’un belleğine sabit bir düşünce gibi yerleşti.</p>

    <p class="normal">Klavdiya Petrovna’ya veda ederken:</p>

    <p class="normal">“Artık bitti!” dedi. “Şimdi kendimi ona karşı suçlu hissetmiyorum!”</p>

    <p class="normal">Liza gözleri kapalı yatıyordu, uyuyor gibiydi. Daha iyi görünüyordu. Velçaninov ayrılmadan önce ona ait bir şeye, elbisesinin bir kenarına, bir öpücük kondurmak üzere sessizce üzerine eğildiği zaman, çocuk gözlerini açtı ve zor duyulur bir sesle:</p>

    <p class="normal">“Beni de götürünüz!” dedi.</p>

    <p class="normal">Bu, tatlı ve üzüntü dolu bir yalvarıştı. Bunda bir gün önceki taşkınlıktan eser yoktu, içinde bulunduğu durumu kabul ettiğini ve ricanın kabul edilmeyeceğinin bilindiğini gösteren bir anlam vardı. Keder içinde kalan Velçaninov, bunun olanaksız olduğunu anlattığı zaman, çocuk gözünü kapadı ve sanki onu ne duyuyor ne de görüyormuş gibi başka bir şey söylemedi.</p>

    <p class="normal">Şehre girince arabasını Pokrov mahallesine yöneltti. Saat ondu; Pavel Pavloviç evde yoktu. Velçaninov üzüntü ve sabırsızlık içinde koridorda dolaşarak yarım saat kadar bekledi. Sonra Marya Sisoyevna, Pavel Pavloviç’in ertesi sabahtan önce eve dönmeyeceğini söyledi.</p>

    <p class="normal">“O zaman sabaha karşı geleyim,” dedi.</p>

    <p class="normal">Ve evine dönmek üzere oradan ayrıldı.</p>

    <p class="normal">Evine döndüğünde Mavra, bir gün önceki yabancı adamın orada olduğunu ve uzun süredir kendisini beklediğini söyleyince, Velçaninov şaşkınlıktan dondu kaldı. Mavra:</p>

    <p class="normal">“Önce çay içti. Sonra şarap getirtti, bana da beş ruble verdi,” dedi.</p>
  </div>

  <div class="calibre3" id="calibre_pb_10"></div>
</body>
</html>
