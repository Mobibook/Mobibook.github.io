<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kadin-Budalasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="h2baslik">VIII</h2>

    <p class="normal">Pavel Pavloviç rahatça yerleşmişti. Bir gün önceki iskemleye oturmuş sigara içiyor, şişenin dördüncü ve son kadehini yudumluyordu. Çaydanlık ve yarısına kadar dolu fincan, yanındaki masanın üstünde duruyordu. Adam, ceketini çıkarmıştı, üstünde sadece yeleği vardı. Velçaninov’u görünce, giyinmek üzere yerinden kalktı ve:</p>

    <p class="normal">“Beni bağışlayınız, çok sevgili dostum!” dedi... “Rahat etmek için çıkarmıştım...”</p>

    <p class="normal">Velçaninov tehditkâr bir ifadeyle ona doğru geldi:</p>

    <p class="normal">“Çok mu şarap içtiniz? Söyleyeceklerimi anlayabilecek durumda mısınız?”</p>

    <p class="normal">Pavel Pavloviç bir an durdu.</p>

    <p class="normal">“Aslında... Tamamen değil... Son görevimi yaptım ve... Hayır, tamamen sarhoş değilim.”</p>

    <p class="normal">“Beni anlayabilecek durumda mısınız?”</p>

    <p class="normal">“Buraya onun için geldim, sizi anlamak için...”</p>

    <p class="normal">Velçaninov, boğuk bir sesle:</p>

    <p class="normal">“O halde,” dedi, “o halde önce size bir sefil olduğunuzu söyleyeceğim.”</p>

    <p class="normal">Korkmaya başlayan Pavel Pavloviç:</p>

    <p class="normal">“Bu biçimde başlarsanız bu işin sonu neye varır... Tanrı bilir,” dedi.</p>

    <p class="normal">Ama Velçaninov, onun söylediklerini önemsemeden devam etti:</p>

    <p class="normal">“Kızınız ölebilir! Çok hasta. Onu terk mi ettiniz? Söyleyiniz!”</p>

    <p class="normal">“Ölüm halinde mi? Gerçekten mi?”</p>

    <p class="normal">“Hasta, çok hasta, ölebilir.”</p>

    <p class="normal">“Vah... Vah! Belki geçici bir krizdir...”</p>

    <p class="normal">“Saçmalamayınız. Size çok hasta diyorum. Oraya gitmiş olmanız gerekirdi...”</p>

    <p class="normal">Pavel Pavloviç karşısındakinin elini elleri içine alarak:</p>

    <p class="normal">“Gösterdikleri konukseverlikten dolayı teşekkür etmek için, değil mi?” diye kekeledi. “Bunun bir görev olduğunu çok iyi biliyorum, Aleksi İvanoviç, benim olağanüstü dostum!” Yüzünde sarhoş birine özgü bir acınma ifadesi, gözlerinde yaş vardı; af diliyormuş gibiydi, Aleksi İvanoviç, bağırmayınız, bağırmayınız... Ah! Şu anda ölsem, Neva nehrine düşsem... Bu koşullar içinde yaşamak neye yarar? Herhangi bir gün Pogoreltsev’lere gidip, teşekkür edebilirim...”</p>

    <p class="normal">Velçaninov kendine geldi ve sinirlerine hâkim oldu. Sertçe: “Sarhoşsunuz ve ne demek istediğinizi anlamıyorum,” dedi. “Sizinle anlaşmaya hazırım ve bunu bir an önce yapmak istiyorum... Zaten size... Her şeyden önce kararımı söyleyeyim: Geceyi burada geçireceksiniz, yarın sabah sizi oraya götüreceğim.”</p>

    <p class="normal">Ve yükselen bir ses tonuyla bağırdı:</p>

    <p class="normal">“Yakanızı bırakmayacağım; elinizi kolunuzu bağlayacağım, oraya elimle götüreceğim! Yatmak için, şu divan iyi mi?”</p>

    <p class="normal">Ve kendi yatağının karşısındaki geniş ve yumuşak bir divanı gösterdi.</p>

    <p class="normal">“Önemi yok... Nerede olsa yatarım...”</p>

    <p class="normal">“Nerede olsa değil, bu divanda! İşte çarşaf, yorgan, yastık...” Velçaninov bunları bir dolaptan çekip alarak hızla Pavel Pavloviç’e attı; “haydi çok çabuk, yatağınızı yapınız!”</p>

    <p class="normal">Pavel Pavloviç orada, odanın ortasında, kolları dolu, kararsız tavrı ve yüzünde bir sarhoş gülümsemesiyle durdu; Velçaninov’un azarlayarak emrini yinelemesi üzerine hemen işe koyuldu. Masayı bir kenara çekti ve nefes nefese, çarşafı divanın üstüne yaydı. Velçaninov ona yardım etti; konuğunun söz dinlemesinden ve korkmasından memnun olmuştu.</p>

    <p class="normal">“Bardakta kalan şarabı da içiniz ve yatınız!” diye emretti. Bunu yapmak zorunda olduğunu hissediyordu. “Şarabı siz mi getirdiniz?”</p>

    <p class="normal">“Ah! evet, ben... Çünkü, İvan İvanoviç, siz geldikten sonra içmeme izin vermeyeceğinizi biliyordum.”</p>

    <p class="normal">“İyi, bunu öğrendiğinize sevindim ama, anlamanız gereken başka bir şey daha var. Size şunu söyleyebilirim ki kararımı vermiş bulunuyorum: Bundan sonra, o garip sözlerinize ve tavırlarınıza anlayış göstermeyeceğim.”</p>

    <p class="normal">Öteki gülümseyerek:</p>

    <p class="normal">“Ah! Merak etmeyiniz, Aleksi İvanoviç, bütün bu işlerin ancak bir defa olabileceğini ben de biliyorum,” dedi.</p>

    <p class="normal">Odanın içinde dolaşan Velçaninov, bu cevap üzerine Pavel Pavloviç’in önünde ciddi bir ifadeyle aniden durdu.</p>

    <p class="normal">“Pavel Pavloviç, açık konuşunuz! Zeki olduğunuz gerçek, ama tekrar anlatayım, yanlış yoldan yürüyorsunuz. Açık konuşur, dürüst davranırsanız, şerefim üzerine söz veriyorum, bütün sorularınıza cevap vereceğim.”</p>

    <p class="normal">Pavel Pavloviç’in yüzünde, Velçaninov’u çileden çıkaran geniş gülümseme yeniden belirdi.</p>

    <p class="normal">“Haydi! Gizli kapaklı konuşmaya gerek yok; ciğerinizi okuyorum! Tekrar edeyim: Şerefim üzerine yemin ediyorum ki, bütün sorularınıza yanıt vereceğim, sizi her konuda aydınlatacağım... Kısaca mümkün olan ya da olmayan her konuda demek istiyorum! Ah! Beni anlamanızı ne kadar isterdim!”</p>

    <p class="normal">Pavel Pavloviç çekingendi:</p>

    <p class="normal">“Ne kadar yardımseversiniz... Dün bana ‘zalim’ dediğinizde, bu sözcüğü çok yadırgamıştım...”</p>

    <p class="normal">Velçaninov yere tükürdü ve odanın içinde daha hızlı dolaşmaya başladı.</p>

    <p class="normal">“Ah! Hayır, Aleksi İvanoviç, bunu anlamak istediğim için tükürmeyiniz: Çünkü özellikle bunu öğrenmek için geldim... Evet doğru! Bugün dilim sürçüp duruyor, ama çok anlayışlı davranacağınızdan eminim. Bir dergide ‘zalim’ ve ‘babacan’ tipindeki adamlar hakkında bir yazı görmüştüm; bu sabah aklıma bu geldi... Ama şimdi o yazıyı tam anımsayamıyorum ve doğrusunu söylemek gerekirse, zaten ilk okuduğumda da iyi anlayamamıştım... Bakın, örneğin şunu anlamak isterdim: Stepan Mihailoviç Bugatov ‘zalim’ mi yoksa ‘babacan’ mıydı? Hangisi?</p>

    <p class="normal">Velçaninov susuyor, dolaşmaya devam ediyordu. Birdenbire durdu ve sert bir tavırla açıkladı:</p>

    <p class="normal">“Zalim olan adam, dün benimle yaptığınız gibi, yeniden kurulan dostluk aracılığıyla onunla şampanya içtiği sırada, onun kadehine zehir koyardı; fakat bu tip bir adam, onu mezara götürmezdi ve sizin şu kancıkça cilvelerinize rağbet etmezdi!”</p>

    <p class="normal">“Elbette gitmezdi, fakat bakıyorum bana çok kötü...”</p>

    <p class="normal">Velçaninov, karşısındakini dinlemeden heyecanlı heyecanlı, konuşmaya devam etti:</p>

    <p class="normal">“Zalim tipinde olan adam, garip tavırlar takınarak kılı kırk yarmaz, vicdanlı bir hâkim rolüne girip kendi durumunu kendi beğenmiş bir halde ukalacasına inceleyerek ondan dersler çıkarmaz, yüzünü gözünü buruşturup herkesin boynuna atılarak şikâyet etmez ve zamanını bu şekilde kullanmaktan hoşnut kalmaz! Söyleyin bakalım, doğru söyleyin, kendinizi asmak istemişsiniz, öyle mi?”</p>

    <p class="normal">“Eh! Olabilir, sarhoşken söylemiş olabilirim... Anımsamıyorum... Ama Aleksi İvanoviç, bizim gibi adamlar zehir kullanmazlar. Başarılı bir devlet memuru olmanın dışında az çok param da var, yeniden evlenebilirim.”</p>

    <p class="normal">“Sonra, pranga mahkûmluğu da var.”</p>

    <p class="normal">“Evet, çok doğru! Her ne kadar şimdi jüri üyeleri hafifletici sebepleri de göz önünde bulunduruyorsa da... Yine kötü bir şey. Bakın, Aleksi İvanoviç, bu sabah arabadayken, aklıma garip bir hikâye geldi; bunu size anlatmam gerekiyor: Biraz önce ‘herkesin boynuna atılan’ adamlardan söz ettiniz. Sizin zamanınızda T.’ye gelen Semen Semenoviç Livstov’u belki anımsarsınız? İşte onun kendisi gibi yakışıklı olan St. Petersburg’lu bir kardeşi vardı; bu adam V. valisinin yanında memurdu ve çok beğenilirdi. Bir gün sosyetenin bir toplantısında Albay Golubenko’yla kavga etmiş; o sırada orada kadınlar da varmış ve sevgilisi de onların arasındaymış. Albayın onurunu kırmasına üzülen delikanlı bunu sineye çekerek sesini çıkarmamış. Bir süre sonra, Golubenko, delikanlının sevgilisini de ayartarak onunla evlenmeye karar vermiş. Genç Livstov ne yapmış dersiniz? Golubenko’nun samimi dostu olacak biçimde davranmış ve olmuş; sonra evlenme töreninde albayın ‘sağdıcı’ olmak istemiş ve nişanlıları bu konuda da ikna etmiş. Düğün günü papaz, yeni çifti takdim ettikten sonra, Livstov, albayı hem kutlamak hem de öpmek için yaklaşmış, bütün sosyetenin ve valinin önünde Golubenko’nun karnına büyük bir bıçağı saplayarak onu yere düşürmüş! İnsanın sağdıcı tarafından öldürülmesi! Çok kötü bir şey! İşin garibi bu cinayeti işledikten sonra, sağa sola koşarak: “Ah! ne yaptım! Ah ne yaptım!” diye bağırmaya başlamış, orada bulunanların özellikle de kadınların boynuna sarılmış “Ah! ne yaptım!” Ha! Ha! Ha! İnsanı gülmekten öldürecek bir durum!”</p>

    <p class="normal">Velçaninov kaşlarını çatarak, soğuk bir sesle:</p>

    <p class="normal">“Bu hikâyeyi bana neden anlattığınızı anlayamadım,” dedi.</p>

    <p class="normal">Pavel Pavloviç sürekli gülerek:</p>

    <p class="normal">“Neden olacak,” dedi, “sadece o bıçaklama olayı için. Görüyor musunuz? İşte böyle bir serseri, işlediği cinayetten dolayı dehşet içinde kalıyor, bütün töreleri ve önemli kişileri ayaklar altına alarak valinin huzurunda kadınların boynuna sarılıyor. Bütün bu garip davranışları, istediğini yapmış olmasına, yani rakibini bıçaklamış olmasına engel olmuyor! İşte bu hikâyeyi size özellikle bunun için anlattım.”</p>

    <p class="normal">Velçaninov sinirlenerek:</p>

    <p class="normal">“Tanrı cezanızı versin!” diye bağırdı; “sizin de, gizli kapaklı sözlerinizin de Tanrı cezasını versin, düzenbaz adam; beni korkutmak mı istiyorsun, alçak?”</p>

    <p class="normal">Kendinden geçerek ve her kelimeden sonra solukları sıklaşarak:</p>

    <p class="normal">“Alçak... Alçak... Alçak!” diye bağırdı.</p>

    <p class="normal">Pavel Pavloviç’in yüzünün anlamı birden değişti. Sarhoşluğu geçti; dudakları titredi.</p>

    <p class="normal">“Siz mi, Aleksi İvanoviç, siz mi bana alçak diyorsunuz... Bana?”</p>

    <p class="normal">Velçaninov kendine geldi. Bir an düşündükten sonra:</p>

    <p class="normal">“Hemen özür dilemeye hazırım, bir koşulla, özellikle siz de açık konuşun.”</p>

    <p class="normal">“Sizin yerinizde olsaydım, Aleksi İvanoviç, koşul öne sürmeden özür dilerdim.”</p>

    <p class="normal">“Peki, öyle olsun!” Bir an sessiz kaldılar. “Özür diliyorum; fakat Pavel Pavloviç, siz de kabul edersiniz ki, bütün bu olup bitenden sonra sizinle olan hesabımı görmüş oluyorum... Yalnız şimdi olanlar için söylemiyorum, bütün bu konular için söylüyorum.”</p>

    <p class="normal">Pavel Pavloviç gözleri yerde, gülümseyerek:</p>

    <p class="normal">“Ama... aramızda ne gibi bir hesaplaşma olabilir ki?” dedi.</p>

    <p class="normal">“Eğer öyleyse daha iyi ya! Hadi içkinizi bitiriniz ve yatınız, çünkü sizi göndermek istemiyorum...”</p>

    <p class="normal">Pavel Pavloviç biraz şaşırarak:</p>

    <p class="normal">“A, sahi! Şarap...” dedi.</p>

    <p class="normal">Kadehini almak için masaya yaklaştı. Çok içmiş olacaktı ki eli titriyordu ve şarabın bir kısmını yere, gömleğine ve yeleğine döktü. Bununla beraber, kadehin dibinde birazını bile bırakmaya acıyormuş gibi son damlasına kadar içti; sonra bardağı yavaşça masanın üstüne bıraktı ve uyumak üzere uysal bir tavırla yatağına gitti.</p>

    <p class="normal">Bir ayağından çıkardığı çizmesini elinde tutarak aniden:</p>

    <p class="normal">“Geceyi burada geçirmesem daha iyi olmaz mı?” diye sordu.</p>

    <p class="normal">Ona bakmaksızın odada bir aşağı bir yukarı yürüyen Velçaninov sert bir sesle:</p>

    <p class="normal">“Hayır, daha iyi olmaz!” dedi.</p>

    <p class="normal">Öteki soyundu ve yattı. On beş dakika sonra da Velçaninov yattı ve mumu söndürdü.</p>

    <p class="normal">Huzur bulamadığı halde uyumaya çalıştı. Şimdiye kadar olup bitenden daha karışık ve daha önce bilmediği yeni bir duyguyla nefesi tıkanıyordu; aynı zamanda bu boğucu endişe duygusundan dolayı kendinden utanıyordu. Tam uykuya dalacağı sırada bir gürültüyle gözlerini açtı. Hemen Pavel Pavloviç’in yatağına doğru baktı. Perdeler kapalı olduğu için oda karanlıktı; fakat konuğun uyumadığını, yatağın üzerinde oturduğunu görür gibi oldu.</p>

    <p class="normal">“Ne oluyorsunuz?” diye bağırdı.</p>

    <p class="normal">Pavel Pavloviç bir süre cevap vermedi sonra, güçlükle duyulabilecek kadar kısık ve derinden gelen bir sesle:</p>

    <p class="normal">“Hayal!” dedi.</p>

    <p class="normal">“Ne hayali?”</p>

    <p class="normal">“Şurada, öteki odada, kapının yanında bir hayal görür gibi oldum.”</p>

    <p class="normal">Velçaninov bir an sustuktan sonra:</p>

    <p class="normal">“Kimin hayali?” diye sordu.</p>

    <p class="normal">“Natalya Vasiliyevna’nın.”</p>

    <p class="normal">Velçaninov yatağından aşağıya atladı, hole ve kapısı daima açık duran bitişik odaya bir göz attı. O odanın penceresinde perde yoktu ve ince stordan içeriye biraz ışık süzülüyordu. Velçaninov:</p>

    <p class="normal">“Bu odada bir şey yok; siz sarhoşsunuz, yatınız!” dedi ve tekrar yatağa girerek yorganı başına çekti.</p>

    <p class="normal">Pavel Pavloviç de bir şey demeden yattı.</p>

    <p class="normal">On dakika sonra Velçaninov aniden sordu:</p>

    <p class="normal">“Şimdiye kadar hiç hayal gördüğünüz oldu mu?”</p>

    <p class="normal">Öteki yine kısık bir sesle:</p>

    <p class="normal">“Bir defa,” dedi.</p>

    <p class="normal">Ortalığı yine sessizlik kapladı.</p>

    <p class="normal">Velçaninov uyuyup uyumadığının farkında değildi. Böylece bir saat geçti, sonra birdenbire ürperdi: Yine bir gürültüyle mi uyanmıştı, bilmiyordu, fakat biraz ötede, odanın ortasında, gecenin karanlığı içinde ayakta duran beyaz bir şey görür gibi oldu. Yatağında doğruldu ve tam bir dakika baktı. Yavaşça:</p>

    <p class="normal">“Siz misiniz, Pavel Pavloviç?” dedi.</p>

    <p class="normal">Sessizlik ve koyu karanlık içinde bozulan bu ses özellikle kendi üzerinde garip bir etki yaptı.</p>

    <p class="normal">Cevap alamadı, fakat hiç kuşku yoktu: Orada, ayakta duran biri vardı.</p>

    <p class="normal">Sorusunu tekrar etti:</p>

    <p class="normal">“Siz misiniz, Pavel Pavloviç?”</p>

    <p class="normal">Bunu o kadar hızlı söylemişti ki, eğer Pavel Pavloviç uykuda olsaydı sıçrayarak uyanır ve hemen yanıt verirdi.</p>

    <p class="normal">Yanıt gelmedi; ama şimdi hemen hemen iyice görülebilen beyaz bir şekil, Velçaninov’a doğru hareket ediyor, ona yaklaşıyor gibiydi. O anda garip bir şey oldu: Velçaninov biraz önceki gibi, içinden bir şey kopuyormuş gibi büyük bir heyecanla coştu, bütün kuvvetiyle boğuk ve kısık bir sesle, her sözcüğünde nefesi kesilerek bağırdı:</p>

    <p class="normal">“Garip sarhoş, beni korkutacağınızı mı sanıyorsunuz? İşte, size ne derece önem verdiğimi göstermek üzere duvara döneceğim, yorganıma sarılacağım, hatta başımı bile örteceğim ve bütün gece kımıldamayacağım... Siz de sabaha kadar boşuna ayakta durarak bu komediye devam edersiniz... Suratına tükürdüğüm herif!”</p>

    <p class="normal">Ve Pavel Pavloviç olduğunu düşündüğü şeye doğru hırsla tükürdü; sonra sert bir hareketle duvara döndü, yorganına sarıldı ve bir ölü gibi hareketsiz kaldı. Odanın içinde korkunç bir sessizlik oldu. Velçaninov hayaletin kendisine doğru mu geldiğini, yoksa olduğu yerde mi durduğunu bilmiyordu ve bilemezdi; yüreği çarpıyor, çarpıyor, çarpıyordu. Beş dakika geçti, sonra iki adım ötede Pavel Pavloviç’in zayıf ve inler gibi çıkan sesini duydu:</p>

    <p class="normal">“Benim, Aleksi İvanoviç, lazımlığı arıyorum. Yatağımın yanında bulamadım... Yavaşça gelip sizin yatağınızın yanına bakmak istedim.”</p>

    <p class="normal">Velçaninov uzun bir süre cevap vermedi, sonra sordu:</p>

    <p class="normal">“Size seslendiğim zaman neden cevap vermediniz?”</p>

    <p class="normal">“Korktum. O kadar bağırdınız ki... Korktum.”</p>

    <p class="normal">“Soldaki köşede... Küçük dolabın içinde... Mumu yakınız.”</p>

    <p class="normal">Pavel Pavloviç çok yumuşak bir sesle:</p>

    <p class="normal">“Hayır, artık muma gerek yok... Bulurum...” dedi. “Sizi rahatsız ettiğim için özür dilerim, Aleksi İvanoviç...”</p>

    <p class="normal">Velçaninov yanıt vermedi. Bütün gece duvara dönük, hiç kımıldamadan yattı. Dediğini yaparak, onu ciddiye almadığını kanıtlamak mı istiyordu? Bunu kendisi de bilmiyordu; geçirdiği sarsıntı o kadar şiddetli olmuştu ki hâlâ şaşkın bir durumdaydı; uyumak için bir süre bekledi.</p>

    <p class="normal">Ertesi sabah saat onda uyandığı zaman, bir yayla itilmiş gibi sıçradı ve kendini yatağında oturur buldu... Fakat Pavel Pavloviç odada yoktu! Yatağı boş ve karmakarışıktı; şafak sökerken kaçmıştı. Velçaninov elini alnına götürerek:</p>

    <p class="normal">“Böyle yapacağını biliyordum!” dedi.</p>
  </div>

  <div class="calibre3" id="calibre_pb_11"></div>
</body>
</html>
