<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_41"><span class="ideitalik">Halka İnanmak</span></h2>
				<p class="sagitalik">İnsan vardır cismi semiz <br class="chapter"/>
			    Aptest alsa olmaz temiz <br class="chapter"/>
			    Halkı taneylemek nemiz <br class="chapter"/>
			    Cümle küstahlık bizdedir</p>
				<p class="sagitalik">Hasan Dede</p>
				<div class="clrb"/>
				<p class="normal">Geçen gün Eyüpte bir konuşma yaptım. O konuşmamda halka dedim ki: “Bu iş dünyanın en basit işi. Bir yanda sömürücüler, çalışmadan, elini ılıktan soğuğa vurmadan, milyonlar kazanıyorlar, bir yandan da fakir fıkara, yıl on iki ay çalışıp bir lokma ekmek bile bulamıyor. Bunu anlayamayacak ne var? Bunu, bu kadar basit bir gerçeği anlamadığından dolayı ben de halka kızıyorum,” dedim. “Ben size çok kızıyorum,” dedim.</p>
				<p class="normal">Şimdi düşünüyorum da, epeyce haksızlık etmişim. Biliyorum, kızgınlığımın sebebi akla yakın. Halk uyandığı zaman, kendi menfaatini bildiği zaman dünyadaki cümle kötülükler, zulümler, açlıklar hallediliverecek. Hem de en kolayından. Halk uyandığı, işi anladığı, şu yukarda söylediğim çok basit gerçeği kavradığı zaman yurdumuz cennet olacak. Çalışmadan kazanan sömürücüyü aradan çıkardığı zaman bütün insanlarımız mutlu olacak. Bütün kötülüklerin, harplerin, yoksullukların, iğrençliklerin başı, çalışmadan, elini ılıktan soğuğa vurmadan kazanan sömürücülerdir. Halkın uyanmasını engelleyen onlardır. Harbi çıkaranlar, ürünü yok edenler, insanların çıkardığı ürünleri tek elde toplayıp halka vermeyen onlardır.</p>
				<p class="normal">Bunun karşısına ilk olarak tarihte sosyalistler çıkmışlar. Bizde de böyle oldu. Sosyalistler bu en basit gerçeği halka anlatmak istiyorlar. Bunun karşısındaki sömürücüler, bu gerçek ve sosyalistler halka ulaşmasın diye ellerinden geleni de gelmeyeni de yapıyorlar. Sosyalistlere akla hayale gelmez iftiralar atıyorlar. Onlar için akla hayale gelmez yalanlar uyduruyorlar. Sosyalistler halka ulaşıp da gerçekleri ona anlatmasınlar diye korkunç bir çaba harcıyorlar.</p>
				<p class="normal">Hakları da var. Ellerindeki yağlı kuyruğu halkla paylaşmamak için her şeyi yapacaklar.</p>
				<p class="normal">Bütün iftiralara, bütün yalanlara, bütün çabalamalara rağmen çağımızın halkı işi anlıyor.</p>
				<p class="normal">Eğer sömürücünün korkunç engelleri, korkunç yalanları olmasaydı, ya da bütün bu yalanlara engellere rağmen sosyalistler halka ulaşabilip de işi halka anlatabilselerdi, halk kendi faydasına olanı hemencecik anlayacaktı.</p>
				<p class="normal">Halktan daha çok bizler, halktan çıkan aydınlar, halkın dostları suçluyuz bu işte.</p>
				<p class="normal">Halka ulaşabildik, halka gerçeği anlatabildik de halk bizle olmadı mı?</p>
				<p class="normal">Bizim de imkanımız az. Paramız yok. Suyun başını sömürücüler kesmişler. Epeyce de azınlıktayız. Halktan çıkan aydınların birçoğu da halktan yana olacaklarına yağlı kuyrukçulardan yana geçiyorlar.</p>
				<p class="normal">Gene de halka ulaşacağız. Canımızı dişimize takıp, ne olursa olsun halka ulaşıp gerçeği halka anlatacağız. İşi halka anlattığımız zaman insanlığın zaferi tamdır.</p>
				<p class="normal">Halk, kendi menfaatini anlar. Kendi menfaatiyle birlik olanı hemencecik tanır.</p>
				<p class="normal">Halktan bir korkacak varsa o da sömürücülerdir. Bizim halka gideceğimizden, gerçekleri ona anlatacağımızdan ödleri kopuyor. Taşlarla, sopalarla köpeklerini, vatansızlarını üstümüze saldırtıyorlar.</p>
				<p class="normal">Evet, vatansızlar. Bu çağda en büyük vatansızlık, vatan satıcılığı, Hıristiyan şirketlerle birlik olup kendi halkını soymak, işte bu güzelim vatanı böyle virane hale getirmektir.</p>
				<p class="normal">Eğer seçimlerde bizim başarımız az olursa, seçimlerde sömürücülerin partilerinden daha az oy alırsak, suç halkta değildir. Suç bizde de değildir. Suç bizim halka gidemediğimiz ve halkın bize kadar gelemediğidir.</p>
				<p class="normal">Bir gün, çok yakında biz halka gideceğiz, halk da bize gelecek. Bize taşlarla, sopalarla saldıranlar, sömürücülere alet olanlar, onlara köpeklik edenler, vatan satıcısı Hıristiyan ortaklarına “hık” deyicilik edenler işi anladıkları gün, “Eyvah” diyecekler, “bizler ne yapmışız da iki gözümüzü kendi elimizle kör edip, çoluk çocuğumuzun ekmeğinin katili olup, sömürücülere aletlik etmişiz.” Taşlar alıp kara bağırlarını döveceklerdir.</p>
				<p class="normal">İşte böyle olacaktır. Halka güvenmek gerek. Bizim halka ulaşan bir çift sözümüz, sömürücülerin bin yalanından daha tesirli olacaktır. Bunu böylece bilip halkımıza bütün yüreğimizle güvenmeliyiz.</p>
				<p class="sagitalik">Ekim 1965</p>
				<div class="clrb"/>
				</body>
</html>