<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_92"><span class="ideitalik">Çolak Mustafa </span></h2>
				<p class="normal">Kimdi, neyin nesiydi, anası babası var mıydı, kimsecikler bilmiyordu. Ben onu gördüğümde on yaşlarında gösteriyordu. On yaşlarında gösteriyordu ama, kocaman bir adamın gördüğü işten daha çok iş görüyordu. Çalışkanlığından dolayı, ünü gittikçe de yayılıyordu. Çift sürmesini, harman savurmasını, atlara bakmasını, pamuk çapalamayı, pamuk toplamayı herkesten iyi biliyordu.</p>
				<p class="normal">Bir sabah, daha gün doğmadan büyük anam dışarı çıkmış, bakmış ki, duvarın dibinde bir çocuk, büzülmüş, oturur. Yanına varmış ki, uyuyor. Uyandırmaya kıyamamış. Gözden de ırak tutmamış. Çocuk uyanmış, gözlerini ovuşturmuş. Yanına yönüne şaşkınlıkla bakmış.</p>
				<p class="normal">Büyük anam varıp elinden tutmuş:</p>
				<p class="normal">“Sen kimin oğlusun yavrum?” diye sormuş.</p>
				<p class="normal">“Bana Çolak Mustafa derler,” demiş çocuk. “Sen benim adımı duymadın mı ana? Ben şimdi, çalıştığım evden kaçtım. Çalışmak için size geldim. Beni kimseye vermeyin. Sizin oğlunuz olmak istiyorum. Karnım da bir aç ki... Karnımı doyurun da bana bir iş verin. Ne olursa yaparım.”</p>
				<p class="normal">Çolak Mustafa kir pas içindeymiş. Büyük anam onu eve almış. Önce bir iyice yıkamış. Sonra da hilim hilim elbiselerini üstünden alıp atmış, çocukların eskilerinden ona bir elbise yapmış. Bir de kasket vermiş ki, ağabeyimin kasketi. Kasketi Mustafa iki yıl giydi. Kasket öylesine büyüktü ki, değil Mustafanın kafası, tüm gövdesi kasketin içinde kayboluyordu.</p>
				<p class="normal">Bu sıralar ben de çiftlikte çalışıyordum. Memet Ağabeyimle yazyeri çifti sürüyorduk sabahlara kadar.</p>
				<p class="normal">Çolak Mustafa geldi. Şöyle uzaktan beni süzüyordu. Beni küçümser bir hali vardı.</p>
				<p class="normal">Memet Ağabey:</p>
				<p class="normal">“Çolak Mustafa sen misin?”</p>
				<p class="normal">Çocuk, güvenli bir sesle:</p>
				<p class="normal">“Benim,” dedi. “Nereden bildin ki...”</p>
				<p class="normal">“Sen Altındişlerin kapısında çalışırdın, değil mi?”</p>
				<p class="normal">Çocuk:</p>
				<p class="normal">“Oradan kaçtım,” dedi. “Bir daha da gitmeyeceğim. Size geldim. Sizin oğlunuz olacağım. Bir daha da buradan başka bir yere gitmeyeceğim.”</p>
				<p class="normal">O zamanlar ben de on yaşındaydım.</p>
				<p class="normal">Memet Ağabeyim öküzleri sürüyor, ben de kötenin kulpunu tutmuş, idare ediyordum ama, çizgileri o kadar güzel götüremiyordum. Bir çocuk için pulluk kulbu idare etmek zor bir işti. Ağırdı, güç isterdi. Bense zayıftım.</p>
				<p class="normal">Kocaman kasketini bir çalının dibine fırlatıp geldi, pulluğun kulpunu elimden aldı. Bir anda anladım ki, bu eller alışkın eller. Çok da pulluk kullanmış.</p>
				<p class="normal">Memet Ağabeyim dedi ki:</p>
				<p class="normal">“Bak,” dedi, “çocuğa... Bir anda işi kavradı. Sen bir aydır çalışıyorsun da, daha doğru dürüst bir pulluk tutmayı öğrenemedin.”</p>
				<p class="normal">Çolak Mustafa zaferle bana bakıyordu.</p>
				<p class="normal">Sonra Memet Ağabeyim çift sürmeyi tamamen ikimize bıraktı. Altı öküzü ve pulluğu Çolak Mustafa, Memet ağabeyimden de daha iyi idare ediyordu.</p>
				<p class="normal">Yazyeri sürmeyi bitirdik. Mustafa atlara bakmaya başladı. Nasıl biliyordu bu işi! Gece kalkıp zamanında, yemini, suyunu veriyordu atların.</p>
				<p class="normal">Evdeki her bir işe o koşuyordu. Neler neler yapmıyordu. Pamuk zamanı iki insan kadar çapa yapıyordu. Pamuk toplama zamanı ırgatların suyunu, yemeğini getiriyor, sonra da bir ırgattan daha çok topluyordu.</p>
				<p class="normal">Bir yıl bizde kaldı Mustafa. Bir yıl evin el üstündeki insanı oldu.</p>
				<p class="normal">Amcam ona diyor ki:</p>
				<p class="normal">“Sen evin birinci adamısın. Seni evlendirip, çocuklarım gibi şanlı şöhretli baş göz edeceğim.”</p>
				<p class="normal">Mustafa, yalnız gülümsüyordu.</p>
				<p class="normal">Büyük anam, gene bir sabah kalkmış bakmış ki, Mustafa evde yok. Kapının eşiğinde kocaman kasketini buldular. Mustafanın adetiymiş. Bir evden kaçarken kasketini kapının eşiğine bırakırmış.</p>
				<p class="normal">Anladık ki, Çolak Mustafa kaçmış.</p>
				<p class="normal">Amcam atlara bindi, köy köy dolaştı. Çolak Mustafanın izine bir yerde rastlayamadı.</p>
				<p class="normal">Yaz ortasında duyduk ki, Çolak Mustafa uzak bir köye gitmiş. Köyün ağasının evinin avlusunda uyumuş. Uyanınca:</p>
				<p class="normal">“Ben sizin oğlunuz olacağım. Benim adım Çolak Mustafa,” demiş.</p>
				<p class="normal">Orada çalışmaya başlamış. Orada da bir süre çalışmış, ağa, onun çalışkanlığına hayran kalmış. Sonra oradan da kaçmış.</p>
				<p class="normal">Yeniden bizim eve döndüğünde Mustafa on iki yaşındaydı. Artık saçlı sakallı bir erkek gibiydi. Mustafa geri döndüğünde evin içini bir sevinç almıştı.</p>
				<p class="normal">“Dönmezdim ama, büyük anayı özledim,” diyordu.</p>
				<p class="normal">Bir yaz daha çalıştı bizde. Sonbahara doğru baktık ki, bir sabah, gene kasketi eşikte.</p>
				<p class="normal">Kışa doğru perperişan, hasta, Mustafa gene kapıya geldi. Büyük anam, onu gene yıkadı arıttı, aylarca baktı. Mustafa kendisine geldi. Diyordu ki:</p>
				<p class="normal">“Ben bir daha bu evden dışarı adımımı atmayacağım.”</p>
				<p class="normal">Yaz geldi. Mustafa gene çalışmaya koyuldu. Üç adam kadar iş görüyordu evde. Bahçeye tek başına bakıyor, patlıcanları, domatesleri topluyor, çarşıda satıyor, bir kuruşunu bile yemeden eve getiriyordu.</p>
				<p class="normal">Mustafa ev için artık büyük bir nimetti. Geceleri bile uyumuyordu. Bu çalışmaya nasıl dayanıyordu, akıl almaz. İnsanüstü bir çalışmaydı onun çalışması.</p>
				<p class="normal">Yaz ortasında gene kasketini eşikte bulduk Mustafanın.</p>
				<p class="normal">Birkaç kere daha eve perperişan gelip kaçtığını hatırlıyorum Mustafanın.</p>
				<p class="normal">Kuzucuoğlu Pamuk Üretme Çiftliğinde ırgatlık ediyordum. Ortaokulu yarıda bırakmıştım. Yeni bir ırgat topluluğu geldi çiftliğe. Bir de baktım, içlerinde Çolak Mustafa. Kocaman olmuş ama, gene kavruk. Güneşten yanmış. Üstü başı hilim hilim. Başında da kocaman bir kasket. Birlikte çalışmaya koyulduk. Öylesine çalışıyorduk ki... İki yüz, üç yüz ırgatın içinde hemen kendisini gösterdi. Elciler, çiftlik idarecileri bütün ırgatlara örnek olarak onu gösteriyorlardı.</p>
				<p class="normal">Yan yana yatıyorduk çiftlikte. Bir sabah uyandım baktım ki, Mustafanın kasketi ayakucumda.</p>
				<p class="normal">Mustafa gene gitmişti ki...</p>
				<p class="normal">Sonra onu Adanada bir sokakta hasta buldum, hastaneye götürdüm.</p>
				<p class="normal">Bir daha uzun zaman onu göremedim. İmi timi belirsiz olmuştu.</p>
				<p class="normal">Yıllar sonra onunla bir hapisanede karşılaştım. Şaşırdım kaldım. Önce tanıyamadım. Yanıma geldi, bana kendini tanıttı. Hapisanede bana öyle kardeşçesine davrandı, öyle bir sıcaklık gösterdi ki. Elimi sıcaktan soğuğa vurdurmuyordu. Sonra herkesin de işini görüyordu. Bu kadar işe nasıl yetişiyordu? Hapisanede de bir numaralı insan olmuştu. Mahkumlara öyle geliyordu ki, Mustafa olmazsa, bu mahpusluk yürümez. Aynı koğuşta kalıyorduk.</p>
				<p class="normal">Mustafa, yaralamaktan yatıyordu. Bir ağa beş yüz lira vermiş, hasmını vurdurmaya göndermişti. Mustafa, adamı sadece yaralamıştı.</p>
				<p class="normal">“Beş yüz lira için adam öldürür müyüm hiç,” diyordu. “Ben de yaraladım.”</p>
				<p class="normal">Bir sabah hapisanede kıyamet koptu. Mustafa kaçmıştı. Nasıl kaçmıştı?</p>
				<p class="normal">Ama nasıl kaçar, cezası o kadar ağır değil ki, niçin kaçar?</p>
				<p class="normal">Bir baktım, koğuşun eşiğinde Mustafanın kirli kocaman kasketi.</p>
				<p class="normal">Mustafa sahiden kaçmıştı.</p>
				<p class="sagitalik">Mayıs 1962</p>
				<div class="clrb"/>
				</body>
</html>