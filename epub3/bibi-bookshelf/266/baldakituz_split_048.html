<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_46"><span class="ideitalik">Öğretmenler, Kardeşlerim...</span></h2>
				<p class="normal">Bir şey biliyorum. Sürgünden de beter. Elinizden alınacak ekmeğin korkusundan da beter. Aşağılanmaktan, dayaktan da beter. Beterin beteri.</p>
				<p class="normal">Size olmadık iftiralar ediyorlar. Size öğrencilerinizi, dost, yavru, kardeş bildiğiniz öğrencilerinizi düşman ediyorlar. İftiralarla halkı size düşman ediyorlar. Bunca belalar ki, mutluluğunu istediğiniz halk yüzünden başınıza geliyor. Çevrenizi size düşman ediyor, dünyayı yaşanmaz hale getiriyorlar. Ve bunu da polis marifetiyle yapıyorlar. Benim başıma gelenleri, o küçücük kasabada, hep polis getirdi. Ondan dolayıdır ki, şimdi Anadolunun kıyıcığında köşesinde başınıza gelenleri biliyorum. Yaşadığınız cehennem hayatını biliyorum.</p>
				<p class="normal">Doğrudan yana mısın, halktan yana mısın, milliyetçi, vatansever misin, bilimden yana, Atatürkten yana mısın, on parmaklarında on kara. İftiralardan iftira beğen. Zulümlerden zulüm...</p>
				<p class="normal">Önce öğrencilerini sana düşman ederler. Sonra masum halkı. Bir polis şöyle esrarlı, yarı tehditli sana yakınlık gösteren halktan birisini köşeye çeker, gözlerini belerterek, zavallı adam büyük bir tehlike içindeymiş gibi, ona acıyormuş gibi bir tavır takınarak:</p>
				<p class="normal">“Sen falanca öğretmenle sıkı fıkıymışsm ha! Öyle mi? Aman deli misin? Aman ha, aman ha! Aman ha, aman! Ayağını denk al. Biliyoruz, sen temiz adamsın. Hiçbir bezde tarağın yok. Onun için söylüyoruz sana. Çok gizli yoksa. Öğretmen de size bunu söylediğimizi duymasın. Yoksa işimiz berbat olur. Suç üstünde yakalayamayız öğretmeni. Bunu sana acıdığımız için söylüyoruz, aman öğretmen duymasın. Kurunun yanında yaş da yanmasın diye sana en büyük sırrımızı açıyoruz. Öğretmene zinhar bunu duyurma. Onunla da ilgini kes,” der.</p>
				<p class="normal">En yakın dostu öğretmene selam vermez. Polis böyle birkaç kişiyi çeker, onlara da söyler. Onlar da öğretmene selam vermezler. Sonra, öğretmen de içinde, bütün kasaba işi duyar. Polisin, yönetici sınıfın istediği de budur. Artık istenilen olmuş, öğretmen tehlikeli bir kişi olmuş çıkmıştır halkın gözünde.</p>
				<p class="normal">1950 yılında Nurullah Hancılar adındaki Kadirli Ortaokulu Müdürünün başına gelenler, dünyada hiçbir insanın başına gelmemiştir. Dünyada hiçbir yönetici sınıf, hiç kimseye bu zulmü, bu gaddarlığı yapmamıştır.</p>
				<p class="normal">1950 yılının nisan aylarıydı. Ben içerdeyim. Ağalar benim için Çukurovada inanılmaz, alçakça bir cadı kazanı kaynatıyorlardı. Ne Rus casusluğum kalıyordu, ne telsizle konuştuğum. Öyle bir vatan haini idim ki, üstüme hain yok.</p>
				<p class="normal">Ben hapse girmeden önce Kadirli Ortaokulundaki bir bayan öğretmen coğrafya dersinde Sovyetler Birliğini anlatırken komünizme geçmiş. Sonra da beni ele almış, demiş ki:</p>
				<p class="normal">“Burada da bir komünist var. Hani şu arzuhalci Kemal var ya, işte o.”</p>
				<p class="normal">Bir çocuk, akrabalarımdan birinin çocuğu olacak:</p>
				<p class="normal">“Öğretmenim,” diye sormuş, “ne biliyorsunuz onun komünist olduğunu?”</p>
				<p class="normal">Bayan öğretmen karşılık vermiş:</p>
				<p class="normal">“Benim babam Adana Emniyet Müdürlüğü komiserlerindendir. Ben bilmeyeceğim de kim bilecek,” demiş. O böyle deyince de tekmil akan sular durmuş. Akraba çocukları bu konuşmayı bana geldiler söylediler. Ben de kızdım.</p>
				<p class="normal">Bir gün Belediye parkında otururken vardım Ortaokul Müdürü N. Hancılara:</p>
				<p class="normal">“Siz Ortaokul Müdürüsünüz değil mi?” diye sordum.</p>
				<p class="normal">“Evet,” dedi.</p>
				<p class="normal">“Size bir şikayetim var. Sizin coğrafya öğretmeni bayan...”</p>
				<p class="normal">Söylediklerini anlattım. “Sınıfta benim aleyhime konuşmakta devam ederse öğretmeni mahkemeye vereceğim,” dedim. “Orası ortaokul mu, politika kürsüsü mü?”</p>
				<p class="normal">Ortaokul Müdürü Hancılar çok üzüldü.</p>
				<p class="normal">“Bayan öğretmen iyi bir kızdır. Bunu nasıl yapmış acaba?” dedi. “Ona söylerim...”</p>
				<p class="normal">Bir daha da Ortaokul Müdürünü hiç görmedim. Daha önce de hiç tanımamıştım. Adamı ilk ve son görüyordum. Kasaba ağaları bizim bu konuşmamızı allamışlar pullamışlar, N. Hancıları azılı bir komünist yapmışlar, benim büyük teşkilatıma bağlamışlar. O zaman her hafta bir miting yaparlardı. Gene bir salı mitinglerini yapmışlar. Komünist yuvası Ortaokulu yakmak için de on teneke benzin hazırlamışlar. Bu sıralar ben Kozan Hapisanesindeydim. Ağalar önce mitingcilere Ortaokulu bastırmışlar. Şu çok ünlü petrolcü Aydın Bolak var ya, o da o zamanlar Kadirli Kaymakamı. Kaymakam, etmeyin, eylemeyin, diyecek olmuş mitingcilere. Saçlarından tuttukları gibi Kaymakamı sürüklemeye başlamışlar. Derken Ortaokul Müdürünü yakalamış, linç etmişler. Müdür bu linçten ölmemiş, ölmemiş ama... İşin gerisi korkunç...</p>
				<p class="normal">İçerde duydum ki, Hancıları Kozan Memleket Hastanesine yatırmışlar. Hancılar, sanırsam birkaç ay hastanede yattı. Çok tehlikeli zamanlar geçirmiş, ölümden zor kurtulmuş adamcağız. Sonra ne oldu biliyor musunuz, sonra ne oldu? Bundan sonra da adam aylarca Kozan Hapisanesinde yattı. Sonra da beraat etti. Yaa, beraat etti. Hiçbir suçu yokmuş. Üç dört ay hastane... Ölümlerden ölüm beğen. Beş altı ay hapisane... Sonra beraat... Sonra bir de göğsünde koskocaman bir “Komünist” damgası... Bu, dünyanın en köksüz sınıfı, en maymun sınıfı, gayri milli Türk burjuvasının adaletidir. Adaletidir işte.</p>
				<p class="normal">Bir şey daha yazayım size kardeşler, göreceksiniz ki, şimdiki hayatınıza anlattıklarım ne kadar uyuyor. Kasabadayken bana epeyce mektup gelirdi. Ankaradan atılan bir mektup komşuya beş günde gelmişse, bana on beş günde gelirdi. Bir ara bana mektup gelmez oldu. Bir ay, iki ay mektup gelmedi. Benim de kafam kızdı, Candarma Komutanına gittim, dedim ki, “Versene mektuplarımı. İki ay da mektup tutulur mu?” Komutan çekmecesini açtı, mektuplarımı önüme attı. “Kusura kalma,” dedi, “Çavuş izinli de. Ben de elim değip de mektuplarını okuyamadım.” Mektuplarımın bana gelmeden önce karakola gittiğini tekmil kasaba da, ben de biliyordum.</p>
				<p class="normal">İşte şimdi, sizin hayatınız, böyle bir cehennem içinde. Mektuplarınız okunuyor. Halk sizlerden uzaklaştırılıyor. Bir cadı kazanı ki, deme gitsin. Çamur bataklığına her gün sokup çıkarıyorlar her birinizi. Öfkeden, acıdan haksızlıktan boğuluyorsunuz. Şartlarınız gittikçe ağırlaşacak. Bunu da ben söylüyorum. İnsan soyunun en vicdansız, en soysuz, en köksüz sınıfıyla karşı karşıyayız.</p>
				<p class="normal">Bu çıkarcı, sömürücülerin Türkiyede kolları olan sınıf, memleketimizi ve memleketseverleri kahretmek savaşında. Her türlü iğrenç silahı kullanıyor. Kullanacak. Dayanılmaz, iğrenç silahlar bunlar.</p>
				<p class="normal">Öğretmenler, kardeşlerim, dayanacaksınız, başka çaremiz yok. Bunların ağababalarına karşı Çanakkalede on binlerce aydın dövüştü ve şehit düştü. Onlar bizim kardeşlerimizdi. Kurtuluş Savaşında da öyle. Onlar bizim kardeşlerimizdi.</p>
				<p class="normal">Onlar her şeyi yapacaklar. Kahredecekler bizi. Onlar ki, vatanlarını beş on kurşuna satmışlar. Yurdumuza işgal güçlerinin bayraklarını kendi elleriyle dikmişler. Onlardan her şeyi beklemeliyiz. En kıymetli varlığını, yurdunu peşkeş çekenlerden her şeyi, her kötülüğü, her an beklemek gerek.</p>
				<p class="normal">Bu toprakları yeniden kurtarmak, tarihine layık bir yere yeniden getirmek için çok acı çekeceğiz, çok gözyaşı dökülecek. Ama kurtulacağız. Yurdumuzun kurtuluşunu görmek... Bir gün bu günü mutlaka göreceğiz. Mutlu, bağımsız, büyük bir Türkiye için çaba harcamak... Bir gün böyle bir Türkiyeye mutlaka ulaşacağız. Bütün acıları unutacağız. Bütün kötülükleri...</p>
				<p class="normal">Öğretmenler, kardeşlerim, acılar içindesiniz. Güleceğiz.</p>
				<p class="normal">Zafer toprağımızındır.</p>
				<p class="sagitalik">21.3.1967</p>
				<div class="clrb"/>
				</body>
</html>