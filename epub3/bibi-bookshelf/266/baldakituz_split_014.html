<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_12"><span class="ideitalik">İlk Akla Gelen</span></h2>
				<p class="normal">Bu bir zihniyet meselesidir. Adnan Menderesin, Yüksek Adalet Divanı önünde 6-7 Eylül Olaylarından dolayı kendisini savunurken söylediği, “Böyle olaylarda ilk akla geleni içeri alıyoruz,” sözünü ben hiç yadırgamadım. İlkin biraz şaştım, öfkelendim ama, sonradan bunun o kadar şaşılacak bir düşünce olmadığını anladım.</p>
				<p class="normal">Bu korkunç bir zihniyettir. Yirminci yüzyılda normal insanlar, normal devlet adamları böyle düşünemezler. Düşünseler bile; haydi düşündüler diyelim, sanık olarak çıktıkları mahkeme karşısında bunu dünyaya ilan edemezler.</p>
				<p class="normal">Bu sözler edilirken hep kendimi haksız çıkarıyorum. Ben iyi duyamıyorum, diyorum. Sonra oradaki arkadaşlara, gazetecilere soruyorum. Onlar da onaylayınca, inanmaktan başka çare kalmıyor.</p>
				<p class="normal">Gene de şunu söylüyorum, belki biz yanlış duyduk.</p>
				<p class="normal">Yanlış duysak da duymasak da, Menderes böyle söylese de söylemese de zihniyet bu. Onun için yukarda dedim ki, önceleri şaşırdığım halde sonra bunu olağan buldum.</p>
				<p class="normal">Birtakımlarının zihniyetidir bu. Hukuk anlayışlarıdır bu!</p>
				<p class="normal">Bunlar inançsız adamlardır. Bunların hiçbir şeye imanları yoktur. Hiçbir toplum düşüncesine sahip değillerdir.</p>
				<p class="normal">1945’ten sonrayı şöyle bir düşünelim. O zamanlar, şu Adalet Divanı karşısındakilerin ne güzel, ne ileri bir adalet anlayışları vardı. İnsan hakları, vatandaş hakları... diyorlardı da bir şey demiyorlardı. Sonraları, az sonra, hemen değiştiler. Bu adamlar sanki 1945’ten 1950 yılına kadarki adamlar değillerdi. Yılanlar gibi hemen deri değiştirmişlerdi.</p>
				<p class="normal">İnsan hakları, demokrasi falan filan onlar için birer kuru laftan ibaret.</p>
				<p class="normal">En küçük, en küçük bir şekilde adalete, hukuka, insan, vatandaş haklarına inanmıyorlardı. Saygıları ve inançları yoktu.</p>
				<p class="normal">İlk akla gelenleri herhangi bir olayda hemen içeri alıyorlar, olmadık işkenceler ediyorlardı insanlara.</p>
				<p class="normal">İki yıl, mahkeme hücrelerinde tutuyorlardı. Fikir adamlarına, gazetecilere olmadık kötülükler ediyorlardı. Bunu dünyanın, milletin karşısında göğüslerini gere gere yapıyorlardı.</p>
				<p class="normal">Memleketimizde, onların devrinde, ilk akla geldiği için çok kişi işkence gördü, zulüm gördü, hapislerde çürüdü.</p>
				<p class="normal">Mahkemeleri kendilerine kul etmek için, ellerinden geleni artlarına koymadılar.</p>
				<p class="normal">Milletler kendi koydukları yasalara, törelere oldum olası çok önem vermişlerdir. Bunda iktidarlarının teminatını bulmuşlardır. Doğru-yanlış, kendi kurdukları yasalara saygı duymuşlardır. Zedelenmemesi için ellerinden gelenleri yapmışlardır.</p>
				<p class="normal">İlk akla geleni içeri almak, hiçbir yasada, hiçbir törede, böylesine pervasızca olmamıştır.</p>
				<p class="normal">İlkel kabilelerin töreleri bile böylesine çiğnenmemiştir.</p>
				<p class="normal">Bizim toplumumuzun bu yönden iyi bir tahlilini yapmak gerekir. Bu pervasızlığın temeli nedir, nereden geliyor bu pervasızlık?</p>
				<p class="normal">Mendereslerin bu zihniyetlerine, nasıl izin verdi bu toplum? Bunun üstünde durmak milletimiz için faydalı olur.</p>
				<p class="normal">Böyle düşüncelere paydos demedikçe, keyfi idareleri ortadan kaldırmadıkça, idareleri değil, gördük ki idareler ortadan kalkabiliyorlar, keyfi idare zihniyetini ortadan kaldırmadıkça, kurtuluşumuz zor.</p>
				<p class="normal">Keyfi idare zihniyetini ortadan kaldırmak o kadar kolay değil. Bu bir seviye, bir kültür, bir gelenek işidir.</p>
				<p class="normal">İnsana saygı duymak, kendine saygı duymak... İşte bunu yerleştireceksin kafalara. İnsana saygı, böylesi kötülüklerin, keyfiliklerin önüne geçebilecek tek silahtır.</p>
				<p class="normal">İnsana azıcık saygısı olan, kendisine azıcık saygısı olan, ilk akla gelene kötülük edemez. Onu içeri alamaz.</p>
				<p class="sagitalik">23.10.1960</p>
				<div class="clrb"/>
				</body>
</html>