<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_35"><span class="ideitalik">Kasaba Politikacıları</span></h2>
				<p class="normal2">Fakir fıkaralar elbirlik edek </p>
				<p class="normal2">Gelin beş on tane mezar kazalım </p>
				<p class="normal2">Çeltik arkın başladılar geliyor </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">Bu iş gayet yakın zannetmem ırak </p>
				<p class="normal2">Çeltik ekilirse el tutmaz kürek </p>
				<p class="normal2">Eninde sonunda bizlere gerek </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">Fıkaranın zaten kötü bahtı var </p>
				<p class="normal2">Zenginlerin cibinliği tahtı var </p>
				<p class="normal2">Sivrisineğin de bize ahtı var </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">Vakti müsaitler tarlaya göçün </p>
				<p class="normal2">Sivrisinek var ha gözünüz açın </p>
				<p class="normal2">Durman arkadaşlar, çocuklar için </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">Sivrisinek dermanımız olmadan </p>
				<p class="normal2">Yerler yumşak kurağını bulmadan </p>
				<p class="normal2">İşin gücün firavunu gelmeden </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">Kiminiz bel alın kiminiz kürek </p>
				<p class="normal2">Bu iş bize ait hazırlık görek </p>
				<p class="normal2">Komşu köylere de hep haber verek </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">Yarın heyet gelir verilir emir </p>
				<p class="normal2">Bu sahanın yeri yolsuz mu denir </p>
				<p class="normal2">Fakir fıkaranın çocuğu ölür </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">O sahada sivrisinek beslenir </p>
				<p class="normal2">Uslanmayan fikaralar uslanır </p>
				<p class="normal2">Beyaz kefen üzerine süslenir </p>
				<p class="normal2">Gelin beş on tane mezar kazalım<br class="chapter"/>
				</p>
				<p class="normal2">Ali Dilci der ki dinler mi aman </p>
				<p class="normal2">Çeltikçinin kastı hepsinden yaman </p>
				<p class="normal2">Ölüm muhakkaktır geldiği zaman </p>
				<p class="normal"><span class="normal1">Gelin beş on tane mezar kazalım</span><br class="chapter"/>
				</p>
				<p class="normal">Bu çeltik sorununu bir örnek olarak ele alıyorum. Çeltik büyük masraf, büyük para isteyen bir iştir. Suyu, tarlası, ırgat parası. Sonra çeltik en çok para kazandıran bir üründür. Bire seksen, bire yüz verir. Bazı çeltikler vardır ki, bire yüz yirmi de verir. En az üç ay, en çok beş ayda bu ürün gelişir. Yani beş ay önce yatırdığın paranın birkaç mislini hemen alabilirsin. Kim ekebilir bu çeltiği, kim ekecek, tabii ağalar. İşte böylece kolay kazanç sağlayan bu ürün üstüne öyle dalavereler döner ki, akıl hayal almaz. Bir insan otursa da çeltik üstüne döndürülen dalavereleri yazsa, ciltlerle kitap olur. Ve de bu kitapları okuyanlar insan soyundan utanır. O dalavereleri burada yazmamın mümkünü yok. Onun için bu faslı geçelim.</p>
				<p class="normal">Çeltik ekimi başlamadan köylünün içine bir korkudur düşer. Sıtma korkusu, ölüm korkusu. Çeltikten dolayı yapılan bataklıklar havayı zehirler. Çeltik sahalarına yakın köyler kokmuş bataklık havası almak zorundadırlar. Bu bataklıklardan bir sivrisinek çıkar ki, bulut örneği. Buna inanılmaz. Gerçekten bulut gibi karartır gökyüzünü sivrisinek. İnsanlar değil, hayvanlar da tedirgin olurlar. Sabahleyin kalkar ki, avludaki atların, ineklerin öküzlerin sırtları kızıl kan içinde kalmış. Bizim köyün insanları atlarını sinekten kurtarmak için bir usul buldulardı. Geceleri atlarını dağa çekiyorlardı.</p>
				<p class="normal">Göz önüne getirin ki, köylülerin çoğu cibinliksiz. Çocukların yüzleri, bedenleri paramparça. Kadınların, erkeklerin yüzleri gözleri şiş şiş... Ve çocukların karınları gebe kadınların karnı gibi. Boyunları ipincecik. Çeltik ekimi zamanı, çocukların kırım zamanı. Ve çocuklar, çeltikten dolayı mutlaka öleceklerdir. Yukarıdaki şiir çeltik ekimi zamanı gelirken, ölecekler için daha önceden mezar kazmaya çağrıdır. Bu bir haykırıştır. Bu işte Ali Dilci tek değil. Son yıllarda Çukurovada yetişmiş halk şairlerinin hepsi böyle acılı şiirler yazmışlardır.</p>
				<p class="normal">Çukurovada çeltikten dolayı her yıl yüzlerce çocuk ölür. Buna insan yüreği dayanmaz. Bu düpedüz bir kırımdır.</p>
				<p class="normal">Bu çeltikçiler kim? Bu memleketin çocukları... Üstelik de birçoğu, hani şu milliyetçiler var ya, onlardan. Bunlar bu vatanı sevmezler mi? Sevmez olurlar mı? Hele yanlarında bir vatan, bir millet sözü açın. Görün ki, iki gözleri iki çeşme. Ah vatan, vah vatan... Şimdi şunu da şurada yazmadan geçmeyeyim. DDT çıkmadan önceydi bu kırım hikayesi. DDT çıktıktan sonra, sivrisinek belası bir zaman için ortadan kalktı. Şimdi sinekler DDT’ye de adapte olmuşlar. Artık DDT onlara vızgeliyor. Gene Çukurovada çocuk ölümü yavaş yavaş başlıyor.</p>
				<p class="normal">Geçelim bunu da, diyeceğime gelelim. Bir gün, bu çocuk kırımı günleri, bu çeltikçi ağalardan biriyle bir köye geldik. Adamın ovada ekilmiş tam 3000 dönüm çeltiği vardı. Köye girerken köyün mezarlığında bir kalabalık gördük, kalabalığa girdik. Baktık ki, dört beş tane küçük mezar. Köylüler, beni ve ağayı tanıyorlardı. Dediler ki:</p>
				<p class="normal">“Bugün beşini birden gömdük. Hepsi de zehirli sıtmadan.”</p>
				<p class="normal">Ağa konuşamadı. Gözleri dolmuştu. O köyde işimiz vardı. Orada duramadık, köye giremedik, mezarlıktan gerisin geri döndük.</p>
				<p class="normal">Ağaya dedim ki:</p>
				<p class="normal">“İşte gözlerinle gördün. Bu çeltik yerine pamuk ekseniz, ya da şu çeltiği usulüyle ekseniz...”</p>
				<p class="normal">Ağa uzun zaman konuşmadı, sonra bana döndü:</p>
				<p class="normal">“Ben ekmesem ötekiler ekmeyecekler mi?”</p>
				<p class="normal">Dedim ki:</p>
				<p class="normal">“Sen güçlü bir adamsın. Halk çeltik ekilmesin diye var gücüyle mücadele ediyor. Ankaraya heyetler gönderiyor. Tel üstüne tel çekiyor. Sen de halkla birlik olsan bu kasabaya çeltik ekilmez.”</p>
				<p class="normal">Ağa:</p>
				<p class="normal">“Doğrusun, ekilmez.” dedi. “Ama ben çeltikçilerle savaşamam. Beni mahvederler. Ocağımı söndürürler. Sonra çeltik çok faydalı bir üründür. Eğer biz çeltik ekmesek, devletin dövizleri dışarı gider. Birkaç çocuk ölmüş...”</p>
				<p class="normal">İşte bu adam bir çerçeveye, sinek gibi bir bala düşmüş. Ne kadar çırpınırsa çırpınsın, çırpındıkça batıyor. Bu verdiğim örnek iyi niyetli bir ağa örneği...</p>
				<p class="normal">Kasaba politikacısının sınırı, faydalarının sınırından başlar, orada biter. Memleketin faydaları çiftliğinin, fabrikasının dışına çıkamaz. Çiftliği ürün vermemişse memleket batmıştır. Fabrikası az işlemişse memleket yanmıştır. Her zaman ağanın faydası memleket faydasıyla paralel gitmez. Çoğu zaman çatışır. Bu bir gerçektir.</p>
				<p class="normal">Bizim politikamız, kasaba politikacılarının elindedir. Hele şu bizim demokrasi denemesinden sonra büsbütün geçmiştir.</p>
				<p class="normal">Demokraside, parti, sırtını seçmene dayamak zorundadır. Seçmen kimin elinde, ağaların elinde... Ağalar sittin sene, seçmeni elinde tutmak için ne yapar? Önce ekonomik gücü elinde tutmak ister. Bu ekonomik gücü elinde tutmak için, vatandı milletti, kimsenin gözünün yaşına bakmaz. Hiçbir ülküsü yoktur. Olamaz da... Ekonomik gücü eline nasıl geçirmiştir? Halkı sömürerek. Halk sömürülmesine neden izin verir? Geridir, cahildir, geleneği yıkacak gücü kendinde bulamaz. Halk ilerlemesin diye ağa, halkı okutmamak ister. Köy Enstitülerine bu yüzden düşman oldular. Halk, kötü gelenekleri içinde kalsın ister. Hocaların, imamların hurafeleri içinde kalsın ister. İleriliği isteyen –az da olsa vardır– hocalara, imamlara düşman olur. Ben öyle bir hoca biliyorum. Salt hurafelerin aleyhinde bulunuyor, aklı, gerçek Müslümanlığı söylüyor diye, fıkara hocacıklara komünist dediler. Bir tanesini ağalar kasabaya sokmuyorlardı. Çünkü bunlar için en büyük tehlike gerçek din adamları, gerçek Müslümanlardır. Kasabaya sokmadıkları bu hoca, toprak reformu taraftarıydı. Bunun da gerekçesini Müslümanlıktan çıkarıyordu.</p>
				<p class="normal">Yukarda ne demiştim, seçmenler ekonomik ve başka sebeplerden dolayı kasaba ağalarının elinde. Partiler de sırtlarını ister istemez bu ağalara dayamışlardır. İşte bundan dolayı da Türkiyedeki Meclise birçok ağa giriyor. Çatlasan da patlasan da Türkiyenin bugünkü durumu bu. Bugünlerde Türkiye politikası bu ağaların elinde.</p>
				<p class="normal">İstediğin kadar çabala, öyle olumlu bir tarım vergisi koyamazsın. Koydurmazlar.</p>
				<p class="normal">Toprak reformu yapamazsın, yaptırmazlar.</p>
				<p class="normal">Köy Enstitülerini açtırmazlar, açamazsın.</p>
				<p class="normal">Herhangi bir gerçek kalkınma çabası bu adamların işine gelmez. Gelemez. İsteseler de bunu yapamazlar. İçlerinde, yukardaki örnekteki gibi, iyi niyetli insanlar da olsa, onları mahvederler. İçlerinden atarlar. Politik, ekonomik gücünü sarsarlar. Bu bir düzendir. Bu düzen Türkiyede taş üstüne taş koydurtmaz. Ot bile bitirtmez.</p>
				<p class="normal">Bu ağalardan ülkücü insanlar da çıkmaz mı? Ben çıkanlarını gördüm. Ağalar kendi içlerinden çıkan ülkücülere en büyük düşmandırlar. Böylelerini ne yapıp yapıp, saf dışı ediyorlar.</p>
				<p class="normal">Peki, bu ağalar kimler? Sosyal, ekonomik durumları belli. Öğrenim durumlarına gelince... Hemen hepsi üniversite mezunu. Birçokları da Avrupa görmüş kişiler. Öğrenimini bitirip kasabaya yeni gelmiş gençler bilirim. Geldikleri günlerde bunlar sosyalist mi sosyalist, ilerici mi ilerici... Önüne gelene eşitlikten, sömürülen halktan söz açar... Türkiyenin kurtuluşu bu ağa düzeninin yok edilmesinde, sosyal adaletin sağlanmasındadır. Bunlara bakar bakar da Türkiye kurtuldu dersin. Bir ağa oğlu böyle olur, böyle düşünürse, memleketin kurtuluşu için bütün engeller kalkmış demektir.</p>
				<p class="normal">Aradan, çok değil, altı ay ya da bir yıl geçer. Ağa oğlu tamamen değişmiştir. Sosyalizm mi, bu bir esirliktir. Halk mı, bu kadar geri, bu kadar cahil bir kütle başka türlü bir idareye layık değildir. Sömürülme mi, halk değil, ağalar sömürülüyor. Bu tembel köylüler, hiç çalışmıyorlar. Yat babam yat ediyorlar. Bütün Türkiyenin felaketi bu tembel halktır. Halk elleri kolları sıvayıp bir çalışsa, onu çalıştırmanın bir yolunu bulsak, Türkiye cennete dönecek. Halkı çalışmaya alıştırmalı. Bizi hiçbir yeni düzen kurtaramaz. Bir tek şey kurtarır, o da halkın daha çok çalışması... Avrupa, çalışkan halkı yüzünden böyle ileri, yoksa sosyal eşitlikten dolayı değil.</p>
				<p class="normal">Delikanlı artık tam yola gelmiştir. Üstelik de ağzı laf yapar. İlk seçimde aday olur, seçilir.</p>
				<p class="normal">Artık o, Türkiyenin gerçeğini herkesten iyi biliyordur. Halkın içinden gelmiştir. Onun dışındakiler, sosyal eşitlikçiler, Köy Enstitücüler, her ilerilik isteyen, birer hayalcidir. Onlar Türkiyenin gerçeğini bilmezler ki... Masa başında oturup havaya savururlar. Sosyal eşitlik, sosyal eşitlik... Türkiyede sosyal eşitlik sökse, Köy Enstitüleri sökse, ileri herhangi bir hareket yapılabilse, onlar yapmazlar mı? Onlar bu memleketin düşmanı değiller ki... Önce halkı bu tembellikten kurtarmalı...</p>
				<p class="normal">İnsana öyle geliyor ki, bunların dillerinin altında bir bakla var. Bir bakla var ki, çıkaramıyorlar. Nasıl çalıştıracaklar halkı? Bu düzende nasıl çalıştıracaklar? Şöyle olabilir. Bir kanun çıkartılır, çiftliklerde, fabrikalarda halk günde yirmi saat çalıştırılsın. Çalıştırılsın ki, Türkiye bu yoksulluktan kurtulsun. Halkı bu düzende, başka türlü çalıştırabilmek benim aklıma gelmiyor.</p>
				<p class="normal">Bir de korkuları var. Görüyorlar, bu böyle gitmiyor. Her şey karmakarışık. Karşılarına birtakım ilerici güçler dikiliyor. Halk homurdanıyor. Halkın durumu gün geçtikçe daha bozuluyor. Onlar zenginleştikçe, kendilerinin işleri büyüyor ya, onlarda da hayır yok. Bu yüzden bir rahatsızlık var.</p>
				<p class="normal">Türkiye büyük bir gelişmeye gebe. Ne yapacaklar? Kasaba faydacılığı, kasaba dalavereciliği ile artık, bu çağda, bir devlet idare edilemiyor. Bu gelişen, büyüyen rahatsızlık karşısında bir yolunu bulmalılar. Şimdi karışıklık, bu yolunu bulma çabasından doğuyor. Kasaba faydacılığında direnenler, bir de kasaba faydacılığını aşmak isteyenler. Ama ikisinin de temeli gene kasaba faydacılığı... İçinden çıkamayacaklar. Gelişen halk gücü, gelişen emekçi gücü karşısında şaşkına dönmüşler. Siz şimdiye kadar Türkiyede bu kadar gerici, Turancı, ırkçı, sözümona milliyetçi yayın görmüş müydünüz? Denize düşen yılana sarılır, derler. Kasaba politikacıları şimdi bu gerici yayınlara sarılmışlar. Onları besliyorlar, onları savunuyorlar, onlardan bir car umuyorlar. Bu dergiler, bu gazeteler ağza alınmaz küfür, inanılmaz çamurlarla ilericilerin üstüne saldırıyorlar. Ahlaktan söz ediyorlar. Sayfaları birer ahlaksızlık kumkuması... Türk milleti küfretmez diye, bir romanın yasak edilmesini sağlıyorlar. Hem de en beterinden küfrederek. Bu ortam bulamaz, okunmaz yayınlar, satılmadıkları halde yaşıyorlar. Yaşayacaklar da. Ta ki... halk gücü karşılarına dikilsin... Dikilinceye kadar.</p>
				<p class="normal">Son söz, bu düzen kasaba politikacılığı düzenidir. Temeli faydacılıktır. Küçük, mahalli faydacılıktır. İster istemez, her şey bu faydacılığa göre geliştirilir. Umudum yok. Bala düşmüş sinekler, bu baldan çıkamayacaklar.</p>
				<p class="normal">Çeltik örneği küçük bir örnek. Çeltik zararlı mı, gözü yaş içinde ağa, onun zararlı olduğunu bile bile ekecek. Köy Enstitüleri faydalı mı, onun faydasına inanan –dediğim gibi, ben en iyi niyetlilerini söylüyorum– evet, inanan ağa, bile bile Köy Enstitülerini açtırmayacak. Bile bile geriliği, cehaleti körükleyecek.</p>
				<p class="normal">Kasaba politikacısı ne kadar iyi niyetli olursa olsun, küçük hesaplarının dışına çıkamayacak. Uçurumun başında olduğunu bile bile, muhataralı yolunda yürüyecek.</p>
				<p class="normal">Üstelik de kasaba politikacıları arasında bu iyi niyetliler devede kulak. Kötü niyetliler çoğunlukta. Bunların gözleri de faydalarından başka hiçbir şeyi göremez.</p>
				<p class="sagitalik">14.5.1962</p>
				<div class="clrb"/>
				</body>
</html>