<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_42"><span class="ideitalik">Folklor Üzerine<sup class="calibre3"><a href="baldakituz_split_112.html#footnote-600-3" id="footnote-600-3-backlink" name="footnote-600-3-backlink">[3]</a></sup></span></h2>
				<p class="normal">Çağımızda gerektiği kadar folklora önem verilmiyor ve folklor üstünde durulmuyor. Folklor çalışmaları, bilimsel araştırmalar yapılmıyor demiyorum. Folklor enstitüleri, folklor üstüne çalışan, bütün ömrünü folklora vermiş insanlar var. Bunların varlığını da inkar etmiyorum. Hatta dünyamızın birçok memleketinde folklor çalışmaları devletin birinci işleri arasına da girmiş bulunuyor. Folklora çağımızda gereken ilgi gösterilmiyor dediğim, bütün bunlar değil.</p>
				<p class="normal">İnsanlığımız folkloru ana kültürleri arasında saymıyor. Örneğin bir sanatçı, bir aydın, felsefe bilmeden ne sanatçı olabiliyor çağımızda, ne de aydın. Felsefe bilmemek bir aydın, bir sanatçı için kültür eksikliğidir. Felsefe öğretimi okullara kadar girmiştir. Halbuki felsefe kadar, öteki bilim dalları, sanat dalları, kültür dalları kadar önemli bir ana, bir temel kültür dalı da folklordur.</p>
				<p class="normal">Bir sanatçı, bir aydın, folklor bilmeden, folklorla hiç ilgilenmeden hem sanatçı, hem de aydın olabiliyor, sayılabiliyor. İşte çağımızda folklora gerektiği kadar önem verilmiyor dediğim, yukarda saydığım sebeplerden dolayıdır.</p>
				<p class="normal">Folklor, insanlığın büyük deneyinin getirdiği, yaşayan, her zaman da yaşamakta sürüp gidecek bir kültür birikimidir. Yüzyıllardan bu yana halkların elbirliğiyle yarattıkları bir kültür zenginliğidir.</p>
				<p class="normal">Folkloru bilimciler şöyle tanımlıyorlar: İleri gitmiş toplumlarda geride kalmış halkların bilgisini inceleyen bilim dalı... Folkloru böyle tanımlayınca iş çatallaşıyor. Folklor, dar bir çerçeve içine sıkıştırılıyor. Ve yarı ölü bir hale getiriliyor. Yaşaması, temel kültür, ana kültür olma niteliği sınırlandırılıyor, dar bir uzmanlık dalı haline getiriliyor.</p>
				<p class="normal">Folklor eserleri insanların yüzbinlerce yıldan bu yana elbirliğiyle yaratıp, işleyip geliştirdikleri, halkların, toplumların elden ele, halktan halka aktardıkları, yaşayan, yaşamakta devam edecek eserleridir.</p>
				<p class="normal">Bir türkü, bir kilim, bir oyun motifini ele alalım: Bu motiflerin ilk çıkışı doğada, insanda ortaya çıkan bir olayın sonucudur. Kilim, türkü, oyun motifi ilk çıkışında kabadır, ilkeldir. Sonra o motif elden ele, halktan halka geçe geçe incelir, olgunlaşır, güzelleşir, mükemmelleşir. Bir küçücük kilim motifi, bir küçücük heykel detayı, bir küçücük türkü sesi yüzbinlerce yıldan bu yana, milyonlarca insanın emek vererek oluşturduğu, su altında yüzbinlerce yıldan bu yana yıkanan çakıltaşlarındaki gibi düzleşmiş, oluşmuş eserleridir.</p>
				<p class="normal">Bir tek oyun motifini ele aldığımızda, bu motifin Çinden Hinde, Hintten Fransaya, Afrikaya kadar uzandığını görürüz. Böyle bir motifin yaratılışını, yurttan yurda geçişini, çağdan çağa oluşumunu takip edebilmek imkanına sahip olsaydık, ne büyük değişikliklere uğradığını görürdük.</p>
				<p class="normal">Şimdi biliyoruz ki ve çağımızda tespit ettik ki, aynı folklor motifi –oyun olsun, türkü, kilim olsun– halktan halka değişiyor. Hangi halkta kullanılıyorsa o halkın damgasını yiyor.</p>
				<p class="normal">Folklor eserleri yüzeyde ne kadar milliyse, altta da, derinde de o kadar insanlığımızın malıdır.</p>
				<p class="normal">İnsanlığımızın en büyük yapıtlarından İlyada, Odysseia ne kadar Yunanlılarınsa o kadar da insanlığımızın malıdır. Bir çağda, ya da çağlarda insanlık İlyadayı ve Odysseiayı elbirliğiyle yaratmıştır.</p>
				<p class="normal">Bir Anadolu kilimindeki nakışın benzerini dünyanın öteki ucundaki Kızılderilinin kiliminde buluyoruz. Bir Anadolu masalının bir benzerini en kıyıda köşede kalmış bir Hint köyünde dinleyebiliyoruz.</p>
				<p class="normal">Burada, Türkiye Milli Talebe Federasyonunun tertiplediği festivalde halk oyunları göreceğiz. Dikkat edelim, oyunlarda ne kadar yerlilik, millilik, o oyunu oynayan milletin damgasını görürsek, o kadar da “müştereklik” görürüz. Türküler de öyle, kilimler de öyle.</p>
				<p class="normal">Folklor, ta eskiden bu yana insanlığın el ele tutuştuğu yerdir.</p>
				<p class="normal">Eğer bu sıralarda dünyamız sağlıksızsa, bozulmuşsa, eğer dünyamızda “gayri insani” dediğimiz olaylar oluyorsa, eğer sanatımızla, insanlığımızla bir yabancılaşmaya, bir yozlaşmaya doğru gidiyorsak, bu biraz da folklora insanlığın temel, vazgeçilmez kültürü olarak bakmadığımızdandır. Bu kültürden uzaklaşmak, ona sırt çevirmek doğadan uzaklaşmanın aynıdır. İnsanlar bunu fark ettikleri gün dünyamız biraz daha sağlık kazanacaktır.</p>
				<p class="normal">Folklor, insanlık kültürünün temel direklerinden biri, belki birincisidir.</p>
				<p class="sagitalik">Ağustos 1966</p>
				<div class="clrb"/>
				</body>
</html>