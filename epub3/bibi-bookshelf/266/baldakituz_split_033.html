<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_31"><span class="ideitalik">Kaymakam Gitti<sup class="calibre3"><a href="baldakituz_split_112.html#footnote-600-2" id="footnote-600-2-backlink" name="footnote-600-2-backlink">[2]</a></sup></span></h2>
				<p class="normal2">Yarabbi bir sahip bir çoban gönder </p>
				<p class="normal2">Koyun belli değil kurt belli değil </p>
				<p class="normal2">Herkes yarasına derman arıyor </p>
				<p class="normal2">Deva belli değil dert belli değil<br class="chapter"/>
				</p>
				<p class="normal2">Fark eyledik ahır vaktin yettiğin </p>
				<p class="normal2">Merhamet çekilip göğe gittiğin</p>
				<p class="normal2">Gücü yeten soyar gücü yettiğin </p>
				<p class="normal2">Papak belli değil börk belli değil<br class="chapter"/>
				</p>
				<p class="normal2">Adalet kalmadı hep zulüm doldu </p>
				<p class="normal2">Geçti şu baharın gülleri soldu </p>
				<p class="normal2">Dünyanın gidişi acaip oldu </p>
				<p class="normal2">Yiğit belli değil mert belli değil<br class="chapter"/>
				</p>
				<p class="normal2">Başım ayık değil kederden yastan </p>
				<p class="normal2">Ah ettikçe duman çıkıyor festen </p>
				<p class="normal2">Haraba yüz tuttu bezmi gülistan </p>
				<p class="normal2">Yayla belli değil yurt belli değil<br class="chapter"/>
				</p>
				<p class="normal2">Çarh bozulmuş dünya ıslah olmuyor </p>
				<p class="normal2">Ehli fıkaranın yüzü gülmüyor </p>
				<p class="normal2">Ruhsati de dediğini bilmiyor </p>
				<p class="normal2">Yazı belli değil hat belli değil.</p>
				<p class="sagitalik">Ruhsati</p>
				<div class="clrb"/>
				<p class="normal">12 Mart 1962 tarihinde Cumhuriyette çıkan “Karanlıkta Yol Açanlar” başlıklı röportajımın 7’ncisinin sonunda şöyle demiştim: “Sayın okurlarım, sonucu size belki bir hafta, belki bir yıl sonra ve belki de beş yıl sonra, sağ kalırsak bildireceğim.” İşte olan oldu. Daha yazılarımın mürekkebi kurumadan Kadirli Kaymakamı Memet Canı, Karsın Tuzluca ilçesine kaldırdılar. Hep böyle oluyor. Bir zamanlar çeltikçilerle savaşan Sıtma Savaş Doktoru Lütfi Yağcıoğlunu da Karsın Kağızman ilçesine göndertmişti ağalar.</p>
				<p class="normal">Ne var bu Karsın ilçelerinde? Ne var, bir şeyler var. Örneğin ben Karsın Tuzluca ilçesini biliyorum. Orada tuz dağları var. Bir de köyden azıcık büyük bir kasabacık.</p>
				<p class="normal">Şimdi ağalar, kaymakamı attırdık diye ges ges geriniyorlar. Halkın dediği olmadı da, Kadirli aydınlarının dediği olmadı da bizim dediğimiz oldu. Şimdi ağaların bir de sevinci var. İşleri de yoluna girecek, kaymakam gidince. Çeltik ekme zamanı geldi. Kaymakamın çıkarttırdığı Belediye arkını ucuza kapatacaklar, bir. Bir de çeltik ruhsatı alma zamanı geliyor. Kolayca istedikleri yere kadar çeltik ruhsatı alabilecekler.</p>
				<p class="normal">Biliyorum, bunu bütün Türkiye de, dünya da biliyor. Bu ağalar, bu memlekette ot bitirmeyecekler. Biliyorum, bu ağalar bu memlekette taş üstüne taş koydurmayacaklar. Biliyorum, istiyorlar ki, bu memleketin halkı kör, halkı sağır kalsın.</p>
				<p class="normal">Ben burada tam sekiz gün Kaymakam Memet Canın kasabamıza yaptığı iyilikleri yazdım. Bütün Türkiyeden bu yazılar için telgraflar, mektuplar geldi bana. Bu mektuplar, telgraflar göz yaşartıcıydı. Türkiyenin aydınlarının gönlü Kadirlinin yapıcı genç kaymakamıyla birlikti. Böyle çalışan insanları onlara tanıttığımdan dolayı teşekkür ediyorlardı.</p>
				<p class="normal">Şu sırada, Memet Canın daha işi yarımken, onun başka bir ilçeye atanması akla gelmiyordu.</p>
				<p class="normal">Su uyur, ağa uyumaz. Ağa, kindardır.</p>
				<p class="normal">Artık bütün Türkiyenin tanıdığı, gönlünü sevgisini verdiği, çalışmalarını izlediği bir Memet Canı attırmadan edemezdi. Ağa, bir tane, iki tane de olsa Türkiyenin yeni açılmış ilerilik, çalışkanlık, ödevseverlik tomurcuğunun üstünden bir kara ayaz gibi geçecekti. Ama Kadirli halkı, Kadirli aydınları, Türk basını, Türkiye aydınları... Vız gelir ağaya. Yeter ki, ağanın faydası zedelenmesin, ağanın dediği olsun. İşte ağanın dediği oldu. Kına yaksınlar.</p>
				<p class="normal">Bunu ağalar nasıl yapar, diyeceksiniz. Yaparlar, bal gibi de üstesinden gelirler. İftira atarlar, delil düzerler, mazbata imzalatırlar, daha neler yapmazlar. Ama İnönünün Başbakan olduğu bir memlekette.</p>
				<p class="normal">Ben doğruyu yazdım. Gözler önüne serdim. Dedim ki, Kadirli halkının isteği, Kadirli aydınlarının isteği şu ki, kaymakamın işi yarım kalmasın. Ağalar diyeceklerdir ki, kaymakam kasabada ikilik çıkarıyor. Yalan, hem de bin kere yalan. Kaymakam kimseye kul olmak istemiyor. Halkın çoğunluğu, yüzde doksanı kaymakamla birlik. Kadirli aydınlarının yüzde yüzü kaymakamla birlik. İkiliğe gelince, yalnız be yalnız Kadirli ağalarının faydaları kaymakamla birlik değil. Diyecekler ki, Doğu hizmetini yapmadı. Birkaç yıl, kaymakam işlerini bitirinceye kadar Doğu hizmeti bekleyebilirdi. Diyecekler ki, yeni gelecek kaymakam onun işlerini tamamlar. Bekleyin, bekleyin tamamlatırlar! Kim olursa olsun, gelecek kaymakamı bundan sonra ağalar kul ederler.</p>
				<p class="normal">15 yılda 37 kaymakamı attıranlar, 38’inciyi de attırdılar.</p>
				<p class="normal">Ağaların zaferleri, halk üstündeki bu korkunç hakimiyetleri daha ne kadar sürecek? Türk aydınları, Türk okuryazarları, Türk köylüleri, işçileri, ağaların borusu bu memlekette bir sur-ı İsrafil gibi daha ne kadar ötecek?</p>
				<p class="normal">Memet Cana derim ki, gazeteci olarak, ben ödevimi yaptım. Kaymakam olarak siz fazlasıyla yaptınız. Kadirlililer adına, bu toprakların bu ağalardan, Ortaçağdan kurtulmasını isteyen, bunun için çarpışan iyi aydınlar adına, gönlü her zaman sizinle birlik olanlar adına, size iletmem için sevgi mektupları yazanlar adına, size teşekkür ederim. Siz işinizi gördünüz, bu, insanlar için mutluluğun en büyüğüdür. Bıraksalar daha da görecektiniz. Siz Ortaçağın karanlık duvarından bir kerpiç parçası alıp yere çaldınız. Sizin yerinizde olsam, dünyanın en mutlu insanı rahatlığında olurdum. Sizi Tuzlucadan da kovdururlarsa...</p>
				<p class="normal">Haaa, az daha unutuyordum. İçişleri Bakanı Ahmet Topaloğlu bizim kasabadan olurdu da. Yani Memet Canın artık kaymakamlık yapamayacağı Kadirli kasabasından. Eeee? diyeceksiniz, eesi var mı? Anladım. Ben o Ahmet Topaloğlundan çok korkarım. Kesseniz, şimdilik onun için bir şeycik söylemem.</p>
				<p class="normal">Bu yazımı Tenekenin sonu gibi bitiriyorum:</p>
				<p class="normal">“Vay başım üstünde gidesin Kaymakamım, gözüm üstünde gidesin.”</p>
				<p class="sagitalik">25.3.1962</p>
				<div class="clrb"/>
				</body>
</html>