<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_89"><span class="ideitalik">İşsizlik Acısı ve Kamber</span></h2>
				<p class="normal">Bir gün sokaktan bir düdük sesi duydum, dışarı çıktım. Bu düdüğü on üç, on dört yaşlarında gösteren bir köylü çalıyordu. Elindeki düdüğü kamıştandı. Çocuksu bir çalışı vardı. Kamberle konuştum. Tokatlıymış. Bu yıl gelmiş İstanbula. Çalışmaya, kâra gelmiş. Gel zaman, git zaman arkadaş olduk. Kamberin gözlerinde bir ürkeklik var. Hiç kimseye güvenmiyor. Uzun zaman ahbaplık ettikten sonra anladı ki, ben dostum. Öyle sandığı insanlardan değilim. Bir gün utanarak: “Amca bana iş bulsana,” dedi.</p>
				<p class="normal">“İşin var ya,” dedim. “İşte düdük satıyorsun. Kırikrak satıyorsun.”</p>
				<p class="normal">Kamber üzülerek:</p>
				<p class="normal">“Bu iş değil be amca,” dedi. “Sabahtan akşama kadar tembel tembel dolaşıp düdük çalmaktan bıktım. Üstelik de bir para geçmiyor elime. Ben şöyle doğru dürüst iş istiyorum. Bu İstanbul da hoşuma bir gidiyor ki... Şimdi yaz geldi, komşular hep memlekete döndüler, ben dönmeyeceğim. Bana bir iş bulamaz mısın?”</p>
				<p class="normal">“Ararım Kamber,” dedim. “Ama bilmem bulabilir miyim.”</p>
				<p class="normal">“İnşallah bulursun.”</p>
				<p class="normal">Ben Kambere iş aramaya başladım. Önüme gelen eşe dosta soruyorum. Böyle böyle bir çocuk var. Üstelik de ilkokulu bitirmiş. Bir düşünüyorlar, sonra da “yok” diyorlar. İş nerde ki...</p>
				<p class="normal">Sabahları erken uyanırsanız, İstanbul caddelerinde, sokaklarında sürü sürü köylü kılıklı insanlar görürsünüz.</p>
				<p class="normal">Ben Mecidiyeköydekiler üstünde duruyorum. Mecidiyeköy alanında sabah sabah toplanıyorlar. Karıncalar gibi kaynaşıp duruyorlar. Öğle oluyor, gene öyleler, akşam gene öyleler. İçlerinden pek azı gidiyor. Yarıdan çoğu, parça parça yerlerinde, köşelerde, Mecidiyeköy bahçesinde boyunlarını bükmüş oturuyorlar.</p>
				<p class="normal">Artık Anadoludan gelenler İstanbulda işsiz kalıyorlar. Gelmeyecekler mi dersiniz. Gelecekler, gene gelecekler. İstanbul bir umut kapısı, iş olmadığını bile bile gelecekler. Bu umut duvarına başlarını mutlaka bir kere vuracaklar. Ondan sonra başka umut kapısı deneyecekler. Akın akın, nerede iş adı duyarlarsa oraya koşacaklar. Anadolu toprağı, insanlarını artık açlıkla karşı karşıya getirir. Bugün Doğu Anadolu aç, diyorlar. Yarın Orta Anadolu... Güney Anadolu... Bence Anadolu ezelden beri aç. Ama şimdi açlık son kertede. Pek yakında, göreceksiniz, karıncalar gibi, arılar gibi şehirlere akacaklar, şehirlere üşüşecekler. Bekleyin, neler göreceksiniz. İşsizlik oyuncak değil, açlık hiç oyuncak değil. Biz tutturmuş sömürülmekten söz ediyoruz. Sömürüle sömürüle insanlar bu hale gelmişler. Ölümden öte köy yok derler. Açlıktan öte de yol yok. Eeeey sömürücüler, ağalar bundan böyle neyi sömüreceksiniz?</p>
				<p class="normal">Şöyle bir hikaye anlatırlar. Bey çok zalimmiş. Vergi vermeyen köylülere yapmadığı işkence bırakmazmış. Koltuk altlarına yumurta koyarmış. Hem de kızgınından. Sonra öldürtürmüş de. Ne yaparsa yapsın bey, köylüler vergilerini veremezlermiş. Onlar vergiyi veremedikçe de bey zulümlerini artırırmış.</p>
				<p class="normal">Bir gün bey, banyo yapıyormuş. Karısı yanına girmiş:</p>
				<p class="normal">“Bey,” demiş, “bana bir kuruş ver. Hemen şimdi.”</p>
				<p class="normal">Bey: </p>
				<p class="normal">“Görüyorsun ki, çırılçıplağım,” demiş. “Yıkanıp giyineyim, olur.”</p>
				<p class="normal">Karısı dayatmış:</p>
				<p class="normal">“Hemen şimdi istiyorum.”</p>
				<p class="normal">“Sen deli misin? Yok,” demiş bey.</p>
				<p class="normal">Kadın tutturmuş:</p>
				<p class="normal">“İstiyorum da, ille istiyorum.”</p>
				<p class="normal">Bey:</p>
				<p class="normal">“Yok, yok işte,” diye feryadı basmış sonunda.</p>
				<p class="normal">Kadın en sonunda demiş ki:</p>
				<p class="normal">“İşte o, köylüler de senin şu şimdiki halinde. İstediğin kadar zulmet. Bir kuruş alamazsın...”</p>
				<p class="normal">Kıssadan hisse. Ben umudumu politikacılardan kesince ağalara yalvardım yakardım burada. Sizin aklınız yok mu, dedim. Bu politikacılar görmek istemiyorlar. Siz de mi görmek istemiyorsunuz? Siz işin içindesiniz, dedim. Ölmüş toprak üstündeki halktan ne alabilirsiniz, dedim. Önce şu toprağı ölümden kurtarın ki, siz de daha çok kazanasınız. Alın işte şimdi, ne oluyor, çıplaklar bir lokma ekmek için şehirlere akın ediyor. Buralarda da iş bulamıyorlar. Yukarıdaki hikaye örneği, haydin bakalım, halktan ne koparacaksınız? Söyler misiniz, çıplaktan ne alacaksınız? Bir kuruş alabilir misiniz?</p>
				<p class="normal">Halbuki şu güzelim yirminci yüzyıl teknik yüzyılı, bilim yüzyılı. Ölmüş toprağı diriltmenin çaresi var. İşsizlere iş bulmanın, açları doyurmanın çaresi var.</p>
				<p class="normal">“Kamber,” dedim, “köyde daha rahattın. Burada sürünüyorsun. Bir fırın köşesinde yatıyorsun. Köye gitsen, tarlanda çalışsan ya... Burada açlık, yoksulluk... Burası gurbet.”</p>
				<p class="normal">Kamber, kocaman bir adam gibi:</p>
				<p class="normal">“İş bildiğin gibi değil,” dedi. “İş eskisi gibi değil. Şimdi toprak verimsiz. Ot bile bitmiyor,” dedi. “Kış yarısı olmadan ekmeğimiz bitiveriyor. Tüm köy aç kalıyor. Onun için köydeki külfetin yarıdan çoğu gurbete çıkıyor ki, ürün yetsin. Hiç olmazsa köyde kalanlar aç kalmasın. Ben İstanbuldan bir daha gidemem.”</p>
				<p class="normal">Biliyorum, Kamber bir daha köye gitmeyecek. Kamberler gelip sersefil, şehirlerde aç aç dolaşacaklar. Ben size diyorum ki, siz hiç tarih okumadınız mı? Açlar şehirleri doldurursa... Bunun örnekleri yok mu?</p>
				<p class="normal">Bir şey daha biliyorum, uyarmalar para etmez. İnsanlar akılla iş görselerdi çoğunluk, dünya böyle bir dünya olur muydu?</p>
				<p class="normal">Ben gene de söylüyorum, tez elden toprağı diriltmeye doğru. Bir çalışma, kazanma eşitliğine doğru. Bir, elbirliğiyle çalışmaya doğru. İşsizlik kervanı büyüyor. Genciyle, yaşlısıyla, çoluk çocuğuyla Anadolu toprağından kopup şehirlere akıyor. Ve burada da işsiz kalıyor. Başını imkandan imkana vuruyor. Bir gün bütün mümkünlerinin çarelerinin kapandığını gördüklerinde ne olacak?</p>
				<p class="normal">Bizim yazar olarak durumu, gördüğümüzü, bildiğimizi söylemek ödevimiz.</p>
				<p class="sagitalik">25.4.1962</p>
				<div class="clrb"/>
				</body>
</html>