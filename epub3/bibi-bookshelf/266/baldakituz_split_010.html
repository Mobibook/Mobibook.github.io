<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_8"><span class="ideitalik">Türküler</span></h2>
				<p class="normal">İsadan çok önce yaşamış Anadolulu bir Yunan filozofunun güzel bir sözü var. Diyor ki, “Bir milletin türkülerini yapanlar, kanunlarını yapanlardan daha güçlüdür.”</p>
				<p class="normal">Türküler yalnız ve yalnız onlara şiddetle vuran, altüst eden olaylar üstüne çıkarılır. Bir harp olur, seferberlik gibi, yani Birinci Dünya Savaşı gibi. Binlerce genç Sarıkamışın karında donar kalır. Bir evden Sarıkamışa beş kardeş gider, beşi de gelmez.</p>
				<p class="normal">Seferberlikte asker kırılır, kırılır, artık çocukları, on altı doğumluları almaya başlarlar. Bunlar küçücük çocuklar, asker olacak çağda değiller. Bu çocuk kurasına halk, “Vay anam!” kurası der. Ve en belalı, ağlatıcı türküsünü de onlar üstüne çıkarır. Harbi, Sarıkamışı yerin dibine batırır çıkarır.<br class="chapter"/>
				</p>
				<p class="normal2">Sarıkamış, altın bulak </p>
				<p class="normal2">Soğanlıyı biz ne bilek </p>
				<p class="normal2">Bizim uşak böyle gezer </p>
				<p class="normal2">Ağlı zıbın, kara yelek<br class="chapter"/>
				</p>
				<p class="normal2">Battın Afşar kazaları </p>
				<p class="normal2">İbrişimin kozaları </p>
				<p class="normal2">Sarıkamışta kırıldı </p>
				<p class="normal2">Gonca gülün tazeleri<br class="chapter"/>
				</p>
				<p class="normal2">Yüzbaşılar yüzbaşılar </p>
				<p class="normal2">Tabur taburu karşılar </p>
				<p class="normal2">Yağmur yağıp gün değince </p>
				<p class="normal"><span class="normal1">Yatan şehitler ışılar</span><br class="chapter"/>
				</p>
				<p class="normal">Yunanlı hemşerimiz ne kadar haklı. Her şey biter, eskir, kanunlar iptal edilir. Çok şey unutulur. Tarih bile unutur. Ama türküler unutulmaz. Yukarıdaki ağıdı ben, Osmaniyenin Hemite köyünde on yaşında, saçı kırk örgülü bir Türkmen kızından almıştım. Vay Anam Kurasının macerası onu yüreğinden vurmuş, yıllar sonra bile ağlıyordu.</p>
				<p class="normal">Eğer bir insan, eğer bir çağ, eğer bir olay seviliyorsa, sevilmişse, sevdası türkülerdedir. Atatürk öldüğü zaman onun üstüne Anadolu kadınları tarafından hesapsız ağıtlar yakıldı. Atatürkün sağlığında onun üstüne çıkan türkünün de hesabı yoktu.</p>
				<p class="normal">Hele Kurtuluş Savaşımız üstüne... Dövüşen Antep yiğitleri savaşa şöyle gidiyordu. Türkülerin yalımında gidiyorlardı.<br class="chapter"/>
				</p>
				<p class="normal2">Sürerim sürerim gitmez gadana </p>
				<p class="normal2">Gavurun kurşunu geçmez adama </p>
				<p class="normal2">Benden selam söyle garip anama </p>
				<p class="normal"><span class="normal1">Oğlum gelir diye yola bakmasın</span><br class="chapter"/>
				</p>
				<p class="normal">Dövüşü kutsaldı. Ve bu türkü can kadar yücedir.</p>
				<p class="normal">Bir Alman şairi diyor ki, “En güzel şiir olaylardan çıkan, olayların yarattığı şiirdir.” Olayların gücünü yukarıya aldığım parçalarda görüyorsunuz.</p>
				<p class="normal">Ben bu türkü çıkaranları gördüm. Oğulları, kızları gitmiş analardı. Kocalarından ayrılmış kadınlardı. Olayın tüm acısını, ağısını yüreklerinde duymuşlardı.</p>
				<p class="normal">Atatürk üstüne, Kurtuluş Savaşı üstüne çıkan türküler de çoğu zaman çiğnenmiş yurt parçalarından çıkıyordu.<br class="chapter"/>
				</p>
				<p class="normal2">Karalı yağlık karası </p>
				<p class="normal2">Adana Kozan arası </p>
				<p class="normal2">Ben öpmeye kıyamazdım </p>
				<p class="normal"><span class="normal1">Ak göğsü süngü yarası</span><br class="chapter"/>
				</p>
				<p class="normal">Bu türküler olmasa Kozanoğlunu kim bilirdi? Türküler olmasa Pir Sultan olayını kim duyardı? Atatürkün büyüklüğü kuşaklar boyunca, yaptıkları kadar da, belki onlardan daha çok da, onun üstüne çıkmış türkülerde yaşayacaktır.</p>
				<p class="normal">Kanunları, seçkin kafalar, gelenekler, görenekler yapar. Ama türküleri halkın hepsi, hep birden yapar. Tutulmayan türkü, tasvip edilmeyen türkü bir gün iki gün ortalıkta gezer, sonra gümler gider. İşte efendim, ol sebepten türküleri yapanlar, kanunları yapanlardan daha güçlüdür.<br class="chapter"/>
				</p>
				<p class="normal2">Anavarza at oynağı </p>
				<p class="normal2">Kana belenmiş gömleği </p>
				<p class="normal2">Kıyman aşiretler kıyman </p>
				<p class="normal2">Kör karının bir değneği</p>
				<p class="sagitalik">22.5.1960</p>
				<div class="clrb"/>
				</body>
</html>