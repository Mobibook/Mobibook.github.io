<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baldakituz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_77"><span class="ideitalik">Türkiye Kendini Savunur</span></h2>
				<p class="normal">Yeni bir sözcük ortaya atmak istiyorum. Şimdiye kadar bu sözcüğü yazmadığıma yakınmıyorum. Şimdi tam sırası. Bu sözcük tutacak. Hopur sözcüğünü Toros köylüleri kadim zamanlardan bu yana kullanırlar. Yıkım, tahrip demektir. Bir de kara hopur vardır. O da kökten yıkım, kökten tahrip demektir. Toros köylüleri hopuru orman yıkımında kullanırlar. “Şahin Ahmet ormanı hopur etti.” Bu, ormanı söktü, bitirdi, tarla etti demektir. Kara hopur da, ormanı ot bitmez hale koymak demektir.</p>
				<p class="normal">Türkiye çoktandır hopur ediliyor. Bütün yönleri, bütün varlığıyla. Ama bu hopur işi, 12 Marttan sonra azdı. Bu günahın topunu 12 Martı yapanlara yüklemek istemiyorum. Korktuğumdan değil, sıkıyönetimden dolayı da değil. Şu anda sıkıyönetim olmasaydı da gene böyle yazacaktım. 12 Mart bu hopura yol açtı, hız verdi.</p>
				<p class="normal">Hani bir çağdaşlık sorunu var ya, işte bu sorun çok önemli. Çağın dışında kalmak bir milleti yıkar, bitirir. Hopurun en önemlisi kültür hopuru. Çağ kültürünün dışında kalmak, insanlığın vardığı aşamaya kapıları kapamak, bitmekle orantılıdır. 12 Marttan sonra bir kitap hopuru oldu. Kim, hangi zihniyet uyguladı bu hopuru, bütün bir memleket aydını, tüm vatanseverleriyle bu hopura seyirci nasıl kaldık, bu hopura, kıyıma böylelikle nasıl katıldık? Bu en büyük kıyıma niçin karşı koyamadık?</p>
				<p class="normal">Bizim geri kalmışlığımızın, bu hale düşmüşlüğümüzün başında yasaklar, düşünce yasakları gelmez mi? Bunu Türkiyeye anlatabilseydik bunca geniş bir kitap kıyımı yapılabilir miydi? Bilimsel, çağın getirdiği düşünceleri kapsayan kitapları yasaklamak gücünü kim kendinde bulabilir, kim bu günaha ortak olabilirdi? Düşünce yasaklarının, Türkiyenin bu halde kalmasının başlıca sebebi olduğunu kafalara sokabilsek, bunun önemini gerektiği gibi belirtseydik, bu hale düşer miydik? Bu çağda çağdaş düşünceleri yasaklamanın bir milleti yavaş yavaş çağdan sileceğini iyice iyice söyleyebilsek, bu suçu açık açık kim işleyebilirdi?</p>
				<p class="normal">İşte mahpus damı altında tümen tümen çevirici yatıyor. Koskocaman bir dünyanın gözü önünde Türkiye bir yasaklar ortamını yaşıyor. Bu kitaplar kötü, zararlıysa, bir memleketi yıkmak gücünü içlerinde taşıyorlarsa bu kitaplar, bu kitapları Almanya, İngiltere, Amerika, Fransa, İspanya, İsveç, Danimarka, İtalya, Japonya, Hindistan, Pakistan neden yasaklamıyorlar, yüz yıldan, elli yıldan bu yana niçin yasaklamamışlar?</p>
				<p class="normal">Bilmem bu kitaplar Sudanda yasak mı? Mısırda, Kenyada yasak mı? Bakın, İdi Aminin Ugandasında, Kaddafinin Libyasında yasak olmalı. Uganda şimdilik çağdışı bir yönetimle yönetiliyor. Sayın Kaddafi de Kurandan başka bütün kitapların yakılmasını emreylemiş.</p>
				<p class="normal">Türkiyeyi hangi vicdan, hangi akıl, hangi milli onur, Kaddafinin Libyasıyla, İdi Aminin Ugandasıyla karıştırabilir?</p>
				<p class="normal">Ne diyorlar, dillerine pelesenk etmişler, Türkiye azgelişmiş bir ülkedir. Türkiye demokratik bir düzenle yönetilse de, azgelişmişliğinden dolayı Türkiyede kitaplar yasaklanabilir. Türkiyede kitap toplamak, yakmak, yırtmak mubahtır. İşte bu düşünceye karşı Türkiyeyi bütün varlığımızla savunmalıyız. Milli onur adına savunmalıyız. Türkiyenin çağdışı bir millet olmadığını bu insanlara söylemeliyiz. Türkiyeyi küçümseyenlere, ona hakaret etmeye çalışanlara izin vermemeliyiz. Azgelişmişlik bir sosyal, daha da çok bir ekonomik sorundur. Bu çağda olanağı olan milletler çağdaş bir düzenle, iyi bir çalışmayla bu beladan sıyrılabilirler.</p>
				<p class="normal">Azgelişmişlik yöneticilerin, aydın geçinenlerin kafalarında olursa, bir milletin yöneticileri hangi düzende olursa olsunlar, kitap yasaklayacak kadar çağdışı kalırlarsa, işte o zaman felaket olur.</p>
				<p class="normal">İdi Aminin Ugandasına, Kaddafinin Libyasına da yakıştırmamalıyız, kitap toplamayı, yakmayı.</p>
				<p class="normal">Kitaplar ne kadar zararlı olurlarsa olsunlar, yıkma güçleri ne kadar büyük bulunursa bulunsun, bir millet için toplatılmış kitap kadar felaket, yıkım olamaz. Zararlı bilimsel kitap düşünmüyorum. Bazı kitapları, bazı sınıflar, tabakalar, bölükler çıkarlarına aykırı bulabilirler. Zarar dediğim bu. Yoksa zararlı bilimsel kitap olur mu?</p>
				<p class="normal">Türkiyenin azgelişmişliği, ekonomik azgelişmişliktir dedim yukarıda. Bir de aydın, yönetici kafalarının azgelişmişliği var, dedim. Bağnaz, düşüncelere kapalı kafa, azgelişmiş bir kafadır.</p>
				<p class="normal">Türk milleti azgelişmiş bir millet değildir. Türk milleti az gelişmiş millet olsaydı, tarihe Nasrettin Hoca, Yunus Emre, Pir Sultan Abdal, Dede Korkut, Köroğlu, Dadaloğlu, Mimar Sinan gibi bir kültür verebilir miydi? Türk milleti az gelişmiş bir millet olsaydı, çağımıza bir Mustafa Kemal Atatürk, bir İsmail Hakkı Tonguç, bir Nâzım Hikmet, bir Eyuboğlu, bir Feza Gürsey, daha nicelerini verebilir miydi? Türk milleti tarihteki kültürlere büyük katkısıyla, çağımızdaki değerleriyle, hem de nice değerleriyle çağdaş bir millettir. Türkiye bütün yıkımlara, kara hopurlara karşı kendini savunacak, varlığını, dününü bugününü küçültenlere, aşağılayanlara karşı kendini koruyacaktır.</p>
				<p class="normal">Türkiyenin uzun süren sürekliliği bunun en büyük ölçüsüdür. Türkiye bu çağda kitap yasağına izin veremez. Kendisini kitap yasaklanan, yakılan, toplatılan bir memleket haline düşürmeye çalışanlara gereken sözü söyler. Türkiyenin böyle bir gücü, çağdaş yaşama çabası vardır.</p>
				<p class="normal">Ve bizler, Türkiyenin vatanseverleri nasıl düşünürsek düşünelim, Türkiyenin milli onurunu çağdaş dünyada kıranları, Türkiyeyi küçülten, aşağılayanları, birleşerek uyarmalıyız.</p>
				<p class="normal">Kendi varlığını, onurunu, kültürünü savunma gücü büyük olan milletimizin yanında yörelenmeliyiz.</p>
				<p class="normal">Türkiye kendi kendini savunur derken, bu doğrudur. Türkiyenin kendi kendini savunma gücü bu kadar büyük olmasaydı, iki yüzyıllık sömürgeci belasından sonra Türkiye ayakta böyle kalabilir miydi? Bu yele bu kar dayanır mıydı?</p>
				<p class="sagitalik">13.5.1973</p>
				<div class="clrb"/>
				</body>
</html>