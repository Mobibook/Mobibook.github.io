<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Üç Anadolu Efsanesi</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-2">
	<section>
		<p><span epub:type="pagebreak" id="page93" title="93"/>Yola çıkarken bütün obası başına birikmiş, ne demişlerdi? “Etme eyleme, uyma şeytan sözüne. Gurbet elin kahrı zehirden acıdır. Aşık olsan da acıdır. Senin başındaki kavak yelleri gelir geçer,” demişlerdi. “Obamızın şenliği, gözümüzün bebeği gitme! Bizden ne kötülük gördün ki? Yarenin yoldaşın burada. Anan baban burada. Gitme! Yapma bunu bize! İste bizden her istediğini. Bütün bir oba senin yoluna can verir. Sazıyın üstüne saz yok, sözüyün üstüne söz yok. Biliriz,” demişlerdi. “Senin kadrini biliriz. Gel tut sözümüzü. Obadan ayrılma. Gitme gurbet ellere.” Dinlememişti. Anası gözyaşı dökmüş, babası boynuna sarılmış, yarenleri yolunu kesmiş, onu döndürememişlerdi.</p>
		<p>Şimdi uçsuz bucaksız ovanın ortasına dikilmiş bunları düşünüyordu.</p>
		<p>Kim bilir ne zamandan beri burada böyle düşünüyordu? Kim bilir ne zamandan beri böyle dimdik, kımıldamadan duruyordu? Derken şafağın ucu göründü. Dağların arkası aydınlandı aydınlanacak. Tepeler ağarmaya doğru... Kuşlar uçuşmaya başladı. Kuş sesleri başladı. Aydınlık usuldan usuldan ortalığı alıyordu. Dört yan seçilmeye başlayınca kendine geldi. Yürümeye başladı. Evden çıktı çıkalı hep yürüyordu zaten. Yürümekten başka bir şey düşünmüyordu. Ama nereye gidiyordu? Bu onun birinci gurbete çıkışı değildi. Böyle uzun uzun, ovaları, yolları belleri, dağları bundan önce de yürümüştü. Bundan önceki çıkışlarında da nereye gittiğini bilmiyordu. Nereye gittiğini bilmemesi hoşuna gidiyordu. Yeni yüzler, yeni dünyalar görmek onu kendine çekiyordu. Yeni yeni insanlara, yeni yeni şeyler söylemek...</p>
		<p>Gençti. Yüreğinde bir top ışık, bir ateş harmanı, çiçek açmış bir bahar dalı... Yürüyordu.</p>
		<p><span epub:type="pagebreak" id="page94" title="94"/>Gün öğle oldu. Çamlık bir tepeden aşağı inerken bir düzlükte dumanlar gördü. Uzakta dalgalana dalgalana tütüyordu. Kendi kendine, “bir oba konmuş olmalı oraya,” dedi. Sevindi. Sevinçle yürüdü. Dumanların tüttüğü yere gelince, sevinci kursağında kaldı.</p>
		<p>Az önce buradan bir oba kalkmıştı. Dumanlar, obanın ocaklarının dumanları idi. Nedense, bir iki deveyle fıkara birkaç ev kalmıştı. Onlara bir şey sormadı.</p>
		<p>Kayalık bir geçide doğru ilerlerken, geçitte yükü yıkılmış bir beygirle uğraşan bir adam gördü. Adam güçlü kuvvetli bir adam görünüyordu. İriyarıydı. Ama yükü bir türlü doğrultamıyordu. Karısı, çocukları, üzgün duruyorlardı orada.</p>
		<p>Adama yaklaştı. Adam onu görünce doğruldu. “Kolay gelsin kardeş,” dedi. Adam gülümsedi. “Sağ ol.”</p>
		<p>“Ne oldu bu beygire böyle?”</p>
		<p>“Yükü devrildi.”</p>
		<p>Hiçbir şey söylemedi. Sazını çıkardı bir yana koydu. Yükü yüklemeye gitti.</p>
		<p>Yükledi.</p>
		<p>Adam: “Eline sağlık. Aşık mısın sen?”</p>
		<p>“Yurttan yuvadan olduk.” .</p>
		<p>“Diyar diyar, öyle mi?”</p>
		<p>“Öyle.”</p>
		<p>“Gayri eve dönmeye tövbe mi?”</p>
		<p>“Tövbe.”</p>
		<p>Adam: “Senin gibi aşığın birine sormuşlar: Vatanın nere? Sazını göstermiş. Bura, demiş. Adın ne senin? Adını bir bağışla bakalım. Benimki Deli Hüseyin... Bozdoğan Obasında Deli Hüseyin derler bana.”</p>
		<p>“Bizim obada da Karaca derler bana. Karacaoğlan...”</p>
		<p>“Sizin obanın adı ne?”</p>
		<p>Karacaoğlan, sazını gösterdi: “İşte bu!” dedi.</p>
		<p>Deli Hüseyin işi anladı.</p>
		<p>Yan yana, obanın gittiği yana doğru yürüdüler.</p>
		<p>Deli Hüseyin bir göz kırptı:</p>
		<p>“Sevda meselesi mi?”</p>
		<p>Karacaoğlanın yüzü kederlendi.</p>
		<p><span epub:type="pagebreak" id="page95" title="95"/>Deli Hüseyin: “Aldırma.”</p>
		<p>Karacaoğlan karşılık vermedi.</p>
		<p>Karacaoğlanın yüzü karanlıktı.</p>
		<p>Deli Hüseyin sorduğuna soracağına pişman olmuştu. Ne yapacağını bilmiyordu. Konuştu: “Şimdi bizim obaya yetişiriz. Bizim oba büyüktür. Bizim beyi sorarsan...”</p>
		<p>Karacaoğlan onun yüzüne bir hoş baktı.</p>
		<p>Deli Hüseyin: “Bana öyle geliyor ki, bu senin ilk gurbetindir.”</p>
		<p>Karacaoğlan sorulandan hoşnutsuz, karşılık verdi: “Son!”</p>
		<p>Gene dumanlar göründü. Ötelerden haykırışmalar, köpek havlamaları geldi. Bir hayhuydu bu. Koyun, deve, at sürüleri arasından geçtiler. Obanın bir ucunda yüklerini yıkıp, çadırlarını kuruverdiler. Çadırı kurduktan sonradır ki, Karacaoğlanın yüzü azıcık ışıdı.</p>
		<p>Hüseyinin gecikmesi merak olmuştu obaya. Hemen başına biriktiler. Daha kimse ağzını açmadan Hüseyin başladı söylemeye:</p>
		<p>“Yükü devirdim de bu çocuk doğrulttu. Yoksa dağda kalmış gitmiştim. Hiçbiriniz nerde bizim Deli Hüseyinimiz demedi. Gökten mi indi, yerden mi bitti, yetişiverdi. Aşık bu! Sazı da var.” Karacaoğlana döndü: “Karaca kardeş, çal,” dedi. “Aşık dediğin naz niyaz istemez. Çal kardeş.”</p>
		<p>Karaca sazı çekti yere oturdu. Sazın üstüne yumuldu:</p>

		<blockquote>
			<p>İmana gel kanlı gurbet imana</p>
			<p>Biz de başımızı saldık gümana</p>
			<p>Yağıp yağmur gün değince çimene</p>
			<p>Kokar burcu burcu gülü sılanın</p>
			<br/>
			<p>Ovalar ovalar engin ovalar</p>
			<p>Gözüm yaşı biribirin kovalar</p>
			<p>Yüce dağ başında şahin yuvalar</p>
			<p>Öter garip bülbülleri sılanın</p>
			<br/>
			<p>Bitmedik işlere Mevla ulaşa</p>
			<p>Daha neler gelir sağ olan başa</p>
			<p>Geçerse bu yaz da kalırsak kışa</p>
			<p>Korkarım kapanır yolu sılanın</p>
			<br/>
			<p><span epub:type="pagebreak" id="page96" title="96"/>Karacaoğlan der ki şu bana n’oldu</p>
			<p>Sarardı gül benzim gazele döndü</p>
			<p>Sılada sevdiğim yadeller aldı</p>
			<p>Bilmem nasıl oldu hali sılanın</p>
		</blockquote>

		<p>Hiç kimsenin yüzüne bakmadı. Sazını usuldan yanına indiriverdi. Sazının sedefli göğsünde sedef geyikler uçuşuyordu. Dinleyenler donup kalmışlardı. Konuşmuyorlardı. En sonunda yaşlı bir adam konuştu: “Bu ses,” dedi, “dağı taşı eritir.” Sonra Deli Hüseyin: “Üzme kendini kardeş,” diye ekledi. “Evim sana ev, atım sana at, ben de sana kardeşim. De yap dilediğini!..”</p>
		<p>Gecedir. Çadırda kalan Karaca düşünüyor. Dışarda büyük yalımlarla obanın ateşi yanıyor. Ötelerden, gecenin sessizliğinden bir kaval sesi geliyor. Karaca, çadırın ağzında bir ses duydu. Birden başını kaldırdı ki, karşısında Deli Hüseyin. Deli Hüseyin ona: “Gel,” dedi, “seninle kan kardeş olalım. Kimim kimsem yok benim. Senin sesin dağı taşı eritir.”</p>
		<p>Belinden hançerini çıkardı. Karacaya: “Ver elini,” dedi. Eli aldı. Azıcık kanattı. Kanı yaladı. Sonra kendi parmağını da kesti. Onu da Karacaya yalattı.</p>
		<p>“Senin gibi kardaşım olduktan sonra, bu dünya bana vız gelir,” dedi... “Şaha Sultana eyvallah demem. Sözün Sultanı, sazın Sultanı...”</p>
		<p>Şafak ışırken göç yüklendi. Obanın bir yanı yola düzüldü. Karaca gençtir, çeviktir. Kendi yüklerini hemencecik yükledi. Herkesten önce yola düştüler. Hüseyin kan kardeşinin bu ataklığını sevinçle, gözleri yaşararak seyreyledi. Göç kalktı. Göç yola düzüldü ama, bir yerde bir kaynaşma oldu. Bir şeyler olmuştu. Belli. Hüseyin başını kaldırınca, bir devenin kalkmadığını gördü.</p>
		<p>Kaynaşmaya doğru atını sürdü. Devenin yanına geldi. Deve çökmüş kalkmıyordu. Birkaç kişi kaldırmak için habire uğraşıyor, o inat ediyordu. Devenin başında da güzel bir kız dönüp duruyordu. Bu oba beyinin kızıydı. Deve de kızındı. Kızın kirpikleri top top olmuştu yaş ile. Bu sırada ortaya bir yaşlı adam atıldı. Bu, Veli Emmiydi. Veli Emmi kurdun kuşun, hayvanın dilinden bilirdi. Dedi ki: “Uğraşmayın. Boşuna uğraşma<span epub:type="pagebreak" id="page97" title="97"/>yın.” Dedi ki: “Deve inadıdır bu! Başa çıkılmaz. Bir inat etmesin, ölünceye kadar yerinden kımıldamaz. Gelecek yıl gelin, burada kemiklerini bulursunuz. Kes, öldür kımıldamaz. Burada böylece acından ölür.”</p>
		<p>Bey atın üstünde olanı biteni seyrediyordu. Susuyordu. Birden, hışımla atından indi. Kızının yanına geldi. Yaklaştı. Saçlarını okşadı. Sonra emir verdi: “Haydi dağılın.” Dağıldılar. Kızına: “Kızım,” dedi, “sen benim uslu kızımsın, Koca Veli doğru söyledi. Bu ölünceye kadar burada kalır. Kalkmaz. Sana istediğin deveyi alırım. Çare yok kızım.”</p>
		<p>Kız ağlayarak deveyi orada bıraktı. Kalktı atına bindi.</p>
		<p>Bir zaman sonra Deli Hüseyin doludizgin geldi, devenin yanında attan indi. Devenin yanına geldi. Konuştu:</p>
		<p>“Demek burada çürür, çürür gider de yerinden kalkmaz ha? Neye içerlemiş, neye kızmış acep?” Devenin başında dolandı. Sağına soluna baktı. Başını okşadı. “Şu deve milleti de ne acayip mahluk,” dedi. “Ne tuhaf... Şaştım işine şunun. Zoru ne acep? Bile bile, göz göre göre, çürür de kalır mı adam?” Dertlendi. Bir türlü devenin yanından ayrılamadı.</p>
		<p>Karacaoğlanın göçü, göçün önündeydi. İlerliyordu. Bir zaman gitti böylece. Sonra Hüseyini düşündü. Hüseyin neredeydi? Kalabalığa girmişti. Bu zamana kadar ne iş yapıyordu? Kalabalık çoktan dağılmış, yola düşmüştü. Merakı gittikçe büyüyordu. Bir iki kişiye sordu. Doğru dürüst bir cevap alamadı. Göçü Hüseyinin karısına teslim etti, geriye döndü. Hüseyinin yanına geldi. Hüseyin devenin başında dönüp duruyor. Böylece gördü onu. Şaştı. Hüseyin, Karacayı görünce kendine geldi.</p>
		<p>“Biliyor musun Karaca?”</p>
		<p>Karacaoğlan: “Biliyorum,” dedi.</p>
		<p>Deli Hüseyin:</p>
		<p>“Bu orada çürüyünceye kadar kalacak. Yerinden kalkmayacak.” Karacaoğlan şaşkınlıkla, “nee!” dedi. Deli Hüseyin usul usul: “Deve inadı. Deve, inadı tutup da çökünce, bir daha, ölünceye kadar kalkmaz yerinden... İşte, bu da yerinden kalkmayacak. Zayıf düşecek. Ölecek. Kurtlar kuşlar pay edecek onu. Kaldıralım şunu.” Karacaoğlan: “Kalkmaz diyen sensin ya...” Deli Hüseyin: “Belki kalkar...” Sonra kızdı, deveye sarıldı, <span epub:type="pagebreak" id="page98" title="98"/>kaldırmaya çalıştı. Kaldıramadı, terledi, tepindi. “Öleceğini bilse burada, böylece yatar kalır mı? Söyle Karaca! Yatar kalır mıydı? Bey kızı türkü söyledi. Başına oturdu da devenin, ağıt yaktı. Gene kalkmadı inatçı deve.” Birden aklına düştü. “Senin sesin dağa taşa, cümle mahlukata kar eyler. Söylesene bir türkü. Haydi gözünü seveyim söyle.” Karacaoğlan gülümsedi: “Türküylen deve mi kalkar? Canı ölmek istemiş. Ölecek.” Hüseyin: “Benim hatırım için... Benim hatırım için bir türkü söylemez misin? Senin sesin toprağa geçer. Taşı dile getirir.”</p>
		<p>Karacaoğlan düşündü. Gözleri çakmak çakmak oldu. Yüzü, bütün bedeni korkunçlaştı. Bu Karacaoğlan artık eski Karacaoğlan değildi. Kalktı usulcacık gitti, atın terkisindeki sazını aldı. Devenin karşı sağına, bir taşın üstüne oturdu. Rüzgar gibi, kasırga gibi, sonra seher yeli gibi ılıktan çalıp söylemeye başladı.</p>

		<blockquote>
			<p>Yaz gelir de yazı yaban yurdolur</p>
			<p>Her derede bir alıcı kurdolur</p>
			<p>On beşinde kızlar gonca gül olur</p>
			<p>Vaktı gelen güller ağlamasın mı?</p>
			<br/>
			<p>Der Karacaoğlan bahar erişti</p>
			<p>Meyvasın dermeden gazeli düştü</p>
			<p>Yüklendi barhanem, kervanım göçtü</p>
			<p>Tozu kalkan yollar ağlamasın mı?</p>
		</blockquote>

		<p>Aşık der ki, sazın hikmetinden sual olunmaz. Deve ağır ağır ayağa kalkıyordu. Ama Karacaoğlan bunu görmüyordu. Sazına yumulmuş, dünyasından geçmiş veryansın ediyordu. Uğulduyordu dünya. Deve ayağa kalktı. Deli Hüseyin deveyi, durmuş, onda hareket başladığından beri seyrediyordu. Kendine gelen Hüseyin elini Karacanın omzuna koydu. Deveyi gösterdi ona. Bu sefer şaşmak Karacaya düştü.</p>
		<p>Deli Hüseyin hemen devenin yularını Karacaoğlanın eline verdi. “Sen,” dedi, “hele dur hele. Ben gidiyorum.” Atına atladı. Doldurdu. Yüreği parçalanacakmış gibi atıyordu. Kime söylese, hiç kimse devenin kalktığına inanmayacaktı. Nasıl inandırmalıydı onları? İnanmazlarsa inanmasınlar, dedi kendi ken<span epub:type="pagebreak" id="page99" title="99"/>dine... Varsın inanmasınlar... İnandıracağım onları ama... İnanmaları gerek... Sonra göçü görünce kendini tutamadı. Bağırmaya başladı. “Deve kalktı... Duyduk duymadık demeyin, deve kalktı... Heeey millet, deve kalktı haaaa...” Duyanlar, “N’olmuş bu Deli Hüseyine gene?” dediler.</p>
		<p>Beyin yanına geldiğinde soluk soluğaydı. Bir zaman ağzını açıp da bir tek laf edemedi. Kızın yüzü solgundu. Kederli, bitkindi. Sonra Hüseyin birden boşandı: “Deve kalktı,” dedi. “Deve kalktı diyorum size, Allah Allah, deve kalktı. Ne laf anlamaz adamlar. Deve kalktı yahu. Beyim sana diyorum. Sayemde deve kalktı. Benim kardaşım saz çaldı, deve kalktı. Saz çaldı, kendi dilince deveye türkü söyledi, deve de kalktı.”</p>
		<p>Bey, yanındakilere: “Ne diyor bu deli?” diye sordu. Kalabalık homurdandı:</p>
		<p>“Ne bilelim?”</p>
		<p>Sonra kalabalık gittikçe arttı. Deli Hüseyin köpürdü. Halka döndü: “Ne öyle pel pel bakıyorsunuz? Deve kalktı. Bey! Bey! Bunlar böyle bakıyor ya, sen niye öyle pel pel bakıyorsun? Benim yeni kardaşım var ya, hak aşığı o. İşte o, oturdu devenin başına... Yumuldu sazın üstüne, bir çaldı ki... Dünya başka dünya oldu sandım. Dağlar ovalar nennilendi... Toprak dile geldi o çalarken... Sonra deve kalktı. Daha kalkmasın mı?”</p>
		<p>Kız: “Kalktı mı Hüseyin Ağam?” Hüseyin: “Muştuluğumu isterim Hatun.” Kız, Hüseyine yaklaştı: “Muştuluğun baş üstüne Hüseyin,” dedi.</p>
		<p>Bu sırada, sabahleyin deve kalkmaz diyen yaşlı adam, Koca Veli Ağa ortaya atıldı. “Bak,” dedi, “deli, bana bak. Deve dediğin inat edince kalkmaz. Öyle sazınan sözünen kalkmaz. Dımbırtıynan, zımbırtıynan kalkmaz. Sen düş görmüşsün. Sen nerede uyudun deli deyyus? Söyle de uyuduğun yeri, sana ona göre söz söyleyim. Sen uyumuşsun, hem de üstü açık uyumuşsun...”</p>
		<p>Hüseyin kızdı: “Koca! Koca!” dedi, “senin aklın sulanmış.”</p>
		<p>Koca Veli: “Bak hele itin delisine... Ne laflar ediyor! Eğer o deve kalkmışsa, ben de şu bıyıklarımı keserim.”</p>
		<p>Kalabalığın ortasında Hüseyin, onları inandırmak için hiçbir çare bulamıyordu. Nasıl bulsun. Bu obalar oba, bu develer <span epub:type="pagebreak" id="page100" title="100"/>deve oldu olalı, çöken deve, inadından çöken deve bir daha kalkmamıştı.</p>
		<p>Hüseyin ellerini açmış: “Şimdi, şimdicik görürsünüz,” diyordu. “Şimdi, şimdicik, kardaşım gelsin de görürsünüz. Deveyi getirsin de görürsünüz. Bir saz çalsın da, bir türkü söylesin de görürsünüz. O zaman Koca Velinin bıyıklarını tutar kökünden ellerimle keserim. Kökceğizinden keserim. Bana ne? İster inanın, ister inanmayın. Bana ne bre? Kardaşım çalar, ben de dinlerim.”</p>
		<p>Daha fazla kızdırmamak için: “İnandık Hüseyin, inandık,” dediler, gülerek.</p>
		<p>Vakit ikindi olmuştu. Göç gürültü patırtıyla, düzlüğe konmaya çalışıyordu. Bunu Bey istemişti. Ne de olsa merak etmişti. Deveyi burada, bu düzlükte bekleyeceklerdi bu gece... Burada bir hafta, bir ay, bütün bir yaz da kalabilirlerdi. Çünkü yazlaklarından birisi de obanın, bu düzlüktü... Bu olay çıkmasaydı, belki de daha ileri gideceklerdi.</p>
		<p>Bey: “Varın söyleyin şu deliye,” dedi, “dedikleri doğru çıkmazsa, bunları kardaşlığını övmek için söylüyorsa, kardaşına da, ona da yapacağımı bilirim... Varın, Bey böyle söyledi deyin. Yalansa şimdiden başının çaresine baksın. Varın ona söyleyin. Kızımı umuda düşürdü. Yalansa, kardaşını da alsın, obadan çıksın gitsin.”</p>
		<p>Deli Hüseyin, zorlukla çadırını kurdu. Elleri dolaşarak... İçi içine sığmıyordu. Çadırını yarım yamalak kurdu. Obanın ortasına düştü. Çadır çadır dolaşarak kardaşını, kardaşının saz çalışını, deveyi nasıl kaldırdığını anlatıyordu. “Yalan söylüyorsam ben bu obada durmam. Doğru söylüyorsam da, çoluk çocuk bütün obayı toplar, Koca Velinin bıyığını kendi elimle kökünden kazırım. Varsın avradı gibi olsun Koca Veli...”</p>
		<p>Uzaktan devesi, atı ile Karaca gözüktü. Hüseyin deli gibi ortalığa düştü:</p>
		<p>“Bakın! Bakın! Kardaşım geliyor. Koca Velinin bıyığı gitti. Kökünden gitti. Bıyık turşusu yapacağım. Ya da avradına vereceğim Koca Velinin bıyığını...” Koşa koşa Karacaya doğru gitti. Ona sarıldı. “Bir bıyık kazandık ha,” dedi. “Seksen yaşında bir bıyık kazandık.”</p>
		<p><span epub:type="pagebreak" id="page101" title="101"/>Sonra Karacayı orada bıraktı, Beye koştu. Bey daha önceden görmüştü deveyi. “Var ol Hüseyin,” dedi. “Ben de sana muştuluk vereceğim. Getir kardaşını yanıma. Bu nasıl adammış, ben de göreyim.”</p>
		<p>Bütün bunlar olup biterken Karaca ortada kalakalmıştı.</p>
		<p>Karacanın yanına ilkin kız geldi. “Sağ ol,” dedi, “aşık sen sağ ol. Bu benim devemdi. Sen kurtarmışsın. Ölüp gidecekti. Sen olmasan...”</p>
		<p>Oba halkı, çoluk çocuk birikmişti. Hayretle, korkuyla Karacaya bakıyorlar, biribirlerine bir şeyler fısıldaşıyorlardı. Birikip halka olmuşlardı. Gelen gelene... Çobanı, sığırtmacı, duyan geliyordu. Hüseyin de Beyi bırakıp koşa koşa birikmiş kalabalığa geldi. Ortada öyle kalakalmış Karacaoğlanın yanına vardı:</p>
		<p>“İşte,” dedi. “İşte kardaşım... Saza başladı, bir türkü söyledi... Baktım deveye... Ne görem ki... Boynunu uzatmış... Ya, boynunu uzatmış... Sonra kalktı. Dağlar bile ayağa kalkıp, dağlar taşlar bile yola düşüp yürüyecekti, o türküyü söylerken.”</p>
		<p>Oba toplanmıştı. Oba bir uğultu halindeydi. Kalabalık bir duruyor, hiç mi hiç ses çıkmıyordu. Taş gibi. Her biri donmuş. Sonra birden kalabalık bir uğulduyordu. Bu arada kızla Karacaoğlan göz göze geldiler. Bakıştılar. Kız uzun kirpikliydi. Karacaoğlan karayağız, kavruktu. Çelik yüzlü. Kız bir şeyler söyleyecek oldu Karacaya. Söyleyemedi. Karaca bunu sezdi. Kalabalığın gözleri bu biribirine muhabbetle bakan, susan iki gence çevrildi kaldı.</p>
		<p>Kalabalıktan bir yaşlı: “Şu aşık iki söylese de dinlesek,” dedi. “Bu kadar millet ağzının içine bakıyor onun.” Karacaoğlanın canına minnetti. Hemen oracığa oturuverdi. Başladı çalmaya.</p>
		<p>O söyledikçe halka olmuş kadınlarda bir sallanma... Bir ah, of... Etrafta çıtırtı bile yok. Dağlar, ovalar yankılanıyor. Yalnız bir ses... Ortalığı dolduruyor. Söyleyenin yüzü utangaç. Bir zaman sonra kendisini unutup da asıl dünyasına girdiği zaman yüzü değişti. Obada kim varsa, hasta, yatalak, çocuk, halkaya katılmak için çadırdan fırladı... Halka büyüdü. Halka dondu kaldı. Dağlardan çobanlar sürüsünü bırakıp geldi. Dağlardan kurtlar, kuşlar geldi. Sonra, birdenbire saz durdu. Türkü durdu. Türkü bir zaman kayalarda, ovada yankılandı kaldı. Aşık <span epub:type="pagebreak" id="page102" title="102"/>başı önünde kalktı, yürüdü. Onun geldiğini gören halka usuldan aralandı. O çıktı.</p>

		<hr class="star"/>

		<p>Dağların sümbülü, nergisi kokar. Peryavşanı, mantıvarı, yarpuzu kokar. Pınarının suyu, oluğunun yosunu kokar. Ulu bir ağacın altındaydı. Ağaçların arasında menekşe almış yürümüştü. Menekşesi dize çıkmış. Aşık başını elleri arasına almıştı. Yalnızdı. Dünyada yalnızdı. Bir şeyler hayal ediyordu. Karşısına bir hayal dikilmişti, gitmiyordu. Elini yüzünden indirdi. Sazına dokundu. Sonra yumuldu. Hep yumulurdu böyle saza.</p>

		<blockquote>
			<p>Arab at üstünde kaldı postumuz</p>
			<p>İkrarından döndü m’ola dostumuz</p>
			<p>Yarın örter kara toprak üstümüz</p>
			<p>Çürütür ha, benli sunam çürütür</p>
			<br/>
			<p>Yüksek olur Arab atın kaltağı</p>
			<p>Issız kalmaz koç yiğidin yatağı</p>
			<p>Yaklaşma kötüye değer eteğin</p>
			<p>Geri dur ha, benli dilber geri dur</p>
			<br/>
			<p>Yağmur yağdı yollarına sapayım</p>
			<p>Hak dinidir aşk dinine tapayım</p>
			<p>Çeviriver al yanaktan öpeyim</p>
			<p>Beri dur ha benli dilber beri dur</p>
		</blockquote>

		<p>Neden sonradır ki ayıktı. Sazını usulcacık yanına koydu. Kalktı, çamlığa doğru yürüdü sonra da... Dağların ötesinde ak bulutlar... Sonra eline bir hanımböceği geldi kondu. Hava ılıktı. Bir zaman hanımböceğinin elinin üstünde dolaşmasına baktı. Hanımböceğine muhabbetle baktı. Parmağının ucuyla, sırtına dokundu böceğin. Sıcacık, kara benekler kırmızı üstüneydi. Ötelerde bir uğultu duydu... Bir gürültü. O yana döndü. Yürüdü.</p>
		<p>Dünyadaki bütün yaratığı, ağacı, kuşu, böceği, insanı, her şeyi, her şeyi en derin sevgisiyle kucaklardı. İliklerine kadar <span epub:type="pagebreak" id="page103" title="103"/>aşk duyardı dünyanın her şeyine. Yağmuruna, kışına, borasına, sıcağına, soğuğuna... Dünyanın en küçük, en değersiz şeyine bile kocaman açılmış çocuk gözleriyle, hayretle bakardı. Türküsü, sesi bir coşma, bir kendinden geçmeydi. Dünyaya karşı. Bir kır at gördü. At çıplaktı. Yelesi savruluyordu. At, oradan oraya uçarcasına atlıyordu. Kuyruğunu dikmişti. Ak kuyruk yağmur gibi dökülüyordu.</p>
		<p>Birden birkaç atlı çıktı. Bunlar kır atı kovalıyordu. Anladı ki kır at zincirini, bukağısını kırmış ver elini dağlar demiş bir attı. Bu hoşuna gitti. Atlılar kır atın dört yanını çevirdiler, önüne ip gerdiler. Kandırıp tutmak için, tutam tutam yeşil ot uzattılar. Ama at tutulmadı. En sonunda bir çifte sallayıp, başını aldı uzaklara doğru süzüldü. Atlılar kır atın tozuna bile yetişemediler. Bu iş Karacanın çok hoşuna gitti.</p>
		<p>At gözden kayboldu. Ufuğun maviliğinde ak bir leke kaldı. Sonra geri döndü. Ak leke mavide büyüdü. Sonra geldi ötede, yeşil, taze bir çayırın ortasında durdu. Yayılmaya başladı. İşte tam bu sırada, çamların ardından doludizgin bir kız çıktı. At köpürmüştü. Çayırda yayılan atı görünce atının başını çekti. Bir tutam ot kopardı, yayılmakta olan ata doğru usul usul gitmeye başladı.</p>
		<p>Uzaktan bir türkü geliyordu. Uzak, yankılı, usul... Kız bunun ne olduğunu bir türlü kestiremedi. Ulu kayalıklardan, bir pınardan, ufkun ötesinden, çayırdan çimenden gelen bir türkü... Durdu dinledi. O yeni gelen, deveyi kaldıran oğlanın sesine benziyordu. O söylüyordu. Kim bilir nerelerde söylüyor da esen yel alıp getiriyor onun sesini... Yayılmakta olan ata yaklaştı. At kaçmıyordu... Kuzu kuzu boynunu uzatıyordu. Tuttu. Ama buna şaştı da... Bu atı bildi bileli at böyle kolaycacık, hemen gelip tutulmamıştı. Kulak verdi, türkü dağlardan derelerden aşıp geliyordu. Bahar buğusu topraktan nasıl yekinirse, bu türkü de öyle çıkıyordu topraktan...</p>
		<p>Türküye kulak vererek geriye döndü. Tetikte gidiyordu. Bir yerlere yaklaşıyordu. Yaklaştıkça da türkü büyüyordu. İkindiüstü esen garbi yeli gibi birden, türküyü tam kulağının dibinde duydu. Atının başını çekti. Başını çamlığa doğru çevirince Karacaoğlanı gördü. Türküyü çağıranın o olduğunu bildiği hal<span epub:type="pagebreak" id="page104" title="104"/>de bedeninde bir çımgışma dolaştı. Bir hoş oldu. Kendisini tutmasa az daha attan düşecekti. Birden, kendinde olmadan, ağzından dökülüverdi: “Sen hep dağlarda mı... Sen hep...” dedi... Sonra bunları nasıl söylediğine kendi de şaştı. Toparlandı. Karacaoğlan daha karşılık vermeden oradan uzaklaştı.</p>
		<p>O gün bu gündür kıza bir şeyler oldu. Oldu ama, kendi de farkında değil... Yalnız herkes dalıp dalıp gittiğinin farkında... Gün akşamlara dek dalıyor, dalıp dalıp gidiyor. Belki bir günde bir kerecik bir iki dakikacık ayıkıyor. Gündüz hayalinde, gece düşünde dediği...</p>
		<p>Sonra günlerden bir gün, bir türkü sardı ortalığı... Uzak bir türkü. Bir almıştı ki dört bir yanı... Yanık, sevdalı... Bu türkü yüreğinden yakaladı onu... Çekti, ötelere, uzaklara çekti. O gidiyor, türkü çekiyordu. Düştü ardına... Hayal içindeydi. Düş içindeydi. Çamlar, çimenler, ak bulutlar... Bir yar vardı, toprağı türlü renkteydi... Gün ışığı altında durmadan renk değiştiriyordu toprak. Morundan kırmızısına, yeşilinden turuncusuna, sarısından pembesine kadar... Yalp yalp edip duruyordu. Onu geçti. Üst başında kayalıklar vardı. Kartallar yuvası. Kayalıklarda ulu çamlar vardı. Billur yeşili bir pınar dökülüyordu kayalıklardan. Türkü kayalıklara doğru çekiyordu.</p>
		<p>O gitti, türkü yaklaştı. Türkü kaçmıyordu artık. Birden türkü yerinde kalır gibi, artık ötelere çekilmez oldu. Kız korkusuyla, bir uykudan uyanmanın ürküntüsüyle gözlerini araladı, kirpiklerinin arasından baktı. Karacaoğlanı gördü. Göz göze geldiler. Göz göze öylecene kaldılar. Sonra Karaca usullacık ayağa kalktı. Kıza doğru bir iki adım attı durdu. Kız da duruyordu. Aralarında bir iki adımlık bir uzaklık vardı. Donmuş gibi duruyorlardı. Kımıldamadan duruyorlardı. Ellerini uzatsalar, elleri biribirinin içindeydi. Uzatamıyorlardı. Kolları kökünden kırılmış düşmüş gibiydi.</p>
		<p>Bir düş içinde, bir uzak türkü içinde, türkülerin cenneti içinde, pınarın yeşil billuru içinde kaldılar bir an... Nasıl oldu, nasıl olmadı, kendilerini, yan yana, kucak kucağa buldular.</p>
		<p>Uzun zaman böyle kaldılar. Konuşmadılar. Konuşamazlardı. Söyleyecek hiçbir şeyleri yoktu. Yürekteki çımgışma, bahar havası, gün aydınlığı, ılık ılık bir seher yeli, kendinden geçme... <span epub:type="pagebreak" id="page105" title="105"/>Hayran hayran biribirinin yüzüne bakıyorlardı... “Yar yüzüne bin yıl baksam az gelir. Yüz yıl dahi baksam kanan değilim.” Kanmıyorlardı. Sevdanın büyük ateşiyle yanıyorlardı. Biri bir Türkmen beyinin kızı, birisi de ne idiği belirsiz bir aşıktı. İkisini de çeken bir şey vardı... Bir yer, bir cennet... Bir düş ülkesi...</p>
		<p>Kayalıktan bir taş yuvarlandı. Pınardan bir ayak sesi geldi. Kafalarında uğuldayan türkü kesildi. Ayıktılar. Kız Karacayı orada bıraktı. Arkasını döndü. Kayalıklardan aşağı indi. Ormana karıştı. Obaya doğru koşmaya başladı. Bir an düşündü. O taş niye düşmüştü? O ayak sesi neydi? Bir pınarın başında, kayalıklarda, ormanda, nasıl da atılmıştı elin oğlunun kucağına! Bu işte bir şeyler vardı. Bu oğlanda bir büyü vardı. Sihir vardı. Nasıl çekmişti kendine?.. Bir türkü onu nasıl alıp götürmüştü? Kayalıklardan indi. Ormandan dışarda, bir at bulup bindi. Doludizgin, alabildiğine, nereye olduğunu bilmeden atı sürdü. Atın üstünde, ulu bir türkünün rüzgarında, uğultusundaydı. Gidiyordu. Başını almış gidiyordu.</p>
		<p>Atın başını çekti. Zınk diye atı durdurdu. Nereye? Nereye? Nereye? dedi kendi kendine. “Dostum beni niçin zar incitirsin? Verdiğin ikrardan dönen değilim,” diyordu bir türküsünde. Sonra “yalan değilim,” diyordu. Sonra, “yar sevemem yar üstüne,” diyordu. “Gurbet elde anam atam yok benim,” diyordu. “Yıkılası karlı dağın ardına,” diyordu. “İki bülbül geldi kondu dikene, tüyü sarı ayakları kırmızı,” diyordu. “Beni öldür, elin batır kanıma, desinler ki ak ellerin kınalı,” diyordu. Orada kalakaldı. Karacaoğlan ne diyorsa doğru diyordu.</p>
		<p>Pınara su içmeye çıkan çoban çocuk onları görmüştü. Bu Allahın belası oğlan da hep bu pınara dadanmıştı. Suyunu hep burdan içerdi. Su içmeye geldiğinde pınarın yanındaki bir ağacın ardına saklanmış, olanı biteni bir iyicene seyreylemişti. Sonra ayağının altındaki taş kaymış, ses çıkarmış, sevdalıları uykularından, düşlerinden almıştı.</p>
		<p>Kız gittikten sonra, Karacaya görünmeden pınardan indi. Sürüsünü bir suya vurdu. Olanca hızıyla obaya doğru koşmaya başladı.</p>
		<p>Beyin çadırına geldi. Çadırın içine uzaklardan atılmış bir taş gibi düştü. Beyin Hatunu dibek dövüyordu. Kahve kokusu <span epub:type="pagebreak" id="page106" title="106"/>almıştı çadırın içini. Ötelere kadar taşıyordu koku. Dibeğin demiri elinde kalakaldı Hatunun. Çadıra düşen bu taştan şaşırdı. Hiç kimse, hele bir çoban, Beyin çadırına böyle taş düşer gibi giremezdi.</p>
		<p>“Hatun abla, Hatun abla ben... ben... be... be... ben...” diye konuşmaya başladı çocuk.</p>
		<p>Hatun, çocuğun bu telaşına daha çok şaşırdı. Çoban çocuğu, gözlerinin üstünü iki parmağıyla bastırdı: “İki gözüm, iki gözüm çıksın ki Hatun ablam...” dedi. “İki gözüm önüme aksın ki... Aksın ki Hatun ablam... Gördüm işte... Ben gördüm... Kimse göremez ki... Balpınarı var ya, oradan kimse su içmez... Ben su içerim. Gördüm, gördüm işte...” Kadın iyicene sabırsızlandı:</p>
		<p>“De,” dedi, “Allahın belası kel oğlan, de bakalım ne gördün?” İçine büyük bir merak düşmüştü. Çocuk neyi görmüştü acep? Kendini ilgilendiren neyi görmüştü de böyle telaşlı, destursuz çadıra düşmüştü?</p>
		<p>Çocuk: “Vallahi de gördüm, billahi de gördüm. Anam ölümü öpsün ki gördüm... Gördüm işte. Kimse göremez de onun için... Gördüm işte. Balpınarın suyunu kayalıklara çıkar da kim içer Hatun abla... Ben çıkarım. Gördüm işte. Gözümün önünde. Saklandım ağacın ardına. Taş düştü. Bir düşmeseydi taş, daha neler görürdüm! Taş düşünce kaçıverdi... Donakaldı...”</p>
		<p>Hatun: “Neyi gördün, söyle gavurun oğlu?” dedi.</p>
		<p>Tam bu sırada, kalın gür bir ses geldi çadırın ardından. Bu beyin sesiydi.</p>
		<p>Kadın: “Söyle söyle,” dedi, “söyleyiver haydi.”</p>
		<p>Çocuk kıvrandı: “O, o, o var ya... İşte o.”</p>
		<p>Birden Bey girdi içeri.</p>
		<p>Kadın: “Bey,” dedi, “bir deli oğlan bu. Söyletip gülüyordum.”</p>
		<p>Çocuk şaşırmıştı, iyicene. Çadırın içinde dönüp duruyordu. “Balpınarı... Balpınarının orada. Gözüm önüme aksın ki...”</p>
		<p>Kadın, çobana canını alırcasına baktı. Sonra Beye: “Çocuk Balpınarından yuvarlanmış da onu anlatıyordu,” dedi.</p>
		<p>Çocuk, kadının bakışına dayanamadı, kendisini çadırdan dışarıya attı. Ardına bakmadan dağlara koşmaya başladı.</p>
		<span epub:type="pagebreak" id="page107" title="107"/>
		<hr class="star"/>

		<p>Kız bir hoş olmuştu. Hiç kimseyle konuşmuyordu. Sararıp solmuş gitmişti. Çoğu zaman çadırın bir köşesine oturuyor, dalıp gidiyordu.</p>
		<p>Parmaklarından renkler dökülüyordu. Renkler, nakışlar... Sarı bir dalga... Yeşil, mavi, al, mor bir dalga ışıklanıyor, ufkun, dağların ötesine akıyordu. Aydınlık pınarların yöreplere vurduğu şavk gibi...</p>
		<p>Kız hiç konuşmuyordu. Düşler içinde, ışıklar içinde, ışıklar içinde, renkler içinde balkıyıp duruyordu. Arkadaşlarına onun bu hali dert olmuştu. O gün bugündür de Karacaoğlanı görememişti. Meraktan, hasretten çatlıyordu.</p>
		<p>Gergef dokuduğu zamanlar, arkadaşları başına birikiyor, çıt çıkarmadan, onun derdiyle dertli, parmaklarından akan renkleri, nakışları seyreyliyorlardı. Günlerden cumaydı. İkindi üstüydü. Dağlardan çiçek kokuları getiriyordu esen yel. Uzak dağlardan bir türkü getiriyordu. Bir ses, bir uğultu getiriyordu. Bir tutam yıldız ışığı, bir tutam gün ışığı getiriyordu.</p>
		<p>Elleri gergefin üstünde kalakaldı. Daldı kaldı. Gün ışığına karışmış bir türkü uğulduyordu. Bir yaprak hışırdıyordu. Şimşek gibi bir yeşillik kaydı geçti gözlerinin önünden. Kızın arkadaşları onu orada kendi haline bırakıp gittiler.</p>
		<p>Hiçbir şeyden haberi yoktu. Gelseler etini kesseler haberi olmaz, derler. O haldeydi. Haberi olmayacaktı. Yüreği günlerden beri ikircikliydi. Neydi bu benim başıma gelen, diyordu da başka bir şey demiyordu. Olacak iş değildi. Ne idiği belirsiz bir aşıktı. Başını almış düşmüş yollara. Kimsiz kimsesiz. Bir Bey kızı! Elalem ne derdi? Hııı ne derdi? Hııı ne derdi? Ne derlerse desinler derken türkülerin cennetine giriyor, kendinden geçiyordu.</p>
		<p>Uykuda mı, uyanık mı, belli değil. Düşte mi, hayalde mi, belli değil... Sonra birden ayıktı... Gözlerinin önünden kayan bir yeşillik akıyordu. Uçsuz bucaksız bir maviliğe doğru bir yeşillik, aydınlık bir yeşillik kayıyordu. Bir orman kayıyordu. Bir tutam yıldız, bir tutam gün ışığı kayıyordu. Bir türkü usuldan kayıyordu. Bir su akıyordu. Çakıltaşları süt beyazdı. Pembe <span epub:type="pagebreak" id="page108" title="108"/>pembe çiçek açmış ağınağaçları... Bir ovaya bir pembelik iniyordu. Bir türkü esiyordu.</p>
		<p>Ayağa kalktı. Yürüdü. Gideceği yeri ayakları biliyordu. Yüreği gideceği yeri biliyordu. Başında dönen türkü gideceği yeri biliyordu. Bu ikindiüstü çadırdan çıkılır da ormana gidilir miydi? Elinde olsa, sevdadan ölse, çadırdan dışarı bir adım bile atmazdı. Yürüdü. Kendini bırakmıştı. Kimse farkında olmadı mı bu gidişin? Kim bilir.</p>
		<p>Devedikeni çiçekleri mosmordu yol kıyılarında... Çayırlar tazeydi. Bir kuş ötüyordu durmadan. Uzun uzun... Ağıt gibi. Çobançırası çiçek açmıştı. Usuldan bir buğu kalkıyordu topraktan. Mantarlar bir ucundan toprağı yarmışlar, çıktı çıkacaklar. Toprağın örtüsü yeşil çimenler, serilmiş, ıslak.</p>
		<p>Ormana girdi. Ormanda kayboldu.</p>
		<p>Ormanın ıslaklığında yalnız ayak izleri kaldı.</p>
		<p>Karacaoğlanın yurdu yuvası ormanlardı. Geldi geleli ormandan çıkmıyordu. Tek başına, yalnız. Birisi yanına varsa, dalgası bozuluyor, onun yanından kalkıp ormanın derinlerine gidiyordu. Torosların en heybetli ormanları, Konurdağı, Meryemçil belinde... Çiçekdağı da berilerde. Ormanın kuytusunda türküler söylüyordu durmadan. Durmadan coşup coşup duruyordu. Ulaşılmaz bir sevdaya düşmüştü. Bir yanda Türkmenin en ünlü beyinin kızı Elif, bir yanda yersiz yurtsuz Karaca! Bu olacak iş mi! “Dünyanın ucunda bir gül açılmış...” Dünyanın öteki ucunda, öteki kıyısında, güneş gibi bir gül açılmış. Yetişilir mi? “Cenneti aladan gelir kokusu...” Öyle uzak, öyle yetişilmez. Ama, “Sevda sevda derler behey yarenler...” Buna sevda derler. Dünyanın öteki ucunda da açılsa... “Bilmeyene bir acayip hal olur.”</p>
		<p>Kıvranıyordu. Doluya koysa almıyor, boşa koysa dolmuyordu.</p>
		<p>“Derdiyle sevincim yakışır dağlar,” diyordu. Durup durup öyle söylüyordu.</p>
		<p>Başını kaldırınca tam önünde kızı gördü. Kız, öyle dikilmiş kalmıştı. Kımıldamıyordu. Kızı görünce Karaca da öyle dikildi kaldı. Tükrüğü boğazında kurudu. O günden beri, Balpınarı olayından bu yana, kızı bir daha göreceğini hiç umut etmiyor<span epub:type="pagebreak" id="page109" title="109"/>du. Göreceğini değil de, kızın bir daha kendini aramaya ormana geleceğini hiç umut etmiyordu. Bu sebepten durdu kaldı. Taş gibi dondu kaldı.</p>
		<p>Kız onu çoktan beri durmuş seyrediyordu. Bir bulut ötesindeymiş gibi hayal meyal onu görüyordu. Sazının püskülüyle oynamasını, kendi kendine mırıldanmasını, bir türküye usuldan başlamasını seyreyliyordu. Bir yerlerden, topraktan, ağaçtan, dallardan, buluttan, çimenlerden bir buğu gibi bir türkü uğulduyordu o usuldan bir türküye başlayınca... Öyle göz göze kaldılar. Ne kadar öyle kaldılar, belli değil.</p>
		<p>Gözleri fal taşı gibi açıldı, donmuş Karacaoğlan yerinden kımıldayınca. Karanlık, kapkaranlık bir yerden gün ışığına çıkınca insan nasıl çarpılır, ışık nasıl çarpar insana, Elif de öylesine çarpıldı. Dönüp kaçacaktı, yapamadı. Gözleri öyle büyüdü kaldı. Kaçacaktı. Ayakları kendisinin değilmiş gibi yürümedi. Gözleri kendisinin değilmiş gibi, Karacanın yüzünden başka yana çevrilmedi. Hele elleri yokmuş gibiydi. İki yanına ölü gibi sarkmıştı. Karaca geldi. Onun bu büyülenmiş halinden ürktü.</p>
		<p>Sonra ellerinden tutup çekti. Bir kütüğün üstüne yan yana oturdular. Elif bunun da farkında değildi. Başı gene uğuldamaya başladı. Başında gene binbir türkünün nağmeleri vardı. Karacaoğlanın sesi şavkıyordu. Karaca onu ayıktırmak için bir iki salladı. Ceylan gözleri aydınlıktı. Bulutluydu. Islaktı. Korkuluydu.</p>
		<p>Karaca: “Kaçalım,” dedi. “Ta dünyanın öteki ucuna... Buradan öteki ucuna kadar gidelim... Korkma, bizim gideceğimiz yere babayın eli kolu yetişmez. Akçadenizin arkasına kaçalım.”</p>
		<p>Kız, öylece büyülenmiş, hala bakıyordu.</p>
		<p>“Başımızı alır gideriz. Bir şehir varmış Akçadenizin öte yanında. Aşıklar, sevdalılar şehri... Oraya gideriz. İzimizi yitiririz. Ne dersin?”</p>
		<p>Bu söz üstüne Elif ayıktı.</p>
		<p>“Elif? Bu işe ne dersin? Yoksa beni sevmez misin?”</p>
		<p>Karacanın elini tuttu, yüreğinin üstüne götürdü. Elifin tüm bedeni yalıma kesmişti. Karacanın elini yaktı teni. Yüreği küt küt atıyordu.</p>
		<p><span epub:type="pagebreak" id="page110" title="110"/>Karaca bundan cesaret aldı: “Haydi! haydi!” dedi. “Şuradan aşağı, şu dağın ardını aşalım. Oradan Akçadeniz gölünün kıyısına varalım. Oradan da...”</p>
		<p>Birden sustu. Konuşmadı. Bir türkü dönüyordu başında gene. İçten içe bir türkü söylüyordu. Umutsuzdu. Kolu kanadı kırılmıştı. İçinden diyordu ki:</p>

		<blockquote>
			<p>Ak kolların sala sala yürüyen</p>
			<p>Nasıl getireyim seni ele ben</p>
			<p>Ben bir şahin olsam sen de balaban</p>
			<p>Alsam çırnağıma çıksam yola ben</p>
			<br/>
			<p>İlinizde yok mu idi kadılar</p>
			<p>Ak ellerin altın tasta yudular</p>
			<p>Seni bana gövel ördek dediler</p>
			<p>Onun için dolanırım göle ben</p>
		</blockquote>

		<p>Susuyorlardı. Susuyor, konuşmuyorlardı. Kızın gözlerinin çukurlarında birer damla yaş birikmişti. Karacanın içinden geçenleri duyuyordu sanki. Duyup kahroluyordu. Karaca bir kızıp bir yumuşuyordu.</p>

		<blockquote>
			<p>Yüklettim yedeğim deste katarım</p>
			<p>Yüküm kumaş ben alana satarım</p>
			<p>İki bülbül bir kafeste öterim</p>
			<p>Konmaz mıyım yeni açmış güle ben</p>
		</blockquote>

		<p>Yüzü değişiyordu andan ana. Saz çalarken nasıl değişir, öyle değişiyordu.</p>

		<blockquote>
			<p>Hemene de Karacaoğlan hemene</p>
			<p>Canlı kervan indirmişim Yemene</p>
			<p>Sevdim ise ben yarimi kime ne</p>
			<p>Nettim ola şu koğlaşan ele ben</p>
		</blockquote>

		<p>Elif hızla ondan ayrıldı. Çamların arasından ceren gibi sekiyordu. Şimdi Karacanın içinden geçen türkü kovalıyordu <span epub:type="pagebreak" id="page111" title="111"/>onu. Ardına düşmüş, o gittikçe bir uğultu gibi türkü de gidiyordu. Bir ışık yağmuru, bir renk yağmuru gibi gidiyordu.</p>
		<blockquote>

			<p>Yaz gelir de heveslenir bitersin</p>
			<p>Güz gelince başın alır gidersin</p>
			<p>Yavru niçin boynun eğri tutarsın</p>
			<p>Senin derdin benden beter menevşe</p>
			<br/>
			<p>Ala gözlerini sevdiğim dilber</p>
			<p>Uyuyup uykuya kanamaz oldum</p>
			<p>Deli miyim mecnun muyum ben neyim</p>
			<p>Sevdasın serimden atamaz oldum</p>

		</blockquote>
		<p>Karacaoğlan o kaçarken böyle söylüyordu belki. Ayağının dibindeki çiçeklere baktı baktı... Etinde sıcaklığı, gözlerinde hayali kaldı. Arkasından bakakaldı. Ak çimende gölgesi kaldı. Rüzgarda kokusu kaldı.</p>
		<p>Ormanda yalnız başına kaldı. Döndü kaldı. Dertlendi kaldı.</p>
		<p>Akşama doğru bir fırtına çıktı. Öylesine esiyordu ki, ağaçları kökünden söken... Sonra karanlık kavuştu. Fırtına azıcık durur gibi etti. Sonra birden gök delinmiş gibi bir yağmur başladı. Yağmur habire çadırları dövüyordu. Çadırları sarsıyor, ağaçların dallarını savuruyordu.</p>
		<p>Deli Hüseyin akşamdan beri meraktaydı. Karaca nereye gitmişti? Hiçbir zaman gün aştıktan sonra dışarda kalmazdı. Bu ne işti? Bir hal mi gelmişti çocuğun başına?</p>
		<p>“Nerede kaldı? Bu zamanacak nerede?..”</p>
		<p>Bir zaman kendi kendine mırıldanarak çadırın içinde dolaştı kaldı. Aklına türlü ihtimaller geliyordu. Aşık bu! Kaçıp gidebilirdi. Sıkılır, başını alır giderdi. Oba, kardaşını çekemez, tedirgin ederdi onu. Öldürürlerdi de... “Öyle bir şey olursa,” dedi kendi kendine, “bu obayı da Beyiyle, atı eşeği, çadırı, çoluk çocuğuyla silip süpürmek boynuma borç olsun.”</p>
		<p>Yağmur yağıyordu. Çadırı dövüyordu. Hüseyin ne yapacağını şaşırmış içerde dört dönüyordu.</p>
		<p>Vardı karısının önünde durdu en sonunda: “Avrat,” dedi, <span epub:type="pagebreak" id="page112" title="112"/>“benim kardaşım bu obaya geldi geleli, hiçbir gece eve gelmemezlik etti mi?”</p>
		<p>Kadın: “Yok,” dedi, “kurban olduğum Hüseyin, senin kardaşın, iki eli kandaysa da akşam yemeğinde evde bulunurdu her gün. Böyle bir iş hiç olmadıydı.”</p>
		<p>“Benim kardaşım öldü mü dersin? Başına bir iş mi geldi dersin?”</p>
		<p>“Bize geldi geleli, bir gün olsun dışarda kalmadıydı,” diye tekrar etti kadın. “Bir hal var başında kardaşıyın.”</p>
		<p>Deli Hüseyin: “Bir iş yapsa bana haber etmesi gerek. Bir düğüne, bir derneğe gitse bana haber etmesi gerek... Ne ola ki? Kardaşıma bu obadan bir kötülük gelmişse... Benim hak aşığı kardaşımı çekemeyenlerden bir kötülük gelmişse... Ben de bilirim yapacağımı bu obaya. Beyden de Paşadan da gelmişse, ocağını söndürüp, yerine incir dikerim. Dikmezsem bana da Hüseyin, Deli Hüseyin demesinler...”</p>
		<p>Bir zaman sustu. Çadırın içinde dolandı durdu. Deli gibiydi. Yırtıcı bir kaplana benziyordu.</p>
		<p>Telaşlandı: “Daha ben ne duruyorum?” dedi. “Kardaşım, bir tek kardaşım yitmiş de daha ben ne duruyorum? Avrat gocuğumu getir,” diye bağırdı.</p>
		<p>Kadın duraksadı azıcık.</p>
		<p>Hüseyin: “Getir getir,” diye bağırdı. “Getir getir...”</p>
		<p>Gocuğunu giydi, yağmura, karanlığa atıldı.</p>
		<p>Karanlıktı ortalık. Göz gözü görmüyordu. Rüzgar savuruyordu. Toprak sarsılıyordu. Yağmur öylesine yağıyordu ki, Hüseyin karşıdan gelen yağmura zor dayanıyordu. Yağmur göğsüne göğsüne kamçılıyordu. Yağmur bıçak gibi kesiyordu. Hüseyin nereye gidiyordu? Nereye gitmeliydi? Bilmiyordu. İçinde bir zehir acısı... Yürüyordu.</p>
		<p>Yağmurda delicesine koşmaya başladı. “Bir şey olduysa kardaşıma, bir kötülük geldiyse benim yüzümdendir.”</p>

		<hr class="star"/>

		<p>Beyin evini de bir telaştır almıştı. Ne oluyordu? Oradan oraya gidip gelmeler... Durup konuşmalar... Fısıldaşmalar... Be<span epub:type="pagebreak" id="page113" title="113"/>yin Hatunu ağlıyordu. Durmadan ağlıyordu. Hıçkırmıyordu. Hiç ses çıkarmıyordu. Kendisini tutuyordu. Gözyaşını içine akıtıyordu. Yanındakilere: “Susun, susun,” diyordu. “Amanın Bey duymasın. Duyarsa öldük,” diyordu. “Duyarsa hal kötü... Hepimizi diri diri boğazlar...”</p>
		<p>Bir an içinde telaş bitmiş, ses seda kalmamıştı ortalıkta. Çadırın içinde sinek vızıldasa duyuluyordu.</p>
		<p>Hatun: “Nerede, nerede, nerede kaldı?” diyordu. “Geceye kadar nerede kaldı? Nerede, nerede, nerede kaldı? Ocağımı söndürdü de gitti. Evimi yıktı da gitti.”</p>
		<p>Çadırların üstüne hala yağmur yağar. Fırtına hala savurur. Hatunun sesi kısılmıştı. Yarı baygın. Bey işi sezdi bu arada. Vardı hatununu yerden kaldırdı. “Ben,” dedi, “bir zamandır bu kızda bir şeyler, bir başkalık seziyordum zaten. Kendinden geçmiş, dünyasından geçmiş bir hali vardı. Toprakta değil de gökte yaşıyordu. Sana söyleyim dedim, belki yanılıyorum diye söylemedim. Keşke söyleseydim... Kalk hele, kalk sen... Yeme kendini. Zararı yok...”</p>
		<p>Kadını kolundan tuttu, köşeye çekti: “Ne diyorsun? Ne ola bu? Öldü mü dersin? Kaçtı mı dersin? Kaçsa kiminle kaçacak? Öldü desek...”</p>
		<p>Sonra kadına kızdı: “Bu ne demek,” dedi, “bu ne demek? Koca bir aşiret beyinin kızı at sırtında dağlarda. Olur mu bu! Ben sana yüz kere söyledim hatun. Bin kere söyledim. Yüz bin kere söyledim. Bey kızı at sırtında olmaz. Al işte sana. Al da başına gül diye sok. Gece yarıyı geçti, şakır şakır yağmur yağıyor daha gelmedi... Bir şey olmuşsa, bir şey gelmişse, namusuma hile gelmişse senden bilirim Hatun. Sana sual sorarım... Anladın mı Hatun sana sual sorarım... Namusuma hile getirmişse senin kızın, sen de yoksun Hatun...”</p>
		<p>Bey konuştukça hiddetleniyordu. Hatunun elindeki kolunu çarptı. Sandığa vardı. Sandık işlenmişti. Nakış nakış güldü. Sandığı açtı. Sandık “çıııın” diye öttü. Bey, sandıktan en güzel altın işleme tabancasını çıkardı. Bu tabancayı her zaman çıkarmazdı. Hatun hatırladı ki Bey bu tabancayı bir Cerit dövüşünde, bir de Lek Kürtlerin talanında çıkarmıştı... Demek ki, bu kaçışa, bu yitişe de o kadar önem veriyor... Bey tabanca<span epub:type="pagebreak" id="page114" title="114"/>yı aldı beline taktı. Kamayı da... Çadırın orta direğinde asılı silahı da...</p>
		<p>Hatun Beye yalvardı. İş kötüye gidiyordu: “Bey,” dedi, “Bey, kurbanın olurum. Bu yağmurda, bu kıyamette gitme... Adamlar gitsin... Bulur gelirler. Neredeyse bulur gelirler. Belki hiçbir şey yoktur bu işte. Yağmur tutunca bir mağaraya saklanmış, çıkamamıştır belki... Sen bu kıyamette aramaya çıkınca elin aklına neler gelmez. Gel öfkeyle kalkma... Kulun kurbanın olayım Bey. Sen bilmez misin o deli kızı... Çocukluğunda da bir yağmurlu günde bir mağaraya saklanıp kalmıştı. Mağaranın karanlığına büzülmüştü...”</p>
		<p>Bey bunun üstüne hiç konuşmadı. Belindeki tabancayı çıkardı yeniden sandığa koydu. Tüfeği yerine astı. Kamayı da...</p>
		<p>Yağmur at kuyruğu gibi iniyordu. Gece karanlık, göz gözü görmüyordu. Birden karanlığın içinden, ormanın ötelerinde bir top ışık çaktı. Işık gittikçe çoğalıyordu. Işık çoğaldıkça insanlar da çoğalıyordu. Bir gürültü, bir hayhuy bir anda ormanı alıverdi. At kuyruğu gibi inen yağmur ışıkların ardında iğne iğne pırıltı içinde kalıyordu. Hüseyin uzaklarındaydı. Seyrediyordu. “Nedir ki bu kalabalık? Ne ola? Kardaşıma bir kötülük için toplanmışsa bunlar, bir tekini bile sağ komam. Doğrarım hepsini... Anam avradım olsun doğrarım... Bu kalabalık başka ne olabilir ki?..”</p>
		<p>Büyücek, yarı yıkılmış bir ağacın kütüğüne çıktı, kalabalığa baktı. Ellerinde silah da vardı. “Bu silahlı kalabalık böyle ışıklı, kardaşımı aramıyorsa kimi arıyor?.. Ama neden arıyor? Bey mi aratıyor? Kardaşım ne yaptı ki? Obaya bir kötülük mü etti? Ne kötülük edecek? Ne kötülük gelir fıkaracığın elinden? Gelse bile... Çamlıkta saz çalar, gezer durur... Sonra bir şey yapacak olsa, bana, büyük kardaşına haber verir... O bir kötülük yapacak adam değildir. Ona kötülük yapacak adam Bey de olsa... Evini başına yıkarım...”</p>
		<p>İçi hınçla dolu kalabalığa doğru koştu. Onlara yaklaştıkça merakı artıyordu. Bir ara duruyor, soluk alıyor, düşünüyor, bir türlü bir şeye karar veremiyordu. Sonra gene koşuyordu. Suya çıpıldak girip çıkmış gibi suya batmıştı. Usul usul bir titreme almıştı bedenini. Hem meraktan, hem soğuktan...</p>
		<p><span epub:type="pagebreak" id="page115" title="115"/>Kalabalığın berisinde, bu ucunda biri vardı. Tek başınaydı. Kısa boyluydu. Elinde boyu kadar bir çam kütüğü tutuyordu. Kütükten yalımlar fışkırıyordu. Az yaklaşınca bunun Kısacık Hasan olduğunu anladı. Sevindi. Her neyse, hepsini Kısacık Hasandan öğrenebilirdi. Hızını artırdı. Kısacık Hasana vardı.</p>
		<p>Hasan onu böyle deli gibi koşarken görünce korktu. Kaçmak istedi ama kaçamadı. Yerinde öylecene donakaldı.</p>
		<p>Hüseyin telaş içinde, soluyarak, kelimelerin çoğunu yutarak Hasana sordu:</p>
		<p>“Hasan! Hasan! Bu ne?” dedi. “Bu ne hal Hasan?.. Sürek avına çıkmış gibi bu ne hal?.. Bütün oba buraya gelmiş. Bu ne hal?” Hasan bu suale daha çok şaşırdı. Kekeledi. Duraksadı. Hüseyin: “Söylesene it dölü! Neden çıktınız eli ateşli ormana böyle? Bir şey mi oldu?”</p>
		<p>Hasan: “Sen bilmiyor musun?” dedi. “Duymadın mı? Beyin kızı kayıp da onu aramaya...”</p>
		<p>Hüseyin o anda işi anladı. Hasana daha bir tek kelime söyletmedi. Elindeki çam kütüğünü kaptığı gibi, ormana doğru koşmaya başladı...</p>
		<p>Bağrını rüzgara vermiş, bağrını yağmura vermiş koşuyordu. Elinde kocaman çam kütüğü, dört bir yana ışık saçarak koşuyordu. Düşünmeden, nereye olduğunu bilmeden koşuyordu. Bir ara bir şimşek çaktı. Ortalık gündüz gibi aydınlandı... Rüzgar azıttı. Dalları kırıyordu. Yoldan mı gidiyordu? Ormandan mı, kayadan mı? Farkında değildi. Bir şimşek daha çaktı. Bir, bir daha. Bir, bir daha... Üst üste çakan şimşekler onun aklını başına getirdi.</p>
		<p>Durdu zınk diye. Belini bir ağaca verdi. Şu oğlanın da yaptığı yapılır işlerden değildi. Ulan mademki böyle bir niyetin vardı, haber versene kardaşına... Bey kızı olmazsa, Paşa kızı olsun... Haber versen, senin için dağı taşı eritir, kızı gene alırdım. Bey kızı neyimiş ki... Senin gibi aşık... Bey Paşa neyimiş ki... Dillerin tellerin padişahısın sen... Şimdi nerede bulmalı? Bulurlarsa öldürürler. Nerede bulmalı? Bulmalı da alıp gitmeli bir yerlere. Başka ellere...</p>
		<p>Düşünüyordu. Bir karar veremiyor, bir çare bulamıyordu.</p>
		<p><span epub:type="pagebreak" id="page116" title="116"/>Işıklar yağmurlu karanlık geceyi aydınlatıyordu. Bir telaş, bir kıyamet... Hasanın yanına varan bir adam: “Ne o Hasan?” diye sordu. “Ne büzüldün kaldın öyle? Elindeki kocaman çamı ne yaptın?”</p>
		<p>Hasan: “Deli Hüseyin geldi, elimdeki çamı kaptı geri gitti. Koşa koşa ormana gitti. Bir hal vardı yüzünde. Başka bir hal... Bir korku...”</p>
		<p>Adam: “Neden ola ki?” diye şaşkınlık gösterdi. “Nesine gerek Hüseyinin. Hüseyin böyle işlerle uğraşmaz... Beyin işleriyle uğraşmaz. Beyi hiç mi hiç sevmez o. Bey de onu...”</p>
		<p>“Bilmem,” dedi Hasan, “elimdeki ışığı kaptığı gibi ormana gitti.”</p>
		<p>Deli Hüseyin arıyordu dağı taşı, mağarayı kovuğu. Düşünüyordu: “Kaçsalar kaçsalar bu gece vaktı nereye kadar kaçabilirler? Öğlenden sonra buluşmuş olabilirler, öğleden bir saat sonra da yağmur tutmuştur. Yağmur altında nereye kaçabilirler? Öyleyse onlar buradalar. İkisini bir arada bulursa Bey öldürür. Onları bulup, ölümden kurtarmalı. Onlar ölürse ben de Beyi öldürürüm. İşler kötüye gider.”</p>
		<p>Yağmur yağıyordu. Yağmur göz açtırmıyordu. Hüseyin delik delik onları aramaya devam ediyordu.</p>
		<p>Bu arada Beyin Hatunu azıcık durulmuş, aklı başına gelmişti. Şaşkınlığı da geçmişti. Birden şimşek gibi aklından geçti. O çoban ne diyordu? O çoban çocuğun dilinin altında bir şeyler vardı. Çoban çocuk bulunursa, kızın yitişi de belli olurdu. Kim bilir, belki... Ama o çoban çocuk kimdi? Yüzlerce çoban çocuk vardı obada. Balpınarından su içen çoban çocuk diye aranmaz ya... Bulmalı. Çoban çocuk neyi görebilirdi? Bu kadar, soluğu taşarak neyi anlatmak için çabalardı? Pişman oldu? Keşke çocuğu çağırsa da o zaman, altını bir deşeleseydi onun... Ne ahmaklık etmişti.</p>
		<p>Hizmetçisine döndü: “Kızım, kızım, neyidi o deli oğlanın adı? Hani geçenlerde bir şey söyleyecekti de söyleyemedi... Bey gelince kaçtı... Sen onu bulabilir misin?”</p>
		<p>Kız: “Adını bilmem ama, bulabilirim.”</p>
		<p>Hatun: “Haydi,” dedi, “haydi gül kızım, bul da gel.”</p>
		<p>Kız çıktı. Bir damda buldu onu. Sora sora buldu. Damın örtmesinin altında hasta koyunlara bakıyordu bir adamla bera<span epub:type="pagebreak" id="page117" title="117"/>ber. Hizmetçi ona, “bana doğru gel,” işareti yaptı. Oğlan kaçacak gibi oldu. Kız bunu sezdi. Hemen kolundan yakaladı, aldı Hatuna götürdü. Yağmur yağıyordu.</p>
		<p>Hatun: “Gel oğlum, gel yavrum,” dedi. “Hani sen o gün gelmiş bir şeyler söylüyordun. Bey gelince kaçtın. Balpınarından su içen değil misin sen?”</p>
		<p>Oğlan dikeldi: “Bir ben içerim Balpınarından suyu... Bir ben Hatun abla...”</p>
		<p>“Sen orada ne gördüydün, de hele Hatun ablana. Deyiver bakayım.”</p>
		<p>Çocuk: “Ben Balpınarında su gördüm. Başka bir şey görmedim.”</p>
		<p>Hatun: “Ulan it dölü, kekeleye kekeleye söylemek istediğin neydi? Sen onu söyle bana...” Oğlan kıvrandı... Kaçacak gibi bir şey yaptı. Hatun: “Sana,” dedi, “o günkü söyleyeceğini söylersen üç tane kuzulu koyun veririm.” Çocuk gülümsedi. “Yaaa Hatun abılam,” dedi, “ben hep Balpınarından su içerim. Kimse çıkamaz oraya. Bir de çıktım baktım ki... Ben gördüm işte... O adam işte... Bir adam vardı ya hani o deveyi kaldırdıydı... Saz çaldı da... O adam... Sarılmışlar...”</p>
		<p>Bunu duyar duymaz kadın saçını başını yolmaya başladı. “Vay benim başıma gelenler. Dertli başıma gelenler. Bunu kimseye söylemedin ya... Bey duyarsa seni de öldürür, beni de... Söylemedin ya...”</p>
		<p>Çocuk kekeledi: “Hiç söyler miyim... Bilmez miyim Bey beni öldürür. Anama bile söylemedim... Ya. Sarıldılar işte. Ben de gördüm işte... Kimseye de söylemedim... Bacıma dedim ki böyle böyle... Yalnız bacıma dedim... Bacım da dedi ki... Seni kıyık kıyık kıyarlar, bir kimseye söylersen dedi. Ben de ağzımı örttüm. Hiç kimseye söylemedim. Söyler miyim... Ya beni öldürürlerse... Sen benim kuzulu koyunları verecen mi?”</p>
		<p>Hatun: “Veririm,” dedi. Oğlan bunun üstüne ok gibi çadırdan dışarıya fırladı.</p>

		<hr class="star"/>

		<p>Yağmur tutunca kaçamamışlardı. Bir kayanın kovuğuna, <span epub:type="pagebreak" id="page118" title="118"/>mağarasına sığınmışlar, yağmurun dinmesini bekliyorlardı. Yağmur başlamış durmamıştı. Daha da yağıyor. Kovukta kız titriyordu. Yağmur yağıyor, toprak kokuyordu. Şimşek çakıyor, ortalık aydınlanıyordu. Kovuklarına bir yandan da su doluyordu. Birden bir gürültü geldi kulaklarına... Bir hayhuy... Sonra bir aydınlık aldı ortalığı... Öyle şimşek gibi silinip gitmeyen... Sonra bir top atlı geçti yanlarından doludizgin...</p>
		<p>Kız: “Bizi arıyorlar. Bulurlarsa öldürürler. İkimizi de öldürürler. Varsın öldürsünler,” dedi.</p>
		<p>Sonra eli ateşli bir yığın insan kovuklarının içine ateş tuttular. Baktılar. Onlar bir köşeciğe sığınmışlardı. Göremediler. Sonra boyuna eli ışıklı adamlar geçtiler önlerinden. Onlar köşelerinde gittikçe küçüldüler. Köşelerine yapıştılar. Görünseler yandılardı.</p>
		<p>Karaca bir ara: “Çıkıp kaçalım,” diye tutturdu. “Yarın nasıl olsa bizi burada bulacaklar... Bulup öldürecekler. Kaçalım.” Ama kız kımıldayamıyordu. Çıksalar yakalanacaklardı. Biri görmezse, biri görürdü. “Hele sabah olsun da,” dedi kız. “Hele sabah olsun da... Bir yolunu buluruz.”</p>
		<p>Deli Hüseyin gittiği her yerde usul usul, “Karaca! Karaca! Karaca!” diyordu. Belki duyar da bir ses verir. “Karaca! Karaca! Karaca... Ben Hüseyinim. Ağan Hüseyin... Yerini haber ver bana. Neredeysen bir ıslık çal bana. Karaca! Karaca...”</p>
		<p>Yanlarından geçiyordu. İkisinin de yüreği küt küt ediyordu.</p>
		<p>Karaca: “Hüseyin Ağam bizi arıyor. Gösterelim mi kendimizi? Ne dersin?”</p>
		<p>Kız: “Göstersek iyi olur ama... Güvenilmez. Burada herkes, babamın adamıdır. Kimseye güvenme... Belki de babam gönderdi. Alır bizi doğru babama götürür. Güvenme. Allahtan sonra onlar için babam var. Dövse öldürse, alsa çocuklarını boğazlasa yüzlerini bile ekşitmezler. Onun için güvenme.”</p>
		<p>Karaca: “Nasıl olur? O benim Ağam,” dedi.</p>
		<p>“Onların da Ağası benim babam...” dedi kız. “Güvenme derim. Sen bilirsin.”</p>
		<p>Karaca: “Nasıl olur?” dedi. “Nasıl olur? Adam kardaşına güvenmezse... Kan kardaşına güvenmezse... O da senin babanla olursa... Ben kendimi öldürürüm... Yaşanmaz bu dünya. Değmez.”</p>
		<p><span epub:type="pagebreak" id="page119" title="119"/>Birden ayağa kalktı. Kovuktan dışarı çıktı. Deli Hüseyin usul usul, “Karaca! Karaca! Kardaşım Karaca! Neredesin Karaca?” diyor yürüyordu.</p>
		<p>Kovuğun kapısında duran Karaca sazının bir teline bastı. Saz gecenin karanlığında tın diye öttü. Yağmur şakır şakır yağıyordu. Tel koygun bir ses verdi bu yüzden. Hüseyin durdu. Yanına yönüne bakındı. Elindeki ateşi geldiği yana çevirdi, sol elini gözüne siper ederek baktı. Geri döndü yürüdü. Hiçbir şey görememişti. Ama tetikteydi. Kulağı kirişteydi. Karaca sazın teline bir daha bastı o dönünce. Bu sefer şüphesi kalmamıştı Hüseyinin. “Ses ver Karaca!” dedi. “Neredeysen ses ver.</p>
		<p>Karaca: “Buradayım,” dedi.</p>
		<p>Sesi duyan Hüseyin, sese doğru koştu. Karacayı kayanın dibinde görünce üstüne atıldı, kucakladı onu. “Ödümü kopardın ulan ödümü. Adam bana haber vermeden böyle işler yapar mı? Sen ne biçim adamsın böyle? Deli kardaşım... Kız nerede? Nereye sakladın?”</p>
		<p>“Şurada. Şu içerde. Kovukta.”</p>
		<p>Hüseyin güldü: “Aşık aklı, çocuk aklı. Ulan adam buraya saklanır mı? Siz kuşun kanadının altına da saklansanız Bey sizi bulmaz mı? Nereye gitseniz bulur.”</p>
		<p>Önlerinden bir top atlı geçti. Büzüldüler kayalığa... Sonra eli ışıklı bir yığın adam geldi onlara doğru.</p>
		<p>Karacaoğlan: “Ağam Hüseyin,” dedi, “bak buraya geliyorlar. Ben içeriye gireyim de görmesinler.”</p>
		<p>Hüseyin: “Olmaz,” dedi. “Yanımda kal.”</p>
		<p>Kolundan tuttu. Adamlar önlerinden gelip geçtiler.</p>
		<p>Hüseyin: “Ulan deli ne bilirler senin kız kaçırdığını. Seni de kızı arıyor sanırlar. Gördükleri daha iyi oldu.”</p>
		<p>Onlar geçtikten sonra, Karaca Hüseyini elinden çekti kovuğun dibine doğru. Hüseyin kızı gördü. Kız toprağa yapışmışçasına yatmıştı.</p>
		<p>“Kalk,” dedi. “Kalk Hatun bacı. Kalk, hemen dışarı çık. Buradan uzaklaş. Sizi hemen yakalarlar. Adam böyle kaçar mı? Hiçbir şey olmamış gibi düş yola. Sorduklarında dersin ki... Dersin ki... Yağmura tutuldum, geciktim dersin... Gülersin... Bu ne telaş der gülersin... Yağmur tutunca bir mağaraya nasıl sı<span epub:type="pagebreak" id="page120" title="120"/>ğındığını gülerek anlatırsın. Öyle mi Hatun bacım? Sen benim kardaşımı ne gördün, ne de konuştun? Öyle mi?”</p>
		<p>Elif: “Öyle” dedi dışarı çıktı.</p>

		<hr class="star"/>

		<p>Ala şafak usuldan sökmektedir. Bir yığın kuş havalanır. Bir top ak güvercin iner çadırların önüne.</p>
		<p>Beyin Hatunu güçlü kuvvetli bir kadındı. Vardı çadırın köşesinde ağlamakta olan, yumulmuş ağlamakta olan kızını kolundan tuttu. “Sen,” dedi, “Allahın kahr-ı gazabına uğra e mi? Gavurun kızı... Neler getirdin başıma... Sen neleeer?”</p>
		<p>Kadın kızgınlığından çadıra sığmıyordu. “Sen bunu nasıl yaparsın?.. Bir kocaman Beyin kızı? Seni öldürmeli. Öldürmeli öldürmeli... Kıyık kıyık kıymalı seni!.. Söyle, söyle, utanmadın mı? Boynu da bitli aşık... Bey kızları, Bey oğullarına layıktır. Ne olduğu bellisize değil. Duysalardı senin kaçtığını, duysaydı elalem ne olurdu? Ne derlerdi? Koskoca bir Beyin kızı, bir sazcıyla, ne idiği bellisiz bir sazcıyla kaçmış derlerdi. O zaman baban kendi kendini öldürürdü... Hiç düşünmedin mi bunu? Babanın şerefini hiç mi düşünmedin? Nasıl yaptın bu işi? Nasıl yaptın? Baban duyarsa seni parça bölük eyler, parça parça eyler de leşini köpeklere yedirir. Kim o? Kim o karşına alıp da dengi olduğun? Kötü, sümsük, ne olduğu belirsiz bir aşık... Kim o? Sen utanmadın mı? Babandan utanmadın mı?”</p>
		<p>Kızın kolunu bırakıp saçlarından tuttu. Var gücüyle çekti. Kızı ayağa kaldırdı. “Söyle,” dedi. “Söyle sen utanmadın mı yabanın bitli aşığına denk olmaya? Hiç haya etmedin mi? Onu sürdürürüm. Onu parça parça ettiririm.”</p>
		<p>Kız, saçlarını habire çekmekte olan anasının saçını çeken eline sarıldı. “Ana! Ana!” diye inledi.</p>
		<p>Ana: “Zehirin kökü,” dedi. “Zehirin yeşili... Babanı, bir aşireti... Hepsini hepsini öldüreceksin... Kızgınlığından...”</p>
		<p>Sonra hışımla elini tutmakta olan kızın elini çırptı. Elinde kızın bir tutam saçı kalmıştı. Elindeki saça baktı baktı da... “Böyle mi olacaktı?” dedi. “Bu böyle mi olacaktı? Gelmez olaydı obaya o kel aşık. Kaldırmaz olaydı o deveyi o kel aşık. Yarın <span epub:type="pagebreak" id="page121" title="121"/>sabah erken söyleyeceğim, o Hüseyini de, o kel aşığı da kovsun obadan Bey. Yarın, yarın daha gün ışımadan kovduracağım onları obadan...”</p>
		<p>Dün akşamdan beri donup kalmış, dudakları bile kıpırdamamış kız bu sözü duyunca birden irkildi. Cana geldi. İlk olarak konuştu.</p>
		<p>“Ana, ana, ana etme bunu bana! O giderse ben de giderim. Gidemezsem ölürüm. Onu öldürürlerse ben de kendimi öldürürüm...”</p>
		<p>Anası çılgına döndü:</p>
		<p>“Vay benim kaderim...” dedi... “Vay benim kaderim... Vay benim dertli başım... Vay benim belalı başım...”</p>
		<p>Kız gene vardı köşesine oturdu. Gene heykel gibi, taş gibi kesildi kaldı.</p>
		<p>Kızın yüzüne kan geliyordu. Uzaklardan bir belalı türkü geliyordu. Göğün mavisi, ormanın yeşili, yıldızın ışığı, toprağın kokusu geliyordu... Sarhoş edici bir hava içinde kaldı. Gözlerinin önünden bir türkü aktı. Yeşil bir ormanın üstünden aktı. Bir kırmızı gelincik tarlası serildi önüne. Yel esti yatırdı.</p>
		<p>Ana boyuna söylüyor, artık o duymuyordu.</p>
		<p>“Her şeyden vazgeçtim, babası duymasa... Oba duymasa... Kızım, kızım vazgel bu işten... Boynu bitli, sümüklü aşıktan vazgel. Sana bey oğulları layık... Baksana dünürcünün biri gidip bini geliyor. Deli kızım. Oldu bir kere. Delilik etme. Bunu kimse duymasın... Kapansın gitsin. Yüzünü görme sen de aşığın... Olur mu kızım? Bak iki günde saçım ağardı... Ne olursun kızım! Güzelim kızım...”</p>

		<hr class="star"/>

		<p>Karacaoğlan günlerdir kızı göremiyordu. Sevdası başında tütüyordu. Konuşmuyordu. Sazı elinde gez babam gez ediyordu. Divane gibi. Bu işe en çok üzülen de Hüseyindi. Bazı bazı çobanlar bir çamın ardında, bir suyun kıyısında, bir koyakta durup, dolana dolana gelen bir türkü dinliyorlardı. Öylesine bir türküydü ki bu, solukları tutuluyordu. Duyanı sarsıyor, titretiyordu.</p>
		<blockquote>
			<p><span epub:type="pagebreak" id="page122" title="122"/>Vara vara vardım o kara taşa</p>
			<p>Hasret ettin beni kavim kardaşa</p>
			<p>Sebep ne gözümden akan bu yaşa</p>
			<p>Bir ayrılık bir yoksulluk bir ölüm</p>
			<br/>
			<p>Nice sultanları tahttan indirdi</p>
			<p>Nicesinin gül benzini soldurdu</p>
			<p>Nicelerin gelmez yola gönderdi</p>
			<p>Bir ayrılık bir yoksulluk bir ölüm</p>
			<br/>
			<p>Karacaoğlan der de kondum göçülmez</p>
			<p>Ecelin şerbeti acı içilmez</p>
			<p>Üç derdim var biribirinden geçilmez</p>
			<p>Bir ayrılık bir yoksulluk bir ölüm</p>
		</blockquote>

		<p>Gene günlerden bir gün, uzaklardan yanık bir türkü gelir ovayı, dağı, taşı doldururken, Hüseyin dayanamadı kalktı, ovanın düzüne doğru yürüdü. Seher yeli gibi ince bir yel esiyordu. Kuşluk vaktının gölgeleri uzundu. Ovada yürüdü. Çayır çimendi ova. Bir su akıyordu. Billur. Türkü geliyordu ama, nereden?</p>
		<p>Ta ötede ovanın düzlüğünün ortasında bir karartı sezebildi. Ona doğru gitti. Yaklaştıkça türkü büyüdü. Türkü ovada rüzgar gibi dalgalanıyordu. Türkü dalga dalga vuruyordu. İyice yaklaşınca türkü dindi. Bir yağmur yağar da nasıl kirp diye birden kesilirse türkü de öyle kesiliverdi.</p>
		<p>Sazı elindeydi. Ovanın ortasında dikilmiş kalmıştı. Dalsız yapraksız çırılçıplak bir ağaç gibi. Yapayalnız. Usul usul yanına vardı, durdu. Bir şey söylemedi. Bu oğlana da ne oluyordu? Sonra elini uzattı, elinden tuttu:</p>
		<p>“Kardaş,” dedi. “Yiğidim kardaş. İki gözüm kardaş. Derdin ne ise söyle bana. Derman olurum. Derman olamazsam da ölürüm.”</p>
		<p>O aldırmıyordu. Sarstı. O öyle sarsınca Karaca uyandı. Yorgun, dertli. Kendinde değil. Gülümsedi.</p>
		<p>“Bana bak kardaş,” dedi Hüseyin, sevinerek. “Bana bak kardaş. Bey kızı olmazsa Paşa kızı olsun. İsterim. Vermezse kaçırırım. Sen hiç küşümlenme.”</p>
		<p><span epub:type="pagebreak" id="page123" title="123"/>Yan yana oturdular. Bağdaş kurdular. Başlarının üstünden katar olmuş bir turna sürüsü süzüldü geçti. Karacaoğlanın gözü turna sürüsüne takıldı kaldı. Turnalar gözden ırılıncaya kadar gözlerini gökten indirmedi. Turnalar dağları aştı. Uzaklarda, göğün mavisinde nokta nokta sinek gibi kaldı. Çukurovanın üstüne doğru ağdılar. Bir ak bulutun ardında kayboldular.</p>
		<p>İçinde gurbet depreşti. Gurbet bir bıçak gibi içine oturdu. Ne zaman bir turna görse öyle olurdu. Hangi Türkmen turna görse böyle olur. Gurbet Türkmenin baş belası. Ayrılmaz can kardaşı. Yeşil başlı telli turna... Turna sevda habercisi. Turna, turna katarı değil, posta tatarı. Sevgilisi dizinin dibinde de olsa, selamı gene turna götürür. Yan yana oturup sustular.</p>

		<blockquote>
			<p>Katar katar olmuş gelen turnalar</p>
			<p>Şu halime şu günüme bak benim</p>
			<p>Şahin pençe vurdu tüyüm ağrıttı</p>
			<p>Kanadıma bir ok vurdu berk benim</p>
			<br/>
			<p>Gökyüzünde turnam bölüktür bölük</p>
			<p>Ayrılık elinden ciğerim delik</p>
			<p>Önü muhabbet de sonu ayrılık</p>
			<p>Depreştirmen eski yaram çok benim</p>
			<br/>
			<p>Gittim gurbet ele geri gelinmez</p>
			<p>Kim ölüp de kim kaldığı bilinmez</p>
			<p>Ölsem gurbet elde gözüm yumulmaz</p>
			<p>Anam atam bir ağlarım yok benim</p>
			<br/>
			<p>Karacaoğlan der ki bre erenler</p>
			<p>Ben gidiyorum mamur olsun örenler</p>
			<p>Kavim kardaş konuştuğum yarenler</p>
			<p>Sevindirip çıracığım yak benim</p>
		</blockquote>

		<p>Deli Hüseyin, neden sonra ayıktı. İkisi de dalıp gitmişti. Ayağa kalktı. Karacaoğlanı elinden tuttu kaldırdı. Yola düştüler. Ova dümdüzdü. Ovadan buğu kalkıyordu.</p>
		<p><span epub:type="pagebreak" id="page124" title="124"/>“Kardaş,” dedi usuldan, “sen kendini gurbet elde sanma. Burada babayın atayın evinde say kendini. Öz kardaşıyın... Sevda zor. Senin sevdan daha daha da zor. Daha da belalı. Altından kalkılır. Sen dağları delen Ferhadı bilin mi? Zora dağ dayanmaz. Sevdaya dağ dayanmaz kardaşım... Şimdi obaya gideceğim. Sen gör kardaşını nasıl gelir bu işin üstesinden. Bir gör nasıl ferman okunmaz tozdan dumandan... Yeter ki şu darı dünyada senin gibi kardaşım olsun. Arkamı dayadığım bir çınarım olsun senin gibi.”</p>
		<p>Obaya geldiler. Çadıra girdiler. Obadan bir iki kişi onlara baktı. Hayranlıkla baktı. Hüseyinin çadırına girdiler. Hüseyin çadıra girince kızgın bir yüz takındı:</p>
		<p>“Kardaş,” dedi, “sen bu işleri kötü ediyorsun... Bizim avrat dedi ki, günler oldu kardaşın ağzına bir lokma sokmadı. Olmaz bu.”</p>
		<p>Karısına döndü:</p>
		<p>“Haydi avrat bir yiyecek hazırla. Koy önüne. Yesin. Yemezse ben bilirim ona söyleyeceğimi.”</p>
		<p>Elini Karacanın sırtına koydu:</p>
		<p>“Ben sana küşümlenme derim. Ye yemeğini keyfine bak derim... Sen içinden bana dersin ki, bir kocaman Beye karşı fıkara Hüseyin kardaşımın elinden ne gelir dersin? Ne gelirse görürsün. El mi yaman, Bey mi yaman sen bunu da bilirsin,” dedi. Kadın nakışlı sofrayı getirdi, ortaya attı.</p>
		<p>Oturdular. Hüseyin iştahlı iştahlı başladı. Karaca da ona göz ucuyla bakarak başladı. Hüseyin ona başla bile dememiş, kendisi başlamıştı. Konuşmadan yemeklerini yediler.</p>
		<p>Hüseyin yemeği bitirir bitirmez ayağa kalktı:</p>
		<p>“Ben gidiyorum,” dedi. “Sen dilediğini yap. İşim var azıcık obada.’</p>
		<p>Çıktı.</p>
		<p>Obanın en ucunda iki çadır vardır. Biri ev, biri ocaktır. Ev çadırının kapısında, eğmesinde nakışlı kilimler pırıldar. Tertemizdir. Obanın en temiz, en güzel çadırıdır. Öteki de ocaktır. Yani ocak çadırıdır. Kapısında çifte bir geyik boynuzu dikilidir. Bir adam boyunda çatallı boynuzlar. Ocak çadırından ta ötelere kadar çam ağacı kokusu, başka, türlü ağaçların kokusu, demir <span epub:type="pagebreak" id="page125" title="125"/>kokusu, yanmış, yalım olmuş kömür kokusu, kül kokusu yayılır. Yanmış boynuz kokusu yayılır. Çadırın yanında bir kül öbeği vardır. Bu çadırlar Mıstık Ağanın çadırıdır. Mıstık Ağa, bu obanın, bütün öteki obaların kılıçlarını yapar. Dibeklerini işler. Oyar. Sazlarını, bağlamalarını, kavallarını yapar. Nakışlar vurur. Sedefler kakar.</p>
		<p>Kocaman, meşe kütüğü gibi sert ellerinde demir, bakır, ağaç biçim alır, can alır. Mıstık Ağa sekseninde, bir çınar gibidir. Öyle olur olmaza ağzını açıp da bir çift laf etmez. Elleri konuşur. Ne söylerse elleri söyler. Dünyada onu işinden başkası ilgilendirmez. Bey bile onun çadırına korka korka girer. Bey herkes gibi, herhangi bir çobanmış gibi gelir, büzülerek yanında oturur. O Beye bir merhaba bile demez. Canı istemezse yüzüne bile bakmaz. Bir laf edecek olsa, öyle ters ters bir bakar, o bakışın altında Bey değil taş olsa, erir, çeker gider. Kovması da böyledir. Bu Beyin, Mıstık Ağa tarafından böylece, çok kovulmuşluğu vardır.</p>
		<p>Hüseyin ocak çadırının kapısını açtı girdi. Mıstık Ağa postunun üstüne oturmuş körük çekiyordu. Ocağın içinde bir demir kızıyor, o körüğü çektikçe ocaktaki közler yalımların ortasında oynaşıyordu.</p>
		<p>Hüseyin vardı bir köşeciğe oturdu. Ne selam verdi, ne bir şey... Mıstık Ağa da onun geldiğini duymadı. Ocaktaki demiri çıkardı. Demir yalım gibi kızarmıştı. Küçücük örsünün üstüne koydu dövmeye başladı. Demir o vurdukça kıvılcımlar saçıyor, uzuyordu. Dövdü dövdü. Demir güzelleşti. Düzeldi. Sonra demiri örsten aldı yanındaki suya soktu. Su caz etti. Kaynadı. Sağ elini örsün üstüne koydu. Eli örsten daha güzel, daha büyük, daha sağlamdı. Güzel, nasırlı, bir meşe kütüğü gibi.</p>
		<p>Sağına dönünce Hüseyini gördü. Gülümsedi:</p>
		<p>“Ne o Deli? Merhaba,” dedi.</p>
		<p>Hüseyin toparlandı:</p>
		<p>“Merhaba.”</p>
		<p>Mıstık Ağa:</p>
		<p>“Bir hacetin mi var Delim?”</p>
		<p>Sonra çubuğunu yaktı. Arkasına bir iyicene yaslandı.</p>
		<p>Hüseyin durdu. Düşündü. Gülümsedi:</p>
		<p><span epub:type="pagebreak" id="page126" title="126"/>“Bir değil, bin hacetim var Mıstık Ağam... Çok zor. Çok zor...”</p>
		<p>Mıstık Ağa güldü. Pos bıyıklarıyla bahtiyar bahtiyar güldü:</p>
		<p>“Senin de çok zor işin olur muymuş Delim?” diye sordu. “Başında bir hal mi var?”</p>
		<p>Hüseyin:</p>
		<p>“Hal ki ne hal! Kardaşım...”</p>
		<p>Mıstık Ağa:</p>
		<p>“Onu iyi tut... O senin kardaşın gibi dünyaya zor gelir,” dedi. “O senin kardaşın şahın sultanın üstünde... Onu bilen bilir Delim... Bir yüzünü gördüm, bir sesini duydum, bir de türküsünü işittim... Onu bilen bilir. Hoşça tut onu. Bunların gönlü çabuk kırılır. Değmesin kimse teline.”</p>
		<p>Hüseyin, Mıstık Ağayı bildi bileli, Mıstık Ağa hiç konuşmamıştı bu kadar. Ne olmuştu bu adama? Burcu bulandı. Gözleri yaşardı.</p>
		<p>“İşte benim kardaşım...” dedi.</p>
		<p>Mıstık Ağa:</p>
		<p>“Bir türküsünü duydum,” dedi, “kul olan söyleyemez.”</p>
		<p>Hüseyin:</p>
		<p>“Söyleyemez.”</p>
		<p>Sonra elini örsün üstündeki elin üstüne koydu.</p>
		<p>“Kul olan söyleyemez ya... Başımızda bir hal var. Bir büyük hal var Mıstık Ağam...”</p>
		<p>Mıstık Ağa güldü:</p>
		<p>“Senin de başında büyük hal olur muymuş Delim?”</p>
		<p>“Olmaz olmaz Mıstık Ağam. Olmaz olmaz.”</p>
		<p>“Söyle bakalım şu senin olmaz olmazın neymiş? Biz de bilelim.”</p>
		<p>Hüseyin heyecanla doğruldu:</p>
		<p>“Benim kardaşım Beyin kızına sevdalandı. Dumanı tepesinden çıkıyor. Kız da kardaşıma sevdalandı. Onun da dumanı tepesinden çıkıyor. Hem de iki misli çıkıyor.”</p>
		<p>Mıstık Ağa çubuğunu yanına koydu. Elini şakağına verip derin bir düşünceye daldı. Hüseyin gözünü Mıstık Ağanın kocaman, şakaktaki eline dikti. Elin üstündeki kıllar bembeyaz olmuştu. Apak.</p>
		<p><span epub:type="pagebreak" id="page127" title="127"/>Mıstık Ağa yumuşak yumuşak:</p>
		<p>“Delim,” dedi, “bu iş zor değil mi? Zor olacak zor.”</p>
		<p>Hüseyin:</p>
		<p>“Zor olmasa senin yanında ne işim vardı Ağam. Senin yanında. Bir akıl veresin, bir yol gösteresin, olmazsa yardım edesin diye geldim sana. Dağları delen Ferhadı bilin mi? Yanıp tutuşan Keremi bilin mi Ağam? Keremin Sofusunu bilin mi Ağam? Keremin Sofusunu? Keremin dağları, yolları düz eden Sofusunu. Sofu kardaşını bilin mi? Ben de Karacanın dağları, yolları, ovaları düz eden kardaşı Hüseyinim. Ben de Sofuyum. Onu da bilin mi? Bin yılın bir başı sana işim düştü. Onu da bilin mi? Seni deyip geldim. Onu da bilin mi? Ölüm var, dönüm yok. Onu da bilin mi? Bana Deli Hüseyin derler. Karacaoğlanın kardaşı Deli Hüseyin... Onu da bilin mi?”</p>
		<p>“Hepiciğini bilirim Delim. Bilirim, bilirim ya zor.”</p>
		<p>“Gitsen istesen. Sevdadır bu. Bilmeyene bir acayip hal olur diyor kardaşım. Gitsen istesen.”</p>
		<p>“Bir kız için o zalimin evine gitmem. Beni kırar. Kırmayacağını bile bilsem gitmem. Bir can için de olsa, o kanlı zalimin evine gitmem.”</p>
		<p>“Ya kardaşım...”</p>
		<p>“Kardaşıyın başım üstünde yeri var. Dile hükmeyliyor, tele, sevdaya hükmeyliyor. Güneşe, toprağa hükmeyliyor. Onun hatırı için de olsa gitmem. Kanlı zalıma.”</p>
		<p>“Ben gidiyorum. Öyleyse yardım et.”</p>
		<p>“Ederim.”</p>
		<p>Dimdik. Yüzü kaya gibi. Ocak çadırından çıktı.</p>
		<p>Mıstık Ağa hırsla körüğüne sarıldı. Billur billur közler ocakta sıçraşmaya başladı.</p>
		<p>Bir zaman elleri yanlarına düşmüş obanın ortasında dolandı durdu. Sonra kararını verdi. Başka çare yoktu. Bir arkadaşı vardı. Kısacık Duran. Çok işler görmüşlerdi birlikte. Başka? Düşündü. Başka hiçbir güvenilecek arkadaşı yoktu obada. İş başa düşünce... Oysa Hüseyin, iş başa düşmeden, bütün obayı yanında canı ciğeri sanıyordu. Başka kim vardı? Kim? Kimse yok güvenilecek. Bir Mıstık Ağa, bir de Duran? Bunca iyilikler, dostluklar nice oldu Hüseyin? Nereye gitti Hüseyin? Candan <span epub:type="pagebreak" id="page128" title="128"/>bir arkadaşın da yok Hüseyin! Belki de vardı. Vardı ya, Hüseyin güvenemiyordu.</p>
		<p>“Kısacık Durana hele gideyim bir,” dedi kendi kendine.</p>
		<p>Duranın çadırının önünde karısı duruyordu.</p>
		<p>“Bacı,” dedi. “Duran kardaş içerde mi?”</p>
		<p>Kadın kapıdan çekildi.</p>
		<p>“İçerde,” dedi.</p>
		<p>Hüseyin içeri girdi. Duran onu sevinçle karşıladı. Boynuna sarıldı:</p>
		<p>“Bre kardaş,” dedi. “Hüseyin kardaş, adam bu kadar da unutur mu?”</p>
		<p>“Unutmadık, unutmadık ya... İşte... Başımda hal var. Sana geldim. Büyük bir hal.”</p>
		<p>“Gel otur. Gel otur hele. Çok telaşe içindesin kardaş. Azıcık otur hele.”</p>
		<p>Hüseyin elini Duranın omzuna koydu:</p>
		<p>“Oturacak vaktım yok,” dedi. “Oturacak vakit... Benim kardaşım var ya, Beyin kızına sevdalı. Bey kızı da... İkisinin de dumanı tepesinden çıkıyor. Keremden beter. Keremin Aslısından beter. Ben de Keremin Sofusundan beterim. Ben Keremin Sofusuyum. Bunu bilin mi? Düşündüm taşındım, bir tek arkadaşım, arkamı verip oturacağım çınarım sensin bu obada. Gürüm güvencim sensin kardaş. Gürüm güvencim... Bey, kızı vermez bize. O kocaman bir Bey. Benim de kardaşım ne olduğu belirsiz bir aşık, anladın mı? Beyin kızını kaçıracağız. Sen, ben, o. Oldu mu?”</p>
		<p>Duran sapsarı kesildi. Dondu kaldı.</p>
		<p>Hüseyin bunun farkına vardı:</p>
		<p>“Ne o Duran? Ne o? Kanın kurudu. Ne o?”</p>
		<p>Duran konuşmadı.</p>
		<p>Hüseyin omzundan tutup salladı:</p>
		<p>“Ne o?” dedi gene. “Ne o? Arkadaşlık böyle yerde belli olur. Ne o? Kanın kuruyuverdi. Ben tek başıma da... İt südükleri. Beye değil, Padişaha... Köpek dölleri. Alışkan tüfekle dağlar başında, Bey değil Beyin sülalesi, obası gelsin.”</p>
		<p>Duran kıpırdamadı.</p>
		<p>Hüseyin onu bir iyice sarstı.</p>
		<p>Birden Duran toparlandı:</p>
		<p><span epub:type="pagebreak" id="page129" title="129"/>“Ben,” dedi, “kocaman Beyimin kızını ne idiğü belirsiz, çingene mi aptal mı belli değil bir aşığa, bir sazcıya ilayık bulmam.”</p>
		<p>Duran birden çadırdan fırladı. Koşa koşa obanın içinde ötelere gitmeye başladı.</p>
		<p>Hüseyin arkasından yetişti, yakasından tuttu:</p>
		<p>“Bu dediklerim senden dışarı çıkarsa kendini ölmüş bil. Anladın mı? Senin Beyinin de avradını. Obayın da avradını. Hepsinin avradını... Ona Beyliği kim vermiş? Sizin gibi itoğlu itler. Ya benim kardaşıma, hak aşıklığını kim vermiş? Söyle Kısacık gavur. Gavuroğlu gavur. Kim vermiş? De söyle. Haydi git cehenneme. Git Beyinin yanına. Senin Beyinin de, senin de...”</p>
		<p>Kısacık Duranı hızla göğsünden itti. Hızlı hızlı, köpürmüş, doğru Mıstık Ağaya gitti. Bir top rüzgar gibi ocak çadırına girdi. Ocakta közler oynaşıyor, bir demir kıpkırmızı kesilmiş yatıyordu.</p>
		<p>“Yaz,” dedi, “bana bir mektup yaz. Bu obalar, bu yan Beyler hep seni sever sayarlar. Bir mektup hazırla gelir alırım. Bir mektup yaz ki, en güvendiğin adama bir mektup yaz ki, kızı kaçırıp ona gittiğimizde canını versin de kızı vermesin Beye. Yaz ki mektubu taşa geçsin. Yaz ki, mektubu okuyan kardaşımın kim olduğunu anlasın. E mi? Akşama gelir alırım.”</p>
		<p>Mıstık Ağa, bir tek laf edemeden, yazarım, ya da yazmam diyemeden, o çadırdan çıktı gitti. Mıstık Ağa:</p>
		<p>“Vay köpoğlusunun delisi... Her şeyi göze almış... Delim,” dedi. “Yiğidim.”</p>
		<p>Bir çınara belini verdi. Oturdu. Tarifsiz kederler içine gömüldü. Demek Kısacık Duran? Vay anasını! İnsanoğlu çiğ süt emmiş. İnsanoğlu... Bir yalnızlık, umutsuzluk içinde bunaldı. Kahroluyordu. Yalnızlık ateş gibi.</p>
		<p>Birden, bir ışık gibi, karanlığa düşen bir pare ışık gibi, Ali düştü aklına. Hemen canlandı. Koşarcasına Alinin çadırına geldi.</p>
		<p>“Ali, Ali, Ali!” dedi. “Bunca yıl kardaş yaşadık. Sana işim düştü.” Ali gülerek:</p>
		<p>“Her işin başım üstüne. Canımı iste.”</p>
		<p>“Benim kardaşım sevdalı. Beyin kızına. O da ona sevdalı. İstesek vermez. Kaçırmak gerek. Var mısın?”</p>
		<p>“Her işin başım üstüne. Canımı bile esirgemem senden. Her işin... Ölüm varsa da ucunda... Sen neredeysen, ben de orada.” Hüseyinin birden yüzü ışıdı.</p>
		<p><span epub:type="pagebreak" id="page130" title="130"/>Oradan çıktı. Sevincinden uçuyordu. Ulu çınarın dibine gelince, ağlamaya başladı. Oturdu, yüzünü elleri arasına aldı. Hıçkırdıkça hıçkırıyordu. Sevincinden. Alinin sözleri, güleç yüzü geliyor gözünün önüne, ağlıyordu. Yüzü ıpıslak oldu. Gülümsüyordu. “Kısacığa gitmemeliydim,” dedi... “Gitmemeliydim. Ali gibi kardaş dururken... Kara gün dostu dururken, öyle yüzü güleçlere gitmemeliydim.”</p>
		<p>Sevinç içinde çadırına geldi. Karacaoğlan çadırdaydı. “Çal,” dedi, “kardaşım. Çal kardaşım. Çal söyle. Öyle dertli değil. Sevinçten dağlar oynasın. Halaya dursun taş toprak, çal ki...”</p>
		<p>Sevincine Karaca da katıldı. Sazı çekti:</p>

		<blockquote>
			<p>Koyun meler kuzu meler</p>
			<p>Sular hendeğine dolar</p>
			<p>Ağlayanlar bir gün güler</p>
			<p>Gamlanma gönül gamlanma</p>
			<br/>
			<p>Yiğit yiğide yadolmaz</p>
			<p>İyilerde ham süt olmaz</p>
			<p>Bin kaygı bir borç ödemez</p>
			<p>Gamlanma gönül gamlanma</p>
			<br/>
			<p>Yiğit yiğidin yoldaşı</p>
			<p>At yiğidin can kardaşı</p>
			<p>Sağlıktır cümlenin başı</p>
			<p>Gamlanma gönül gamlanma</p>
			<br/>
			<p>Yiğit yiğide yar olur</p>
			<p>Kötülerde ham süt olur</p>
			<p>Kara günün ömrü az olur</p>
			<p>Gamlanma gönül gamlanma</p>
			<br/>
			<p>Naçar Karacaoğlan naçar</p>
			<p>Pençe vurup göğsün açar</p>
			<p>Kara gündür gelir geçer</p>
			<p>Gamlanma gönül gamlanma</p>
		</blockquote>

		<p><span epub:type="pagebreak" id="page131" title="131"/>Duran, Hüseyin gittikten sonra, bir zaman obanın içinde kıvrandı durdu. Ne yapmalıydı? Kocaman Beyinin kızını, bir koca aşiretin Beyinin kızını bu deli köpek bir aşık parçasına kaçıracak. Obanın şerefi, aşiretin şerefi ne olur? Tüm onuru kırılır. El içine çıkamaz olurlar. El yüzüne bakamaz olurlar. Aşiret tüm başı yerde gezer. Bir aşık!.. Altı üstü bir aşık. Deli öldürür ama... Öldürsün. Bey için, aşiretin onuru için değil mi?</p>
		<p>Koşa koşa doğru Beyin çadırına gitti.</p>
		<p>Bey, böyle karşısında Duranı görünce şaşırdı. Ne oluyordu böyle bugünlerde? Herkes elini kolunu sallaya sallaya huzuruna, sormadan sual etmeden giriveriyordu. Bu obaya bir hal olmuştu bugünlerde. Töre bozuluyordu. Kızdı:</p>
		<p>“Ulan köpoğlusu, burası babayın kürneği mi? Ben senin tutman mıyım? Sen kimsin?”</p>
		<p>Duran:</p>
		<p>“Ben, ben Duranım. Duranım. İş...”</p>
		<p>“Cehennem ol. Haydi çabuk yıkıl karşımdan.”</p>
		<p>“Beyim, Beyim, Beyim... Çok, çok, çok, yığılı...”</p>
		<p>Kekeledi, kıvrandı...</p>
		<p>Beyin, bu telaş karşısında kızgınlığı geçti. Merak etti ne söyleyeceğini.</p>
		<p>“Şöyle beriye gel de ne söyleyeceksen doğru dürüst söyle,” dedi. Duran aynı telaşla:</p>
		<p>“Söy... söy... sööy... lerim ya, kötü... Ayıp... Yalanısam beni öldür... Öldürüver.”</p>
		<p>“Yalansa da, doğruysa da çabuk söyle!”</p>
		<p>“Beyin huzurunda, senin yüksek huzurunda... Ayıp...” Bey kızdı. Omuzlarından tuttu, sarstı: “Söyleyeceksen söyle, söylemeyeceksen yıkıl git!” Duran:</p>
		<p>“Dur hele Beyim... Ayaklarını öpüyüm. Bastığın yeri öpüyüm... Çok kötü.”</p>
		<p>“De söyle ulan... Kıyamet mi koptu?”</p>
		<p>“Daha beter Beyim daha beter... Deli Hüseyin Beyim... Bana geldi dedi ki... Dedi ki Beyim. Dedi ki... Dedi ki...”</p>
		<p>“Ne dedi?”</p>
		<p>“Dur Beyim. Dur hele azıcık... Türkücü kardaşıma, dedi... Türkücü kardaşıma Beyimizin kızını kaçıralım, dedi. Sevdalı, <span epub:type="pagebreak" id="page132" title="132"/>dedi. Hani Deli Hüseyin Beyim, eyi arkadaşım. Her şeyini bana söyler... Söyledi. Ben de onuru var Beyin, obanın, aşiretin onuru var, dedim, işte öyle dedim... O da seni öldürürüm, dedi. Ben de Beyim için, aşiretim için değil mi öldürürse öldürsün, dedim.”</p>
		<p>Bey durdu. Nutku tutulmuştu. Yüzü kıpkırmızı kesildi.</p>
		<p>Birden ayıktı. Karşısında Duran büzülmüş titriyordu:</p>
		<p>“Haydi yıkıl git. Allah belanı versin. Yıkıl.”</p>
		<p>Duran boynunu büktü:</p>
		<p>“Beyim,” dedi, “heç yalan değilim. Hani Hatun yitmişti bir gece. Bir yağmurlu gece, nereye gittiydi dersin? Türkücüyle kaçtıydı. Bunu obada herkes bilir. Söylemezler. Ben Deli Hüseyinin her bir sırrını bilirim... Kime istersen sor.”</p>
		<p>“Yıkıl git diyorum sana. Yoksa gebertirim.”</p>
		<p>Duran süklüm püklüm çıktı. Yıkılmıştı. Söylediğine söyleyeceğine itten de pişman olmuştu.</p>
		<p>Bey yıldırım gibi karşı bölüme geçti. Karısını kolundan tuttu:</p>
		<p>“Doğru mu, doğru mu, doğru mu, bizim kızın aşığa sevdalandığı?”</p>
		<p>Kadın bir şey söylemedi. Kurudu kaldı. Usuldan:</p>
		<p>“Yok,” diyebildi.</p>
		<p>Kız bu çekişmeyi çadırın öteki gözünden duyabiliyordu.</p>
		<p>İçeri girdi. Babasına hışımla baktı:</p>
		<p>“Doğru,” dedi.</p>
		<p>Bey onu saçlarından yakaladı, fırlattı.</p>
		<p>Karısına:</p>
		<p>“Neden söylemezsin, böyle işler oluyor da? Onurumu beş paralık ettin.”</p>
		<p>Dışarı seslendi:</p>
		<p>“Gelin!”</p>
		<p>Sesi hiddetliydi.</p>
		<p>“Deli Hüseyini...” dedi.</p>
		<p>Kadın atıldı:</p>
		<p>“Aman Bey, bizi ele güne karşı rezil etme!”</p>
		<p>Bey aldırmadı:</p>
		<p>“Deli Hüseyini de... O yanındaki aşık süprüntüsünü de, ölü diri yanıma getirin.”</p>
		<p>Kız bunu dehşetle duydu. Kalktı. Dışarı çıktı. Karanlık ka<span epub:type="pagebreak" id="page133" title="133"/>vuşuyordu. Doğru Deli Hüseyinin evine gitti. İçerde Karacaoğlan vardı:</p>
		<p>“Hüseyin nerede?” diye sordu. “Babam ikinizi de öldürecek. Kaçalım.”</p>
		<p>Karaca şaşırdı. Bir şey diyemedi. Başı önüne düştü.</p>
		<p>Kız geldi kolundan tuttu:</p>
		<p>“Zaman yok. Haydi, haydi kaçalım. Nerede Hüseyin Ağam?.. Nerede?”</p>
		<p>Hüseyinin karısı:</p>
		<p>“Mıstık Ağanın oraya gitti,” dedi.</p>
		<p>Elif:</p>
		<p>“Yandaki çadıra geçelim. Şimdi bu çadırı ararlar. Karanlık kavuşunca kaçarız. O da çadırdakiler bizi ele vermezse. Başka çare yok. Yoksa ikimiz beraber ölürüz. Başka çare yok.”</p>
		<p>El ele tutuşup, sürünerek, yandaki çadıra geçtiler.</p>
		<p>Çadırdakiler şaşırdılar. Bir hoş oldular.</p>
		<p>Elif:</p>
		<p>“Bu oğlanı kaçırdım size geldim. Babam bizi öldürecek. Burada saklandığımızı kimse bilmez. Korkup söylemeyin. Size sığındık. Saklayın bizi.”</p>
		<p>Ocağın başında seksenlik bir kocakarı oturuyordu. Ayağa kalktı, onlara doğru geldi. Onlara uzun uzun baktı, gülümsedi:</p>
		<p>“Hoş gelip safalar getirdiniz,” dedi. “Başım üstünde yeriniz var. Bey değil, Hazreti Ali de gelse sizi bu evden alamaz. Benim ölümün üstünden geçmedikten sonra alamaz.”</p>
		<p>Elif:</p>
		<p>“Ana,” dedi, “Hürüce Ana, sen sağ ol!”</p>
		<p>Hürüce Ana:</p>
		<p>“Gönlüyün dediği yere gittin. İyi de ettin. Şuraya, şu keçenin üstüne, şu yüklüğün ardına yatın hele siz şimdi. Üstünüze şu kilimi örtüyüm. Siz buraya gelirken kimse görmedi ya?”</p>
		<p>Elif:</p>
		<p>“Görmedi. Görmedi ya, Hüseyin Ağanın hali kötü. Tutarlarsa öldürecekler. Biz yatalım da sen git onu Mıstık Ağanın ocak çadırında bul. Bizim burada olduğumuzu söyle. Saklansın.”</p>
		<p>Kadın onları yüklüğün ardına yatırdı. Kilimi de üstlerine çekti. Sanki kimse gelmemişti eve.</p>
		<p><span epub:type="pagebreak" id="page134" title="134"/>Sonra gelinini buldu. Bir iyicene tembih eyledi:</p>
		<p>“Kızım,” dedi, “bunlar Tanrı misafiridir. Bize sığınmışlar. Amanı bilin mi, ağzından bir sır çıkmasın. Bizi de, onları da Bey öldürür. Eve de kimseyi alma.”</p>
		<p>Hemen çıktı, doğru ocak çadırına girdi. Mıstık Ağa onu görünce her zamanki şakasını yaptı:</p>
		<p>“Gençliğinde beni almadın. Şimdi koşa koşa benimle evlenmeye mi geldin? Vaktım geçti istemem Hürüce istemem,” dedi. “Dün olsaydı belki ama, vaktım geçti. Bugün istemem.”</p>
		<p>Hürüce:</p>
		<p>“Sakalı dökülesice,” dedi, “yarenliğin sırası değil. Karacaoğlan Beyin kızını kaçırdı, benim eve getirdi. Deli Hüseyini de, şu yanındaki Deli iti de arıyorlar. Öldürecekler. Saklansın diye haber gönderdi Elif. Ya,” dedi. “Sakalı dökülesice, sen adam olsaydın koca Beyin kızını senin evine kaçırırlardı. Hürücenin evine geldiler.”</p>
		<p>Mıstık Ağa:</p>
		<p>“Yiğit çıktın Hürüce,” dedi. “Bunda bastırdın beni. Sana gümüşlü bir çakmaklı tabanca yapacağım ki, Beylerde, Paşalarda yok. Tak beline, salın obanın içinde.”</p>
		<p>Hürüce:</p>
		<p>“Çok laf etme. Biz yağ derdindeyiz. Bizim Deli can derdinde. Bak hele nasıl da terledi!”</p>
		<p>Mıstık Ağa Hüseyine döndü:</p>
		<p>“Sen var git, bizim Ali oğlanın evine saklan. Benden selam söyle. İşler sarpa sardı Hüseyin ya, Hürüce karıştı işe. Beyin hakkından gelir.”</p>
		<p>Hüseyin çadırdan çıktı. Alinin evine gitti. Mıstık Ağanın yeğeniydi Ali... Meseleyi söyledi. Saklandı.</p>
		<p>Bey bağırıyordu. Hatunu dövüyordu:</p>
		<p>“Şimdi buradaydı. Nereye gitti?” diye çırpınıyordu. Sandıktan tabancasını çıkarmıştı.</p>
		<p>“Bulun, bulun getirin onları. Yılanın deliğinde, kuşun kanadının altındaysa da bulun getirin onları,” diyordu.</p>
		<p>Atlılar, yayalar arıyorlardı. Arayıp bulamıyorlardı.</p>
		<p>O gece Bey önde adamları arkada, dağ, ova, mağara, ağaç kovuğu komadılar, aradılar bulamadılar.</p>
		<p><span epub:type="pagebreak" id="page135" title="135"/>Şafak atarken Bey, kederden, yorgunluktan halsiz düştü. Getirdi kendisini sedirin üstüne attı:</p>
		<p>“Ben de,” diyordu, “ben de bensem, onların üçünü de katırın kuyruğuna bağlayıp sürüteceğim. Parça bölük edeceğim. Ben de bensem...</p>
		<p>Durmadan bunu tekrar ediyordu kendi kendine. “Ben de bensem. Bir aşiretin, bir koca obanın onuruyla oynayanlara... Az bile!”</p>
		<p>Gün doğmuştu ki, Beyin çadırının önüne atlılar, yayalar geldiler birikiştiler. Gürültü patırtıya Bey uyandı. Dışarı çıktı:</p>
		<p>“Ne o?” diye sordu. “Ne o? Hiçbir şey getiremediniz mi?”</p>
		<p>Beyin kahyası:</p>
		<p>“Aramadık delik, tutmadık yol, taramadık dağ komadık. Bulamadık. Bana kalırsa Bey, bana kalırsa... Gücenme, darılma...”</p>
		<p>Sustu:</p>
		<p>Bey vardı hışımla yakasından tuttu:</p>
		<p>“Ne demek istiyorsun? Diliyin altındakini söyle.”</p>
		<p>Kahya:</p>
		<p>“Kızma Bey,” dedi, “kızma ama, işin içinde iş var gibi gelir bana.”</p>
		<p>Bey aynı kızgınlıkla:</p>
		<p>“Diliyin altındakini çıkar,” dedi.</p>
		<p>Kahya:</p>
		<p>“Demem o ki, bunlar obadan çıkmadılar. Çıkmalarının da mümkünü yok düşündüm ki... Bunlar obada saklanıyorlar uzun sözün kısası. Obadalar.”</p>
		<p>Bey:</p>
		<p>“Bana karşı mı bütün oba? Onu mu demek istiyorsun? Töreler yıkıldı mı demek istiyorsun? Öyleyse, bütün evleri teker teker arayın. Bu ölümden de zor.”</p>
		<p>Kahya:</p>
		<p>“Bey,” dedi, “belki kimsenin suçu yok. Ben şüpheleniyorum.”</p>
		<p>Bey bir ah çekti:</p>
		<p>“Bu ölümden de beter olacak. Kimin evinde bulursanız, çoluk çocuk hepsini öldüreceksiniz. Kimse sağ kalmasın. Ocağını söndüreceksiniz.”</p>
		<p>Beyin adamları yorgun, bitkin, başları yerde çadırlara dağıldılar. Evlere şöyle bir bakıp geçiyorlardı.</p>
		<p><span epub:type="pagebreak" id="page136" title="136"/>İşten bütün oba haberlendi. Herkes kızla Karacaoğlanın Hürücenin evinde olduğunu biliyordu.</p>
		<p>Bir yandan evler aranıyor, bir yandan obanın kadınları birikmiş konuşuyorlar:</p>
		<p>“Hürücenin evinde. Hürüceyi de öldürürler. Gelinini oğlunu da...”</p>
		<p>“Beyimizin kızını... Delinin kardaşına...”</p>
		<p>“Varsın kaçırsınlar. Kötü mü? Hak aşığı...”</p>
		<p>“Bey de versin.”</p>
		<p>“Bulurlarsa öldürürler.”</p>
		<p>“Sıra Hürücenin evine gelirse...”</p>
		<p>“Elleriyle koymuş gibi bulurlar.”</p>
		<p>Yaşlı bir kadın:</p>
		<p>“Bu olmaz,” dedi. “Bu hakka reva değil.” Başka bir kadın:</p>
		<p>“Sevdalıları ayıran onmaz,” dedi. “Bey de olsa onmaz. Kuşun yuvasını bozan...”</p>
		<p>“Eli kolu kurur.”</p>
		<p>“Kurur da kurur.”</p>
		<p>Bu sırada arayanlar Hürücenin evine doğru ilerliyorlardı. Kadınlarda bir telaş bir kaynaşma başladı.</p>
		<p>“Böyle durur bakarsak,” dediler, “böyle durur bakarsak vebalı günahı bizim boynumuza olur.”</p>
		<p>“Bey de Bey ise Bey...”</p>
		<p>“Koyversin fıkaraların yakasını...”</p>
		<p>“Koyversin de başlarını alıp gitsinler.”</p>
		<p>Bu sırada Hürücenin evinin önünde toplandılar.</p>
		<p>“Ana, Hürüce Ana,” dediler, “bir diyeceğin var mı? Her şeyden haberimiz var.”</p>
		<p>Hürüce:</p>
		<p>“İyi ki geldiniz,” dedi, “ne yapacağımı şaşırdıydım. Şimdi evi arıyacaklar. Körce Velinin evini aradılar. Bize beş altı ev kaldı. Şimdi de bizim evi arayıp bulacaklar. Kimin evi arandı içinizden?”</p>
		<p>Bir gelin, genç, güzel gözleri yaşlı:</p>
		<p>“Bizim evi aradılar,” dedi. “Bize götürelim onları. Gavurlar gelmeden.”</p>
		<p>Kadınlar çadıra doldular. Yattıkları yerden kızla oğlanı çıkardılar. Karacaoğlanın sazını bir çuvala koydular. Evlerin arkası <span epub:type="pagebreak" id="page137" title="137"/>kayalıktı, ormandı. Sevdalıları aralarına aldılar. Türküler söyleye söyleye aranılmış bir eve doğru yol aldılar. Mantıvarlar açtığı zaman, obanın bütün genç kızları, kadınları hep bir araya gelir mantıvar açma türküleri söylerlerdi. Söyleye söyleye dağları inerlerdi. Mantıvar açma, talih açmaydı. Bir tasın, bir kovanın içine her kadın, her kız bir öteberisini atar, bir kadın da türkü söyleye söyleye su dolu bir kovadan bir öteberiyi çıkarırdı. Çıkan öteberi kiminse, söylenen türkü onundu.</p>
		<p>Bu, delice bir yüreklilikti. Ya birisi görse de olan biteni Beye haber verse. Bey hepsini öldürürdü. Kimse Beye haber vermiyordu. Veremezdi de... Öyle bir havaya bürünmüştü oba. Olan bitenden Beyin adamlarının da, Beyin Hatununun da haberi vardı. Herkesler de biliyordu ki olanı biteni Beye hiç kimse haber vermeyecektir. Kelle pahasına da olsa.</p>
		<p>Bütün oba bir aşığı, bir hak aşığını, bir ermişi, sevdalıları korumanın sevinci, övüncü içindeydi.</p>
		<p>Ortalığı sevinç taşan türküler dolduruyordu. Her köşede bucakta bir genç kız topluluğu mantıvar açıyor, türküler söylüyorlardı. Tekmil türküler de sevdalılar üstüne. Beyse dalmış gitmişti, kederler içindeydi. Bu coşkun akan sevince bir anlam veremiyordu. Ne oluyordu? Kimseye de soramıyordu.</p>
		<p>Her çadırın kapısına mantıvarlar asılmış, sarı sarı balkıyordu. Mantıvarın acı kokusu bahar güneşine sinmiş, obayı doldurmuştu.</p>
		<p>Sevdalıların bulundukları çadırın içi dışı mantıvarla donatılmıştı. Türküyle birlikte acı mantıvar kokusu da obayı, yazıyı yabanı almış dolanıyordu.</p>

		<blockquote>
			<p>Hey mantıvar mantıvar</p>
			<p>Mantıvarın vaktı var</p>
			<p>Mantıvara gelenin</p>
			<p>Cennette beş tahtı var</p>
			<br/>
			<p>Mantıvar ocak ocak</p>
			<p>Biçerler kucak kucak</p>
			<p>Mantıvara gelenin</p>
			<p>Yeri Cennet olacak</p>
		</blockquote>
		<p><span epub:type="pagebreak" id="page138" title="138"/>Bey kederinden ölüyordu. Ne yapacağını şaşırmıştı. Çadırından çıkmıyordu. Kimseyi görmüyordu. Ağzını bıçaklar açmıyordu. Obadan da şüphe ediyordu. Kahyanın yüzüne bakmıyordu.</p>
		<p>Dağdan, ovadan, her çadırdan mantıvar türküleri geliyordu. Sevinçli türküler.</p>
		<p>Mıstık Ağa türküleri duydukça:</p>
		<p>“El mi yaman,” diyordu, “Bey mi yaman. El mi yaman, Bey mi yaman.”</p>
		<p>El yamandı.</p>
		<p>Bir gece Deli Hüseyini çağırdı:</p>
		<p>“Görüyorum ki keyfin yerinde Delim,” dedi.</p>
		<p>Deli:</p>
		<p>“Allah obaya zaval vermesin,” dedi. “Yoksa perişandık. Bey bunu duyarsa kederinden ölür,” dedi.</p>
		<p>Mıstık Ağa:</p>
		<p>“Ölsün,” dedi. “Gebersin zalim. Kıymetini bilmediği hak aşığının oba kıymetini bildi. Sana diyeceğim var Delim. Uzatma. Kardaşını al, sana bir mektup vereceğim, doğru ona götür. Burda da kalsanız olur ama, Bey duyarsa kederinden ölür. Sonra belki sizi barıştırır. Gelirsiniz. Zalim bir adam amma. Neyise. Sen şimdilik Küçükalioğluna git, mektubu hazırladım. İşi ona sen anlat... Size oğlundan iyi davranır. Olur mu? Bu gece.”</p>
		<p>Gece yarısı kalktılar. Onların gideceğinden bütün oba haberlenmişti. Oba onlara hediyeler hazırlamıştı. Bir sürü koyun, birkaç at, deve, geline gelinlik çeyiz. Bu birkaç gün içinde obanın kızları geceyi gündüze katmışlar, çeyizlikler hazırlamışlardı. Bey de, kızını everseydi ancak bu kadar çeyiz verebilirdi.</p>
		<p>Obanın gençleri atlandı. Düğündeki seymenler gibi. Gelinle güveyi aralarına aldılar, ovaya döküldüler. Beyin adamları da işi biliyorlardı. Ama Beye söylemiyorlardı. Korkuyorlardı. Oba halkı gemi azıya almıştı.</p>
		<p>Gece yarıyı az geçe ovaya indiler. Ovada bir iki saat düğün dernek ettiler. Rivayet ederler ki bu düğün, düğünlerin en güzeli olmuş. Karacaoğlan en güzel türkülerini burada söylemiş. Gene rivayet ederler ki, ölünceye kadar Karacaoğlanın “sıla, sı<span epub:type="pagebreak" id="page139" title="139"/>la,” diye yanıp yakıldığı yer, kendi obası, anasının babasının yurdu değil de burasıymış.</p>
		<blockquote>

			<p>Gam çekme haline divane gönül</p>
			<p>Sana da bulunur elde neler var</p>
			<p>Ayvam eksik, yoksa turunç, yoksa nar</p>
			<p>Sun elini beri dalda neler var</p>
			<br/>
			<p>Sakının Ağalar Beyler küçükten</p>
			<p>Yanağı gamzeli eğri buçuktan</p>
			<p>Arılar bal alır binbir çiçekten</p>
			<p>Nezaket arıda balda neler var</p>
			<br/>
			<p>Yiğit olan yiğit dağdır kaledir</p>
			<p>Sevmeyin çirkini başa beladır</p>
			<p>Bülbülün feryadı gonca güledir</p>
			<p>Takının güzeller gülde neler var</p>
			<br/>
			<p>Bunu ben demedim aşıklar diyen</p>
			<p>Bilmem boz geyiktir, bilmem ak ceren</p>
			<p>Şu dertli sineme hançerler vuran</p>
			<p>Yüce yüce sarp kayada neler var</p>
			<br/>
			<p>Karacaoğlan der ki yaralı sinem</p>
			<p>Nerededir benim gül yüzlü sunam</p>
			<p>Kimi Cennet ister, kimi Cehennem</p>
			<p>Cennetten beride yolda neler var</p>

		</blockquote>
		<p>Seymenler, uğurlayıcı kızlar, tekmil oba halkı ovadan yas içinde imişler gibi geri döndüler. “Bir bulduk, bir yitirdik,” diyorlardı. Ağızlarını bıçak açmıyordu.</p>
		<p>Bir ay ışığı vardı. Tam ayın ondördü.</p>
		<p>Dağlardan çam kokuları geliyordu.</p>
		<p>Obaya doğru dönenler bu ay ışığı altında donmuşlardı sanki. Çıt çıkmıyordu. Ağır ağır, ayaklarını sürüyerek yürüyorlardı.</p>
		<p>Her birinin kafasında bir türkü dönüyordu. Ay ışığı gibi. Esen yel gibi. Aydınlık, pırıltılı, kederli, dertli, belalı.</p>
		<p>Şafak atarken obaya girdiler. Yorgundular.</p>

		<hr class="star"/>

		<p>Andırın düzünü aştılar. Güneş vardı Andırın düzünde, kavuran... Akkalenin yolunu tuttular. Küçükalioğlunun obası Meryemçil belindeydi. Bir ikindiüstü Meryemçil beline ulaştılar.</p>
		<p>Obaya girerlerken Deli Hüseyin atını doludizgin önden obaya doğru sürdü. Derimevinin kapısında indi. Doğru Küçükalioğluna vardı. Temennah çaktı. Mektubu öpüp uzattı.</p>
		<p>Küçükalioğlu mektubu okuduktan sonra bir an düşündü. Sonra gülümsedi. Sonra Hüseyine:</p>
		<p>“Yakındalar mı?” diye sordu.</p>
		<p>Hüseyin:</p>
		<p>“Gediğin arkasındalar. Geliyorlar,” dedi.</p>
		<p>Bey yanındakilere emir verdi:</p>
		<p>“Hemen bir seymen alayı hazırlansın. Karşılayın gelenleri.”</p>
		<p>Bir anda atlara binildi. Seymen alayı, davul zurnayla, gelenleri karşılamaya çıktı.</p>
		<p>Bey:</p>
		<p>“Benim misafir odasını gelin güveye hazırlayın,” diye eve haber gönderdi.</p>
		<p>Deli Hüseyine:</p>
		<p>“Düğün yapacağız,” dedi. “Karacaoğlana, Mıstık Ağanın şerefine layık bir düğün yapmalı.”</p>
		<p>Sonra gene emir verdi:</p>
		<p>“Çadırımın yanına bir çadır donatın. Gelin güvey için. Onun yanına da bir başka çadır... Mıstık Ağanın Deli Hüseyini için...”</p>
		<p>Karşılayıcılar, gelenleri ulu bir törenle karşıladılar. Aldılar obaya getirdiler. Karacaoğlan böyle bir karşılanmayı hiç beklemiyordu. Sevincinden, utangaçlığından atın üstünde büzülüp kalmıştı. Dolup dolup da boşanıyordu. Geldiler, Beyin misafir, has odasına indiler. Düğün de başladı. Halaylar çekiliyor, sinsinler oynanıyor, güreşler yapılıyordu. Yakındaki uzaktaki obaların tümü de düğüne çağrılmışlardı.</p>
		<p>Büyük bir toy düğün oldu. Beylere padişahlara layık.</p>
		<p><span epub:type="pagebreak" id="page141" title="141"/>Obalar gelinle güveye, bir de Deli Hüseyine armağanlar sundular.</p>
		<p>Karacaoğlan el üstünde tutuldu.</p>
		<p>Olan da işte bundan sonra oldu.</p>
		<p>Karacaoğlan, Elif küçücük çadırlarında gece gündüz beraberler. Karacaoğlan aşk türküleri, mutluluk türküleri söyler. Bazan bir şafak vaktı, bir akşamüstü, bir gece yarısı Karacaoğlanın çadırından bir türkü duyulur. Bütün oba sese, türküye hayran olur. Karacaoğlanın ünü insandan insana, obadan obaya yayılır.</p>

		<blockquote>
			<p>Ala gözlerini sevdiğim dilber</p>
			<p>Şu gelip geçtiğin yerler öğünsün</p>
			<p>Kadir mevlam seni öğmüş yaratmış</p>
			<p>Kısmeti olduğun kullar öğünsün</p>
			<br/>
			<p>Huri melek var mı senin soyunda</p>
			<p>Kız nazarım kaldı usul boyunda</p>
			<p>Kadir gecesinde bayram ayında</p>
			<p>Üstüne gölg’olan dallar öğünsün</p>
			<br/>
			<p>Sevdiceğim sürmelemiş gözünü</p>
			<p>Elin aşiretin çekmez nazını</p>
			<p>Kaldır perçemini görem yüzünü</p>
			<p>Yüzüne dökülen teller öğünsün</p>
			<br/>
			<p>Karacaoğlan der de garibim garib</p>
			<p>Garibin halinden ne bilsin tabib</p>
			<p>Akşamdan soyunup koynuna girip</p>
			<p>Boynuna dolanan kollar öğünsün</p>
		</blockquote>

		<p>Karacaoğlanın ünü böyle yayılırken obada da saygı, sevgi ona daha çok artıyordu. Bey, onun ayağına kadar gidiyor, eşiğine oturuyor, çağırtıp söyletiyordu. Karacaoğlanın ünüyle birlikte Beyin de, obasının da ünü artıyordu. Konuşanlar ne diyorlardı? Diyorlardı ki:</p>
		<p>“Küçükalioğlu Karacaya bir bakıyor ki... Canı gibi. İki gözü gibi... Küçükalioğlu, Küçükalioğlu değil, bir ermiş kişi. Kosko<span epub:type="pagebreak" id="page142" title="142"/>caman Beyliğine bakmadan, soyuna sopuna bakmadan aşığın eline su döküyor. Ona Beylere, Paşalara davrandığından da daha saygılı davranıyor. Her vakit, her vakit karşısında el pençe divan duruyor. Küçükalioğlu beylerin hasıdır. Kızın babasının hışmından bile korkmadı.”</p>
		<p>Karacaoğlansa mutluluk içinde çalkalanıyor, Küçükalioğlu üstüne türküler yakıyordu. Büyük bir coşkunluk içinde kendinden geçip, sevdadan uğunuyordu.</p>
		<p>Karacaoğlan aldı sazı sinesine, düştü sözün binasına, söyledi bakalım ne söyledi, dillere destan sevdasına:</p>

		<blockquote>
			<p>İki kuş geldi de kondu dikene</p>
			<p>Başı yeşil ayakları kırmızı</p>
			<p>Çığ düşürmüş nişanına teline</p>
			<p>Ağzı kiraz dudakları kırmızı</p>
			<br/>
			<p>Benim yarim hem güzeldir, hem handır</p>
			<p>Malım yoksa tatlı canım kurbandır</p>
			<p>İnci değil, sedef değil, mercandır</p>
			<p>Ak kolunda kol bağısı kırmızı</p>
			<br/>
			<p>Gel hele sevdiğim otur yanıma</p>
			<p>Sığa ak kolların dola boynuma</p>
			<p>Öldür beni sok ellerin kanıma</p>
			<p>Desinler ki kız ellerin kırmızı</p>
			<br/>
			<p>Karacaoğlan bir gül ektim biterse</p>
			<p>Çağrışıp dalında bülbül öterse</p>
			<p>Benim vadem senden önce yeterse</p>
			<p>Dört taş diktir mezarıma kırmızı</p>
		</blockquote>

		<p>Küçükalioğlu bu türküyü Karacaoğlana geldi geleli her gün söyletiyordu. Dinliyor dinliyor doyamıyordu bu türküye.</p>
		<p>Güz geldi bütün obalar Çukurovaya indi. Beyin Halil adında bir yiğeni vardı. Serseri mi serseri. İpsiz mi ipsiz. Şımarık mı şımarık. Bey onu, kardeşinden öksüz kaldığı için, öksüz yüreği incinmesin diye şımarttıkça şımartmıştı. O da, başka <span epub:type="pagebreak" id="page143" title="143"/>obalarda nerde güzel bir kız görse yakıyordu abayı, sevdalanıyor, isteğine erince de kızı bırakıveriyordu. Bu yüzden iyi bir insan olan Küçükalioğlunun onun elinden çekmediği kalmamıştı. Ele elaleme rüsvay olmuştu. Bey, öğüt veriyor, öğüdünü dinletemiyordu.</p>
		<p>Obalılar Elifi Karacaoğlanla görünce, demişlerdi ki hemen: “Halile gene bir av çıktı. Ne yapar yapar, altından girer, üstünden çıkar isteğine erer o Halil. Böyle güzel, ay parçası gibi kızı boş salar mı hiç?”</p>
		<p>Halil ilk gördüğü günden beri tutulmuştu Elife. Ardından bir gölge gibi dolaşıyordu.</p>
		<p>Çeşmeye, suya gidiyor, o ardından gidiyordu. Kızlarla eğlenmeye obanın dışına çıkıyor, Halil ardında. Yalnız bir yerde karşılaşsalar, Halil:</p>
		<p>“Öldüm senin aşkından. Ne dedin de o kel aşığı aldın? Ben sana kul kurbanım. Ben senin için ölüyorum. Bırak da o kel aşığı benim ol. Sen benim olmazsan, ben kederimden ölürüm. Kendimi öldürürüm. Ben o kel aşık kadar yok muyum?”</p>
		<p>Kız her seferinde ona bakmıyor ağzını bile açmıyordu. Kaçıyor, gidip çadırına kapanıyor, ağla babam ağla ediyordu.</p>
		<p>Halilin kıza kancayı taktığını obada herkes biliyordu. Bey bilmiyordu. Deli Hüseyin, Karacaoğlan, bir de Beyin Hatunu bilmiyordu. Beyin Hatunu da Karacaoğlanın sesinin hayranıydı. O söylerken bir köşeye oturuyor, için için ağlıyordu. “Yürek koymuyor insanda, bu adam yürek koymuyor,” diyordu.</p>
		<p>Halil işi azıttıkça azıttı. Elif onun yüzünden çadırından çıkamaz oldu. Ne çeşmeye gidebiliyor, ne bir yere çıkabiliyordu. Çadırında sabahtan akşama kadar düşünüp duruyordu. Halil onun da yolunu buldu. Kırık bir ayna alıyor, sabahtan akşama kadar kızın çadırının kapısına tutuyordu. Kız kapıda bir görünmeye görsün, o anda aynanın şavkı hemen gözlerine gelip duruyordu. Kız, kapıda da görünemez olmuştu.</p>
		<p>Ne yapsındı? Şaşırıp kalmıştı. Karacaoğlana, Deli Hüseyine söyleyemezdi bunu. Büyük tatsızlık çıkardı. Belki onları obadan kovarlardı. Belki de Bey yiğeninin başına bir hal getirirdi. Ne yana dönsen iş, iş değil... Bey yiğenine bir şey yapsa, öldürse, dövse, obada kalamazlardı. Hem bu ortaya bir çıkarsa, <span epub:type="pagebreak" id="page144" title="144"/>büyüye büyüye dedikodu bütün obaları sarar, babasının kulağına kadar varırdı. Ne yapmalı? Elif kıvranıyor, öteki boyuna rahat vermiyordu. Bir an, kendimi öldürüyüm, dedi, kendimi öldürüyüm de kurtuluyum bundan. Yapamazdı. Karacaoğlan ne olurdu o zaman? O da kendisini öldürürdü.</p>
		<p>Güz gelmiş obalar Çukurovaya inmiş demiştik. Bütün Türkmen düğünleri sonbaharda yapılır. Her obada belki otuz düğün olur. Oba düğünlerinin hiçbiri başka bir mevsimde olmamıştır. O günden bugüne dek.</p>
		<p>Düğünler başlamıştı. Karacaoğlanı saz çalsın, türkü söylesin diye düğünden düğüne çağırıyorlardı. Bir gün bile evinde kalamıyordu. Gitmeyecekti ama, aşıkların töresiydi. Her çağrılan düğüne gitmek zorundaydı. Çağrılıp da bir düğüne gitmezse o düğün sahibi bunu kendine yapılmış en büyük hakaret sayardı.</p>
		<p>Karacaoğlanın içine bugünlerde bir acı, bir ağırlık çökmüştü. Yüzü gülmüyordu. İçinde derdi vardı. Çünkü günler geçtikçe Elifin hali başkalaşıyor, yüzü sararıp soluyordu. Elif onunla evlendiğine, babasını bıraktığına pişman mı olmuştu? Pişman olmasın da ne yapsındı? O kimsiz kimsesiz bir aşık, o bir Bey Kızı... Karacaoğlan düşünüyor, “bu işi keşke yapmasaydım,” diyordu kendi kendine. “Ah keşke yapmasaydım. Kızı görür görmez başımı alıp başka diyara gitseydim keşke,” diyordu. “Başımı alıp...”</p>
		<p>Elif sezdi ki Halilin bütün işlerini oba biliyor, ayna tuttuğunu, gece gündüz ardından gezdiğini... Bunun önüne geçmeliydi. Ya Karacaoğlan bir duyarsa. Kederinden ölüverirdi. Yaprak gibi soluverirdi.</p>
		<p>Bir sabah erkenden, daha gün doğmamıştı, biliyordu ki Halil çadırın etrafından dolanıyor, “varayım,” dedi, “şunun eline ayağına kapanayım, vazgeç bu işten deyim. Belki merhamete gelir de vazgeçer.”</p>
		<p>Çadırdan başörtüsüyle yüzünü iyice sarmalayıp dışarı çıktı. Halil bir ağacın karanlığına sığınmış bekliyordu. Elifin kendine doğru geldiğini duyunca sevindi. Kendi kendine, “bu da düştü tuzağa,” dedi. “Bana bir kadın dayansa dayansa üç ay dayanır. Bu da epey dayandı.” Kız geldi karşısında durdu:</p>
		<p><span epub:type="pagebreak" id="page145" title="145"/>“Halil Ağam etme bunu. Bozma yuvamızı. Ne istersin bizden? Biz garibiz. Sen koskocaman bir Ağa yiğenisin. Sana kız mı yok? Elini sallasan ellisi... Biz hem size misafiriz. Tanrı misafiri. Misafire senin yaptığın yapılır mı? Ellerini ayaklarını öperim Halil Ağam.” Halil: “Olmaz,” dedi, “ya benim olursun, ya da ölürüm. Kendimi elaleme rüsvay ederim.”</p>
		<p>Kız inledi:</p>
		<p>“Etme Halil Ağam etme! Ayaklarını öpüyüm etme!”</p>
		<p>Halil:</p>
		<p>“Bir şartla senden soğurum,” dedi. “Bir gece varır senin yanında sana dokunmadan yatarım. Sana elimi bile sürmem. Allaha yemin ederim ki sürmem. Yeter ki yatakta senin bana kokun gelsin. O zaman senden soğur, vazgeçerim. Yoksa ölsem vazgeçmem. Benim elimde değil ki... Yüreğim vazgeçmez. Yüreğimi kandıralım böylece, olur mu?”</p>
		<p>Kız:</p>
		<p>“Etme Halil Ağam,” dedi.</p>
		<p>Halil:</p>
		<p>“Olmaz. Ya bu, ya da elaleme rüsvay olurum.”</p>
		<p>Kız düşündü: Bana ne yapabilecek? İleri giderse bağırırım. İleri gitmezse varsın köpek gibi yatsın... Uyusun, sabahleyin de defolup gitsin.</p>
		<p>“Bana dokunmayacağına yemin eder misin?”</p>
		<p>“Kurana el basarım. Benim huyum böyle. Ben de biliyorum. Bu kötü. Ama huyum böyle. Huyum kurusun. Bir gece yanında yatarsam geçer. Bir daha yüzüne bile bakmam. Bu gece mi?”</p>
		<p>Kız başıyla bir evet yaptı. Bir an önce bu beladan kurtulmak istiyordu.</p>
		<p>Gece oldu. Karanlık çöktü. Halil bekledi. Tir tir titriyordu heyecanından. Demek fethedilmez kaleyi de fethetmişti. Buraya kadar gelince, buradan ötesi yeterdi. Bir kadının yeter ki bir kere yatağına ayağını bas, ondan ötesi kolaydı. Bunu tecrübeleriyle biliyordu. Bugün bir, yarın iki, Elif Hatun da tamamdı.</p>
		<p>Gece yarısı horozları öttü. Koygun koygun öttü. O bekliyordu.</p>
		<p><span epub:type="pagebreak" id="page146" title="146"/>Elif yatağında dönüyordu. Elbiseleriyle girmişti yatağa. Olduğu gibi. Acaba kötü mü yapmıştı bu işi? Karacaoğlana bunu söylemeli miydi? Çok çok kötü. Elaleme rüsvay olmak ya? Sıcak terler döküyordu. Bağırsam mı? Bağırmasam daha kötü. Karacaoğlanın yatağına bir yabancı alıyorum.</p>
		<p>Böyle alıp verirken içi, Halil kapıdan içeri süzüldü. Elif hiç ses çıkarmadı. Soluğunu tutmuş ne yapacak diye bekliyordu. Halil soyundu. “Burda mısın Elif?” dedi. Elif karşılık vermedi. Soluğunu dışarı verirken soluğu duyuldu. Halil: “Demek burdasın?” dedi. “Ben de olmazsın, bana bir al yaparsın diye korktumdu,” dedi... Yatağa girdi. Hiç ses çıkarmadan, kıza dokunmadan yanına yattı.</p>
		<p>Sık sık nefes alıyorlardı. Halil kıza dokunmamak için elinden gelen gayreti harcıyordu. Dokunursa bu toy kız her şeyi bozacaktı. Arkasını döndü. Kız da rahat bir soluk aldı. Demek ki Halilin dedikleri doğruydu. Artık ondan soğuyacaktı.</p>

		<hr class="star"/>

		<p>Bu sırada Karacaoğlan Ceritlerin düğününde saz çalıyordu. En güzel türkülerden birini söylüyordu. Sazının üstüne yumulmuş, kederli, gamlı söylüyordu. Akşamdan beri hiçbir neşeli türkü söylememişti. Düğün mü diyorlardı dinleyenler, yas yeri mi? Ama gene de candan dinliyorlardı. Düğünü unutmuşlar, Karacaoğlanın dünyasına koyup gitmişlerdi.</p>

		<blockquote>
			<p>Sunayı da deli gönül sunayı</p>
			<p>Ben yoluna terkederim sılayı</p>
			<p>Armağan gönderdim telli turnayı</p>
			<p>İner gider bir gözleri sürmeli</p>
			<br/>
			<p>Kuru kütük yanmayınca tüter mi</p>
			<p>Ak göğsün üstünde diken biter mi</p>
			<p>Vaktı gelmeyince bülbül öter mi</p>
			<p>Öter gider bir gözleri sürmeli</p>
			<br/>
			<p><span epub:type="pagebreak" id="page147" title="147"/>Sabahtan uğradım onun yurduna</p>
			<p>Dayanılmaz firkatine derdine</p>
			<p>Yıkılası karlı dağın ardına</p>
			<p>Aşar gider bir gözleri sürmeli</p>
			<br/>
			<p>Karacaoğlan kapınızda kul gibi</p>
			<p>Gönül küsüverse ince kıl gibi</p>
			<p>Seherde açılmış gonca gül gibi</p>
			<p>Kokar gider bir gözleri sürmeli</p>
		</blockquote>

		<p>Bu türküyü bitirmiş bitirmemişti ki, birden sazın teli kırıldı. Karacaoğlan dondu kaldı. Ne yapacağını şaşırdı. Ağır ağır ayağa kalktı, yürüdü. Rüzgar gibi yola düştü.</p>
		<p>Düğündekiler: “Ne oldu bu adama?” dediler. “Hiç keyfi yoktu. Dertliydi. Neden gitti ola?”</p>
		<p>Bir yaşlı: “Aşıkların bir mecliste sazlarının telinin kırılması uğursuzluktur. Bir hal vardır başında... Bir kötülük. Karacaoğlan da onun için gitti,” dedi.</p>
		<p>Kalabalık sustu.</p>
		<p>Rivayet ederler ki, Karacaoğlanın sazının teli kopunca, Karacaoğlanın da içinde ta derinden bir tel kopar... Ve Karacaoğlan düğünden ayrılınca, bu bir günlük yolu göz açıp kapayıncaya kadar geçer.</p>
		<p>Karacaoğlan çadırına geldiği zaman, ala şafak atıyordu. Çadıra girdi, girdi ki ne görsün! Dünya başına fır döndü. Bir an durdu. Düşündü. Karacaoğlan adam öldüremezdi ki... “En sonunda olacağı buydu,” dedi kendi kendine. “Bey kızları bey oğullarınındır.” Bu sırada kız uyumamıştı. Ala şafağın ışıkları yüzündeydi. Halil uyuyordu. Kız Karacaoğlanı görünce tepesinden kızgın sular dökülmüşe döndü. Gözlerini kapadı. Karacaoğlan ne yapacaktı. Bekliyordu. Karacaoğlan hiçbir şey yapmadı. Yalnız abasını sırtından çıkardı. Usulca üstlerine örttü. Döndü yürüdü. Yel gibi düştü yollara. İçinin ateşini yele vermişti. Serinlikten imdat umuyordu.</p>
		<p>Elif, üstlerinde abayı görünce işi anladı. Karacaoğlan gidiyordu. Bir daha gelmemek üzere gidiyordu. Kalktı. Ardına düştü ama, Karacaoğlan çok uzaklaşmıştı. Soluk soluğa kaldı... <span epub:type="pagebreak" id="page148" title="148"/>Ardından bağırdı... “Karaca! Karaca!” Koşuyor, soluğu tükeniyor, yere yuvarlanıyor, kalkıyor, “Karaca! Karaca!” diye bağırıyordu. Karaca gözden kayboldu gitti. Elif de düştüğü yerden kalkamadı. Doğan güneş onu öylece bitmiş, kahrolmuş, yolun tozları içinde, toza bulanmış, yatar buldu... Elif az sonra azıcık kendine geldi. Bir türkü dönüyordu kafasında, renkli, aydınlık, güneşli, mutlu günlerinin aşk türküsü... Dünya türküye kesmişti. Türkü, güneş, yeşil, mavi, dört bir yanında çağlıyordu. Eski aşk günleri çağlıyordu.</p>

		<blockquote>
			<p>Ağlaya ağlaya düştüm yollara</p>
			<p>Karışayım boz bulanık sellere</p>
			<p>Adı sanı duyulmadık illere</p>
			<p>Gitmeyince gönül yardan ayrılmaz</p>
			<br/>
			<p>Ahım kaldı şu güzelin ahtında</p>
			<p>Deremedim güllerini vaktında</p>
			<p>Karanlık gecede kolum altında</p>
			<p>Yatmayınca gönül yardan ayrılmaz</p>
			<br/>
			<p>Gözüm kaldı şu kaplanın postunda</p>
			<p>Ezrail de can almağın kastında</p>
			<p>Döne döne teneşirin üstünde</p>
			<p>Yunmayınca gönül yardan ayrılmaz</p>
			<br/>
			<p>Hadini de Karacaoğlan hadini</p>
			<p>Aramazlar gurbet ele gideni</p>
			<p>Ak göğsün üstünde çakırdikeni</p>
			<p>Bitmeyince gönül yardan ayrılmaz</p>
		</blockquote>

		<p>Gün kuşluk olunca Elif ayağa kalktı. Karacaoğlanın başını alıp gittiği uzun, uçsuz bucaksız yola gözlerini dikti. Öğle oluncaya kadar orada öyle taş kesilmiş, dikildi kaldı. Taş kesildi. Yalnız, kimsesiz yol, bomboş uzayıp gidiyordu. Sonra kımıldadı, ayaklarını sürüyerek obaya döndü. Deli Hüseyinin karısı her sabah Elifi çadırında yoklardı. Bugün de yoklamış, kimseyi bulamamıştı. Hüseyine haber vermiş, Hüseyin Elifi aramış ta<span epub:type="pagebreak" id="page149" title="149"/>ramış bulamamış, deliye dönmüştü. Bey evde yoktu. Beyin hanımının kulağına kadar gitti iş. Beyin Hanımı şaşırdı. Derken Elif ikindiüstü geldi obaya. Çadırına gitti. Kendini yatağına dar attı. Kendinden geçti. Hüseyin başucunda dört dönüyordu. Beyin hatunu başında dört dönüyordu. Yüzüne su döküp ayılttılar. Hatun Elife sebebini sordu bunun. Önce, gene anlatmak istemedi Elif. Hatun herkesi içerden çıkardı. Onunla başbaşa kaldı. Elif sonunda Hatunun ısrarına dayanamadı. Olanı biteni başından sonuna kadar bir bir anlattı. Hatun yıldırımla vurulmuşa döndü. Bir misafire, bir hak aşığına, bir sığıntıya bu yapılır mıydı. Kanı tepesine sıçradı. O hızla Halili aramaya başladı. Bulamadı. Eve vardı. Eline çamaşır tokacını aldı. Pınarın başında Halili gördü. Halil onu görünce yılışık yılışık gülümsemeye başladı. Hatun hışım gibiydi. Halilin yanına yaklaştı. Ona hiçbir şey demeden, sormadan, tokacı tam başına yapıştırdı. Gözü dönmüştü. Vurdukça vuruyordu. Kendine geldiğinde, Halil, yere yıkılmış can çekişiyordu. Onu böyle gördü. Başında durdu baktı. Halil son soluğunu da verdi.</p>
		<p>Kızgınlıkla: “İyi ettim. İyi oldu. Bey bana ne yaparsa yapsın, isterse kovsun. İsterse öldürsün beni...”</p>
		<p>Bey yakındaki bir obadaydı. Halilin ölüm haberi Beye gitti. Bey atına atladı. Doludizgin geldi. Hatun onu yolda karşıladı. Bey Hatunun yüzüne bakmadı bile. Doğru çadıra girdi. Hatun hışımla ardından gitti. “İster kov, ister öldür,” dedi. Meseleyi anlatmaya başladı. Bey Halilin yaptıklarını duydukça çileden çıktı. Meseleyi bütün oba biliyordu. Onlar da anlattılar. Bey iyice dinledikten sonra: “Gidin,” dedi. “Gidin de leşini köpeklere atın onun... Böyle bir adamın ölüsünü toprak kabul etmez.”</p>
		<p>Bu olaydan sonra kız iyice yıpranmış, yataklara düşmüştü. Bey onu teselli etti. Deli Hüseyini çağırttı. Adamlarını çağırttı. “Gidin,” dedi. “Karacaoğlanı kuşun kanadının altındaysa bulun... Bulmadan gelmeyin.”</p>

		<hr class="star"/>

		<p>Karacaoğlan yürüyordu. Bir dağa geldi. Bir mağaranın önündeki bir taşın üstüne oturdu. Dertlenmişti. İçi kan ağlıyor<span epub:type="pagebreak" id="page150" title="150"/>du. Söylemese ölecekti. Sazını çekti. Çalmasa kahrından buracıkta çatlayacaktı. Uzun uzun bir inilti, bir uğuntu halinde söyledi.</p>

		<blockquote>
			<p>Boğazında sarı akik</p>
			<p>Zülüfün gerdana dökük</p>
			<p>Gönlün eğri kaşın yıkık</p>
			<p>Dostum neler gördün bugün</p>
			<br/>
			<p>Yüce dağdan bakınırken</p>
			<p>Lale sümbül sokunurken</p>
			<p>Ben engelden sakınırken</p>
			<p>Sen engele uydun bugün</p>
		</blockquote>

		<p>Uğuntusu kesildi. Mağaraya girdi. Kayboldu...</p>
		<p>Gene rivayet ederler ki, bir çoban, Karacaoğlan mağaraya girdikten sonra, mağaradan türküler geldiğini duymuş. Kapısına varmış karanlık mağaranın, türküleri dinlemiş... Çoban ölünceye kadar, o mağaranın kapısına varırmış, türküleri dinlermiş ve çoban ölünceye kadar sırrını kimseye dememiş. Bugün de rivayet ederler ki, o mağaradan, yüreği temiz olanlar, varır da can kulağıyla dinlerlerse, türküleri duyarlarmış.</p>
		<p>Karacaoğlanın mağaranın kapısındaki son türküsü dünya üstünedir.</p>

		<blockquote>
			<p>Üç günlük fâni dünyada</p>
			<p>Ölmeden gülen öğünsün</p>
			<p>Beş vaktını da kazaya</p>
			<p>Komayıp kılan öğünsün</p>
			<br/>
			<p>Deryalarda oynar kayık</p>
			<p>Kimi sarhoş, kimi ayık</p>
			<p>Dünya fâni, insan konuk</p>
			<p>Demlerin süren öğünsün</p>
			<br/>
			<p>Metin Karacaoğlan metin</p>
			<p>Yüğrük derler aşkın senin</p>
			<p>İnsan insanın kıymetin</p>
			<p>Sağlıkta bilen öğünsün</p>
		</blockquote>
		<p class="no-indent"><span epub:type="pagebreak" id="page151" title="151"/>Sonra:</p>
		<blockquote>
			<p>Yürü bre yalan dünya</p>
			<p>Sana konan göçer bir gün</p>
			<p>İnsan bir ekin misali</p>
			<p>Seni eken biçer bir gün</p>
			<br/>
			<p>Yer üstünde yeşil yaprak</p>
			<p>Yer altında kefen yırtmak</p>
			<p>Yastığımız kara toprak</p>
			<p>O da bizi atar bir gün</p>
		</blockquote>
		<p>Beyin adamları, Deli Hüseyin belki bir haftaya yakın obaları, dağları, taşları aradılar. Karacaoğlanı bulamadılar. Bey, “mutlaka bulacaksınız. Bu leke beni öldürür. Derler ki, Küçükalioğluna Karacaoğlan gibi bir aşık sığındı. Onun da başına bu hali getirdi. Ben buna dayanamam. Mutlaka bulacaksınız.”</p>
		<p>Hüseyin Karacaoğlanı aramaktan döndükten sonra, Küçükalioğluna gitti: “Bey sen de yeme kendini. Ben kardaşımı bulurum. Ya ölürüm, ya bulurum... Elif sana emanet, avradım, çocuklarım sana emanet... Hakkını helal eyle. Suç ne senin, ne de kimsenin. Böyle oldu. İstemedik. Bulursak her şey düzelir.”</p>
		<p>Bey: “Peki Hüseyin,” dedi, “çocuklarına çocuklarımdan iyi bakarım. Var git kardaşını bul. Yolun açık olsun...”</p>
		<p>Elif de: “Bulun, bulun getirin... Her şeyi Karacaoğlana anlatın gelsin.”</p>
		<p>Elif sararıp solmuş, bir iğne bir ipliğe dönmüştü.</p>
		<p>Ne yiyor, ne içiyordu.</p>
		<p>Hüseyin: “Hatun bacı,” dedi, “şu dünyada canım sağıken, demir çarık giyip, demir asa alacağım, diyar diyar gezeceğim. Onu gene bulup, gerçeği ona söyleyeceğim...”</p>
		<p>Karacaoğlanın düğünde sazının telinin kopması, kalkıp gitmesi... Başını alıp gitmesi, Halilin ölümü, Hüseyinin onu aramaya çıkması... Bütün obada, uzak yakın bütün obalarda çalkalanıyordu. Duymayan kalmamıştı bunu memlekette.</p>
		<p>Hüseyin yollara düşmüştü. Yürüyordu. Oba oba, şar şar, oymak oymak, dağ demiyor, tepe, kaya demiyor yürüyordu. <span epub:type="pagebreak" id="page152" title="152"/>Kardeşini önüne gelene, kurda kuşa soruyordu. Bulamıyor, yürüyordu.</p>
		<p>Ne üstünde üst, ne başında baş kalmıştı. “Karacaoğlan kardaşım,” diyordu da başka bir şey demiyordu.</p>
		<p>Aradan bir yıl mı geçti, iki yıl mı belli değil... Bir haber geldi. Bir haber geldi de Hüseyinin, bütün obaların yüreğine su serpti. “Karacaoğlan meydana çıkmış...” Nasıl çıkmış onu da anlatıyorlar.</p>
		<p>Uzaklarda, Fırat kıyısında, zorlu bir Bey var. Öyle Türkmen Beyleri gibi değil. Padişah Beyi... İki tuğlu mu, üç tuğlu mu öyle bir Bey işte.</p>
		<p>Beye Han Mahmud adında bir aşık misafir geliyor. Han Mahmud da bir Han oğlu ama, Bey onun Han oğlu olduğunu ne bilsin. Boynu bitli bir aşık sanıyor. Han Mahmudla Beyin kızı sevişiyorlar. Bey, bunu duyuyor. Öfkeyle geliyor, Han Mahmudu tutturduğu gibi coşkun akan Fırata attırıyor. Sevgilisinin suya atıldığını görünce kız da kendini suya atıyor. Suda sevgililer, biribirine sarılıyorlar. Bey, kızının da gittiğini görünce boğulmadan, onların çıkarılmasını emreyliyor. Çıkarıyorlar, çıkarıyorlar ama sevgililer biribirine bitişmişler. Ölmüşler. Bu nasıl iş? Sevgilileri suyun kıyısına yatırıyorlar. Ağıt, figan... Tam bu sırada, saçı sakalına karışmış, elinde sazı, bir aşık çıkageliyor. Bir yere oturuyor. Başını öne eğiyor. Sazını çekiyor:</p>

		<blockquote>
			<p>Kırklar mağarasından çekildim geldim</p>
			<p>Bir dolu mey içtim ummana daldım</p>
			<p>Kadir mevlam ben de sana dayandım</p>
			<p>Sökülsün bedenler biribirinden</p>
		</blockquote>

		<p>Birden sevgililer, hiçbir şey olmamış gibi biribirinden ayrılıp ayağa kalkıyorlar. Aşık kayboluyor.</p>
		<p>Oradakiler bu olsa olsa Karacaoğlan olur, diyorlar... Ortalığa da böylece yayılıyor.</p>
		<p>Deli Hüseyin aylar sonra Fırat kıyısına vardı. Olayı sordu. Görenler böyle böyle oldu diye salık verdiler.</p>
		<p>Hüseyin mağaradan gelen aşığın tarifini yaptırdı. Tıpkı tıpkısına Karacaoğlana uyuyordu.</p>
		<p><span epub:type="pagebreak" id="page153" title="153"/>“Geldi,” diyorlardı, “türkü söyledi. Bedenler biribirinden ayrılınca, o şaşkınlık içinde kaybolup gitti. Bey arattı, arattı bulduramadı. Bir daha da bu yanlarda izi mizi görülmedi o aşığın,” diyorlardı.</p>
		<p>Hüseyin yorulmuştu. Bitmişti. Ama yılmadı. Yoluna devam etti. Elife söz vermişti. Bulup, ona işin aslını söyleyecekti.</p>
		<p>Sıvas ovasından geçiyordu. Bir deri, bir kemik kalmıştı. Kızılırmak kıpkırmızı akıyordu. Ötede, göğün altında, poyraz tarafında kara bulutlar birikmişti. Üstüne üstüne geliyordu. Kafasında bir türkü belirdi: “Bir bulut oynadı Sıvas elinden, ucu telli mektup geldi gelinden...”</p>
		<p>Bulut geldi. Yağmur boşandı. Ova karanlık içinde kaldı. Hüseyin büzüldü olduğu yere... Yağmur göz açtırmıyordu. Şimşekler çakıyor, gök gürlüyordu. Kızılırmak kabarmıştı. Duman duman akıyordu... Kırmızı... Bir sel geldi. Hızlı akıyordu. Hüseyin sırtını sele verdi. Bir zaman öyle dayandı. Sonra sel fazlalaştı. Hüseyin birden dayanmayı bıraktı. Sel onu götürüyordu. Sel götürdü. Kızılırmağa verdi onu... Bir zaman da Kızılırmakla çarpıştı. “Bir bulut oynadı...” dedi, Kızılırmağa karıştı. Kızılırmak killi, turuncu alköpüklü bir dumandı. Hüseyinin ölüsünü götürdü bir ılgın dalına teslim etti.</p>
		<p>Hüseyinin imi timi bellisiz olunca, Bey, Hüseyinin çocuklarına, Elife kendi çocuklarıymış gibi baktı. Onların burnunu bile kanatmadı... Aradan yıllar geçti. Karacaoğlandan bir haber çıkmadı. Bir haber geliyor, Antep ilinde saz çalıyor... Bir haber geliyor, Erzurum yaylasında Akkoyunluların içinde... Bir haber geliyor, Arabistana geçmiş, Hamada saz çalarken görülmüş... Bey nereden bir haber, bir Karacaoğlan lafı duyarsa oraya bir atlı uçuruyordu. Her giden atlı eli boş dönüyordu... Ama Karacaoğlan nerede olursa olsun, yeni yeni türküleri dillerde dolaşıyordu. Obalar tüm Karacaoğlan türküleri söylüyorlardı. Karacaoğlan havaları bütün eski türküleri unutturmuştu.</p>
		<p>Bey Elife geliyor: “Buldurmadan ölürsem Karacaoğlanı, gözüm açık gider,” diyordu.</p>
		<p>Bulduramadan öldü.</p>
		<p>Bey ölünce Elif babasının evine gitmedi. Babasının yüzünü bir daha görmedi. Bey ölünce obası dağıldı. Çocuğu yoktu. Elif <span epub:type="pagebreak" id="page154" title="154"/>kaldı tek başına... Arada sırada ona Hüseyinin çocukları geliyordu.</p>
		<p>Elif çadırlarının yerine bir toprak dam yaptırdı. Karacaoğlanla burada yatıp kalkmıştı. Burada sevişmişlerdi. Buradan ayrılmadı. Mıstık Ağa geldi, o da Elifin damının yanında bir dam yaptırdı. Devir dönmüş, dünya değişmişti. Töreler kalkıyordu yavaş yavaş... Aşiretler kışlaklarını yurt tutuyorlardı. Mıstık Ağa o kadar yaşlanmıştı ki gözü görmüyordu. Ama, bu halinde gene işini bırakmıyordu... Tahtalar işliyor, sedefler kakıyordu... Belki de daha güzel oluyordu. Bu evlerin yanına başka evler de yapıldı. Küçücük bir köy oldu burası... Elifin saçları ağarmış, sütbeyaz olmuştu. Zaten, Karacaoğlan kaybolduktan iki yıl sonra saçları ağarmıştı.</p>
		<p>Yıllar geçti... Çocuklar büyüdü. Çocukların çocukları oldu, onlar da büyüdüler... Elif daha umudunu kesmemişti... Geçen yolcudan, gurbet adamlarından, yolda kimi görse, önüne kim çıksa Karacaoğlanı soruyordu. Uçan kuştan imdat umuyordu. “Bir yerde görürseniz Karacamı varın söyleyin ona... Elifin gözleri görmez oldu. Yaşı vardı seksenine merdiven dayadı... Olanı biteni unutsun. Son demimde onu görüyüm. Gözüm açık gitmesin... Onu bir daha göremeden ölürsem... Kara toprak kabul etmez beni... Varın söyleyin... Deyin ki iş bildiği gibi değil. Bir hata, bir yanlışlık var... Varın, nerede görürseniz söyleyin...”</p>
		<p>Son yıllarda da diline pelesenk etmişti: “Karacam gelecek. Ben ölmeden onun yüzünü göreceğim...” Kızlar gülüşüyorlardı onun bu laflarına... O, “gelecek,” diyordu. “Mutlaka gelecek. Gelmemesinin mümkünü mü var?”</p>
		<p>Hiçbir zaman belki de gelmez sözü içinden geçmiyordu. En kötümser zamanlarında bile. Efkar basıp da ağladığı zamanlarda bile. “Gelecek. İlle de gelecek... Mutlaka gelecek...”</p>
		<p>Gidenlerin bir kısmı, belki üç yılda bir, onunla bir obada saz çalarken karşılaşanlar, Elifin ona selamını söylüyorlar, o dinliyor, ağlıyor, hiçbir şey söylemeden sazına devam ediyordu...</p>
		<p>Kaç kere kendini yenememiş, sazını kaptığı gibi, Elif! Elif! diye yollara düşmüştü. Fakat her seferinde de içi götürmemiş yarı yoldan geriye dönmüştü.</p>
		<p><span epub:type="pagebreak" id="page155" title="155"/>Elif kuruyup değnek gibi kaldı. Saçları döküldü dökülecek. Hasta. Gözleri yollarda daha... Uzaktan bir karartı seçse... Yanındakilere soruyor... “Bakın hele yavrular, şu gelen Karacaoğlan mı?” Ötede bir ayak sesi duysa: “Bakın hele şu gelen Karacaoğlan mı?”</p>
		<p>Sesi güzellere Karacaoğlandan türküler söyletiyor... Söyletip ağlıyor. “Bunu yeni mi çıkarmış?” diye soruyor... Her çıkan türkünün de kendi üstüne çıkarıldığını biliyor, ağlıyordu... Hele son türkülerden biri onu iyice yıktı. Türküyü ona bir delikanlı söylüyordu. Güzel sesiyle...</p>

		<blockquote>
			<p>Üryan geldim gene üryan giderim</p>
			<p>Ölmemeğe elde fermanım mı var</p>
			<p>Ezrail gelmiş de can talep eyler</p>
			<p>Benim can vermeğe dermanım mı var</p>
			<br/>
			<p>Dirilirler dirilirler gelirler</p>
			<p>Huzuru mahşerde divan dururlar</p>
			<p>Harami var diye korku verirler</p>
			<p>Benim ipek yüklü kervanım mı var</p>
			<br/>
			<p>Er isen erliğin meydana getir</p>
			<p>Kadir Mevlam noksanımı sen yetir</p>
			<p>Bana derler gam yükünü sen götür</p>
			<p>Benim yük götürür dermanım mı var</p>
			<br/>
			<p>Karacaoğlan der ki ismin öğerler</p>
			<p>Ağı oldu yediğimiz şekerler</p>
			<p>Güzel sever diye isnad ederler</p>
			<p>Benim haktan özge sevdiğim mi var</p>
		</blockquote>

		<p>Elif bu türküyü duyunca şaşırdı... İlk defa Karacaoğlanın da ihtiyarlayacağı aklına geldi... Karacaoğlanı hep o ayrıldığı günkü gibi görüyordu.</p>
		<p>Çocuğa sordu: “Ne zaman söylemiş bu türküyü? Neden söylemiş ola? İhtiyarlamış mı?..”</p>
		<p>“Son türküsü...” dedi çocuk. “Bir kervancıdan belledim. Kervancı öyle dedi. Kendi ağzından duymuş...”</p>
		<p><span epub:type="pagebreak" id="page156" title="156"/>Bahardı. Bir hoş bahardı. Ağaçlar tomurcuktaydı. Bir güneş vardı. Tavuklar civcivlemişlerdi. Civcivleri yumak yumaktı. Çocuklar ilerdeki alanda oynuyorlardı. Elif Ana, herkes ona Elif Ana diyordu artık, dışarı çıkmış, belini duvara dayamıştı. Yönünü güneşe vermişti. Bir yumuşak yel esiyordu. Ilık.</p>
		<p>Birden bir toplanma oldu. Ötede kadınlar çocuklar toplanmışlar... Bir çerçiden alışveriş ediyorlardı.</p>
		<p>Bir kız geldi Elif Ananın karşısında durdu. “Nasılsın Ana?” dedi. “Sana boncuk aldım. Al!” diye verdi.</p>
		<p>Elif Ana:</p>
		<p>“Senin olsun kızım. Bundan sonra boncuk benim neyime ki...” dedi. Sonra: “Bir çerçi mi geldi?” diye sordu.</p>
		<p>Kız:</p>
		<p>“Çerçi,” dedi.</p>
		<p>Elif Ana:</p>
		<p>“Karacamı bir yerlerde görmemiş mi ola?”</p>
		<p>Kız: “Sormadık Ana.”</p>
		<p>Elif: “Ben yerimden kalkamıyorum gayrı. Şunu çağırsan da bir salık alsam...”</p>
		<p>Kız gitti çerçiyi çağırdı.</p>
		<p>Çerçi yaşlı bir adamdı.</p>
		<p>“Çerçi,” dedi Elif Ana, “kurban olayım çerçi. Karacaoğlanı hiç duymuşluğun, görmüşlüğün var mı?”</p>
		<p>Çerçi:</p>
		<p>“Hiç olmaz olur mu?” dedi... “Çok dinledim bacı...”</p>
		<p>Elif Ana:</p>
		<p>“Gittiğin yerlerde hiç onu görmen olur mu? Görürsen de ki, Elifin eli ayağı tutmaz olmuş... Bir ayağı çukurda de... Bugün değilse de yarın de... Dünya gözüyle onu bir kere görüyüm, dedi de... Başka bir şey söyleme. İnadın sırası geçti diyor de... Gelsin diyor de... Kullar olayım çerçi kardaş...”</p>
		<p>Çerçi:</p>
		<p>“Elif dedikleri sen misin?” diye sordu.</p>
		<p>“İşte o benim... Bey kızı Elif benim...”</p>
		<p>Çerçi:</p>
		<p>“Gider onu bulurum. Durumu söylerim. İnadından vazgeç derim. Dediklerini tüm ona söylerim.”</p>
		<p><span epub:type="pagebreak" id="page157" title="157"/>Çerçi iyi adamdı. İşini gücünü bıraktı. Karacaoğlanı aramaya çıktı.</p>
		<p>Günlerce gitti. Sordu soruşturdu. En sonunda onu, bir derimevinde saz çalarken buldu. O kadar çok insan birikmişti ki başına... Kıyamet.</p>
		<p>Çerçi kalabalığı yardı. Karacaoğlanın yanına vardı. Türküsünü yarıda kesti. Kalabalık buna kızdı. Elifin dediklerini ona bir bir anlattı.</p>
		<p>“Çabuk ol,” dedi. “Ya yetişirsin, ya yetişemezsin...”</p>
		<p>Karacaoğlanın sazı elinden düşüverdi.</p>
		<p>Yaşlanmış, çökmüştü. Beli bükülmüştü. Sakalları bembeyazdı. Kirpikleri gür, bembeyazdı. Sendeleyerek ayağa kalktı.</p>
		<p>“Beni götür kardaş,” dedi... Ağlıyordu.</p>
		<p>Kalabalık kımıldamadı...</p>
		<p>Çerçi onu atına bindirdi. Atın başını tuttu çekmeye başladı. Bulundukları yer Antebin Keferdiz köyüydü. Buradan Çukurovaya hayli yol çekerdi. Düştüler yola... Yolculukları bir ay kadar sürdü... Karacaoğlan bir an önce yetişmek için can atıyordu. Fakat öndeki yaşlı çerçi ancak bu kadar yürüyebiliyordu.</p>
		<p>Düşe kalka, uzun sözün kısası, bir ay sonra Elif Ananın köyüne geldiler.</p>
		<p>Geldiklerini duyunca bütün köy başlarına birikmişti. Karacaoğlan kalabalığın içinde Elifi aradı. Hemen tanıyacağından emindi... Araştırdı araştırdı bulamadı.</p>
		<p>Bir ikindiüstüydü. Kalabalık susmuş konuşmuyordu. Çıt çıkmıyordu.</p>
		<p>Karacaoğlan attan indi. Düşer gibi. İki delikanlı koluna girdi.</p>
		<p>Durdu:</p>
		<p>“Nerede?” diye sordu. “Evinde mi?”</p>
		<p>Kalabalık donmuştu. Çıt çıkmıyordu. Öyle bir sessizlik çöktü ki ortaya, arının kanadının sesi duyulur.</p>
		<p>“Nerede?” diye tekrar sordu. Sesinden akıbeti anladığı belliydi.</p>
		<p>“Yoksa yetişemedim mi?”</p>
		<p>Bir yaşlı mezarlığı gösterdi. İşte orada. Sonra elinden tuttu. Karacaoğlanı mezarlığa götürdü.</p>
		<p>“İşte bu!” dedi.</p>
		<p><span epub:type="pagebreak" id="page158" title="158"/>Mezar tazeydi. Mezarın başucuna bir dut fidanı dikmişlerdi.</p>
		<p>Hiçbir şey söylemedi. Mezarın yanına çöktü. Sazını çekti:</p>

		<blockquote>
			<p>Şu yalan dünyaya geldim geleli</p>
			<p>Tas tas içtim ağuları sağ iken</p>
			<p>Kahpe felek vermez benim muradım</p>
			<p>Viran oldum mor sümbüllü bağ iken</p>
			<br/>
			<p>Aradılar bir tenhada buldular</p>
			<p>Yaslandılar şıvgalarım kırdılar</p>
			<p>Yaz bahar ayında bir od verdiler</p>
			<p>Yandım gittim ala karlı dağ iken</p>
			<br/>
			<p>Farımaz da deli gönlüm farımaz</p>
			<p>Akar gözlerimin yaşı kurumaz</p>
			<p>Şimden geri benim hükmüm yürümez</p>
			<p>Azil oldum sevdiğime bey iken</p>
			<br/>
			<p>Karacaoğlan der ki bakın geline</p>
			<p>Ömrümün yarısı gitti talana</p>
			<p>Sual eylen bizden evvel gelene</p>
			<p>Kim varimiş biz burada yoğiken</p>
		</blockquote>

		<p>Sallanarak ayağa kalktı. Sazını o dut fidanına astı. Başında bekleyen adama:</p>
		<p>“Bu saz burada, kıyamete kadar kalacak,” dedi, oradan ayrıldı. Adam Karacaoğlanın ne demek istediğini anlamıştı.</p>
		<p>Aradan yıllar geçti. O saz orada asılı kaldı. Rüzgarla öttü. Saz eskidi çürüdü, yenisini taktılar. Dut yıkıldı. Yeni bir dut fidanı dikip sazı astılar. O gün bugündür, saz dut ağacında esen yelle öter durur.</p>

		<blockquote>
			<p>Kimi Cennet ister, kimi Cehennem</p>
			<p>Cennetten beride daha neler var.</p>
		</blockquote>
	</section>
</body>
</html>