<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Üç Anadolu Efsanesi</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-1">
	<section>
		<p><span epub:type="pagebreak" id="page9" title="9"/>Hey kardeşler, hey dostlar, yolda belde, tavlada tarlada, kırda ovada durup da bizi dinleyenler, okuyanlar, dünyanın kaç bucak olduğunu soranlar, bilenler, hey yedi iklim dört bucağı gezenler, size bir destanımız var. İnsanoğlu şu dünyada neyi arar, arasa arasa dostluğu, kardeşliği arar, sözü çok uzatmak neye yarar... Biz başlayalım Köroğlunun hikayelerini anlatmaya birer birer. Gidelim eski, uzak yıllara, Köroğlunun başından geçenleri söyleyelim. Söyleyelim de dinleyenlerimizin, okuyanlarımızın damakları tatlı, gönülleri hoş olsun, mert yakaları namert eline geçmesin. Bir de burada bizden önce gelmiş geçmiş, bir hoş sada olmuş, Köroğlu hikayeleri anlatan ustalarımıza canı gönülden bir selam uçuralım. Ruhları şadımanlık etsin.</p>
		<p>Şöyle rivayet ederler ki:</p>
		<p>O zamanlar İstanbul padişahlık, Bolu beylikti. Malum, İstanbulda Osmanoğulları hüküm sürerdi. Onları anlatmanın bir gerekliği yok; onları herkes bilir. Şimdi biz haberi Bolu Beyinden verelim.</p>
		<p>O zamanın Bolu Beyi, Osmanlı Padişahları kadar ünlü, onlar kadar itibarlı bir Beydi. Gençti, yakışıklıydı. Tebası onu sever, onunla övünürdü.</p>
		<p>Bu uzun boylu, akıllı, yakışıklı, adaletli Bolu Beyi, Boluda dünyanın en güzel atlarını yetiştirirdi. Onun yetiştirdiği atların ünü Anadoluyu aşmış ta Hindistandan Firengistana, İrandan Turana ulaşmıştı. Bolu Beyi deyince, akla en güzel, rüzgar gibi, kuş gibi, yıldırım gibi atlar gelirdi.</p>
		<p>Dertsiz baş olmaz. Bolu Beyinin de başında büyük bir derdi vardı. Hem de ne dert! Bir dert ki düşman başına. Onun derdi şuydu ki, ta ezelden beri oldum olası Osmanlı Padişahlarıyla araları iyi gitmiyordu.</p>
		<p><span epub:type="pagebreak" id="page10" title="10"/>Osmanlıyla arasının iyi olmaması çok tehlikeli bir işti. Bir gün elinden Beyliğini, otlaklardan atlarını, gövdesinden de kellesini alabilirlerdi. Osmanlının kötü gözle baktığı bir Bey, netse neylese başını beladan kurtaramazdı.</p>
		<p>Bolu Beyleri şimdiye kadar Osmanlının çok belasını savmışlardı. Savmışlardı ama ne pahasına.</p>
		<p>Osmanlı sarayından kulağına öyle haberler geliyordu ki, Beyi ürpertiyordu. Padişah onun ününü, şanını çekemiyormuş. Üstüne sefere kalkacakmış. O da her gelen haberden sonra büyük armağanlarla Padişahın öfkesini indiriyordu.</p>
		<p>Bu mutlu Beyin bu derdi de ortadan kalksa, artık dünyada ondan mutlu kimse olmayacaktı. İşte bu yüzdendir ki Bolu Beyi Osmanlının gözüne girmek, onunla barışmak için hiçbir fırsatı kaçırmıyordu. O, şuna inanıyordu ki bir gün bu muradına da erecek, sonsuz mutluluğa kavuşacaktı.</p>
		<p>Bolu Beyinin atlarından dolayı, ünü dünyayı tutmuştu, dedik. Adını Çinden Maçine, İrandan Turana duymayan yoktu, dedik. Ona bu ünü sağlayan güzel atları kim yetiştirirdi? Onun seyisbaşısı kimdi?</p>
		<p>At yetiştiricisinin adına Koca Yusuf derlerdi. O da Bolu Beyi kadar dünyaya ün salmıştı. Onun da hakkında dünyanın her köşe bucağında akla hayale gelmez hikayeler duyardınız. Yok, onu bir ana değil de bir kısrak doğurmuş. Yok, o, at dilini bilirmiş de gece sabahlara kadar atlarla konuşur, onların dertlerini dinler, yaralarına merhem olurmuş. Dünyadaki bütün atlardan, at soylarından ona atlar, damızlıklar, selamlar gelirmiş. Koca Yusuf değil, seyisbaşı değil, atlar padişahı... Uzun sözün kısası, her yaratığın, arıların, kuşların, karıncaların padişahı vardır, Koca Yusuf da atların padişahı.</p>
		<p>Şöyle uzaktan bir ata baksa, o atın yedi sülalesini sayardı. Ne düşündüğünü, ne ettiğini, kaç yaşında bulunduğunu, ne kadar kulunu olduğunu bilirdi.</p>
		<p>Şimdi biz gelelim Koca Yusufun hikayesine. Bu Koca Yusuf kimdi neyin nesiydi? Görenler bilenler, duyanlar şöyle rivayet ederler ki, o, belki on bin yıldır soylu, güzel atlar yetiştiren bir soydandır. Onun yeri yurdu çamlıklı, başından bulutları eksik olmayan bol pınarlı, yarpuz kokulu, savran kurmuş <span epub:type="pagebreak" id="page11" title="11"/>oturmuş sarı çiçekli bir dağın eteğindeydi. Burası bereketli, taş eksen biter, çayır çimen düz bir ovaydı. Her bahar açan menekşesi dize kadar çıkar, ova yaz sonuna kadar dalga dalga menekşe kokardı.</p>
		<p>İşte bu güzelim ovada yüzlerce, binlerce soylu at otlardı. Bütün ova at kişnemelerinden çınlardı. Yüzlerce, yelesi rüzgarda kısrak, arkalarında tayları, ovada başı boş, oradan oraya, özgür, mutlu koşar dururlardı. Ovadaki binlerce at çobansız yularsız... Ve burası bir atlar cennetiydi.</p>
		<p>Bura halkının da bir tek işi vardı, at yetiştirmek. Dünyayı cins cins, ışıl ışıl, boy boy, renk renk atlarla donatmaktı işleri. Bura halkı ekin ekmesini, hasat etmesini bilmezdi. Bilip de ne yapsınlar. Atlar yüzünden dünyanın her yerinden onlara oluk oluk altın geliyordu. Padişahlar, Beyler onlardan yılkı yılkı atlar alıyorlardı. Bu at yetiştiricisi halk öylesine mutluydu ki Allahtan hiçbir dilekleri olmuyordu.</p>
		<p>Yılın birinde başlarına hiç beklenmedik, duymadıkları, görmedikleri bir hal geldi. Bu at yetiştiren toprakta kıtlık oldu. Ansızın, ot bitirmez bir kıtlık. Bulutlardan bir damla yağmur düşmedi. Toprak bölük bölük bölündü. Topraktan öylesine toz bulutları kalkıyordu ki, göz gözü görmüyordu. Tozdan soluk bile alamıyordu insan. Millet açlıktan koyunlar gibi toprakları yaladı.</p>
		<p>İnsanlar, daha da çok atlar kırılmaya başladı. Şurada burada yüzlerce tay ölüsü uzanmış yatıyor, kısraklar yavrularının başında dönüp duruyordu. Derken kısraklar da kırılmaya başladılar. Bir damla ot, su bulamayan bazı atlar da dağa çıktılar, dağdaki pınarlar kesilmiş, ağaçlar kurumuştu. Atlar, dağdan daha ötelere kaçtılar. Geriye kalan dost atlar, köyün içinde, evlerin kapılarında bir zaman beklediler. İnsanlar onlara hiçbir şey veremediler. En sonunda onlar da yelelerini rüzgara verip, başlarını aldılar, sulu otlu diyarlara göç ettiler. Ovada bir tek attan başka at kalmadı.</p>
		<p>Atlardan sonra insanlar da dayanamayıp yorganını alan, çoluğunu çocuğunu arkasına takan ver elini İstanbul, ver elini Adana, Urfa, ver elini İzmir deyip gittiler. İnsanlardan da köyde bir tek Yusufun babası kaldı.</p>
		<p><span epub:type="pagebreak" id="page12" title="12"/>Yusufun babası her ölen atıyla bir kere ölmüş, her kaçan atıyla onun yüreğinin bir parçası gitmiş, o da bu acılara dayanamamış, yataklara düşmüştü.</p>
		<p>Atlardan kaçmayıp da kalan at, Yusufun babasının atıydı. Kır bir attı. Yelesi bulut gibi kabarmıştı. Ve Yusufun babası hasta düştüğünden beri evin kapısından ayrılmıyor, büyük kederli gözlerinde sonsuz bir acıyla kapıda kıpırdamadan duruyordu.</p>
		<p>Baba bir gün oğlunu çağırdı:</p>
		<p>“Oğlum Yusuf,” dedi, “şu ata bin de, buralardan uzaklaştır. O dost, o çok soylu bir attır. İnsanlar bir gün böyle atlara muhtaç olacaklar. Bari ölmesin. Yaşasın, döl versin ki, kır atın soyu kurumasın.”</p>
		<p>Yusuf:</p>
		<p>“Emrin başım üstüne baba. Götürürüm onu, çayırlık, sulak bir diyara bırakır gelirim,” dedi.</p>
		<p>Yusuf ertesi gün ala şafakta ata atladı sürdü. Toprak öyle yarılmıştı ki hendek hendek açılmıştı. Kır at hendeklerin üstünden kuş gibi aştı. Toz bulutlarını yara yara kıtlık diyarından çıktı. Bir sulak, otlu, bereketli ovaya geldiler. Yusuf attan indi, eyerini, gemini aldı, iki gözlerinden öpüp onu salıverdi. Yaya olarak yola düşüp binbir zahmetle, ayakları şişerek, yorgunluktan baygın düşerek, günler sonra eve geldi. Eve geldi ki ne görsün. Gördüğünden gözleri fal taşı gibi açıldı. Kır at kapıda olduğu gibi durup duruyor.</p>
		<p>Yusuf:</p>
		<p>“Baba, vallahi götürdüm,” dedi, “ona çok güzel, sulak, otlu bir ova buldum. İnan bana baba, kır atı götürdüm bıraktım. İnanmazsan ayaklarına bak.”</p>
		<p>Baba:</p>
		<p>“İnanıyorum sana oğul,” diye karşılık verdi. “İnanıyorum ama, atı gene götür. Bu sefer başka yere. Bizim yurdumuza benzer bir dağ eteğindeki ovaya. Götür oğlum. Belki bu sefer geriye dönmez. Yazıktır, ölmesin kır at.”</p>
		<p>Yusuftur, daha soluk almadan ata atladı, sürdü. Az gittiler, uz gittiler, yollar beller aştılar, güzel topraklar, sulak, otlu ovalar gördüler, durmadılar. En sonunda Yusuf bir yer buldu ki kendi diyarlarının tıpkısı. Attan indi, gemini eyerini aldı, gözlerinden iki kere öptükten sonra ata seslendi:</p>
		<p><span epub:type="pagebreak" id="page13" title="13"/>“Kır at, kır at, canım kır at! Bilirim dostsun, kardaşsın, yoldaşsın, gönüldeşsin, bizden ayrılamazsın ama, orada kalırsan açlıktan öleceksin. Geriye dönme! Bir daha geriye dönüp de eve gelme! Babam seni gene geriye gönderir. Olan bana oluyor, günlerce aç susuz yol yürüyorum. Kıyma bana...”</p>
		<p>“Sağlıcakla kal,” dedi ve yola düştü. Eve geldiği zaman ayağında ayakkabı kalmamış, erimiş, ayaklarının altı yüzülmüştü.</p>
		<p>Eve geldi ki ne görsün, gene kır at kapıda durup durur! Öfkesinden kanı başına sıçradı ama, kır ata hiçbir şey söyleyemedi.</p>
		<p>Yusuf:</p>
		<p>“Baba, baba! İnan bana bu sefer de götürdüm,” dedi. “Ayaklarına bak.”</p>
		<p>Baba:</p>
		<p>“İnandım oğul, inandım sana. Bu bir deniz aygırıdır. Ben onu beş yıl deniz kıyısı bekleyerek, denizden çıktığı bir anda yakalayıp getirdim. Bu soylu bir attır. Bizi ölse de bırakmaz. Yalnız, o yıllardır deniz görmemiştir. O, yıllardır denizine hasrettir. Belki denizini görünce geriye dönmez. Onu bu sefer de götür bir deniz kıyısına bırak...”</p>
		<p>Hasta baba daha fazla konuşamadı, sustu. Başı da yastığa düştü. Bir süre gözleri kapalı öyle kaldı. Sonra iki dirseği üstüne dayanarak doğruldu:</p>
		<p>“Yusufum,” diye inledi. “Beni kır atın yanına götür.”</p>
		<p>Yusuf:</p>
		<p>“Baba hastasın, kalkma. Atı senin yanına getireyim.”</p>
		<p>Baba:</p>
		<p>“Kaldır beni. Kaldır da ata götür beni,” diye diretti.</p>
		<p>Baba eğilip atın kulağına bir şeyler söyledikten sonra onu gözlerinden öptü:</p>
		<p>“Sağlıcakla git benim en yiğit, en sadık, en candan dostum kır at. Sağlıcakla git ey benim kardaştan ilerim. Sağlıcakla git benim gönüldeşim.”</p>
		<p>Yusuf baktı ki atın boynuna asılıp kalmış babasının ayakta duracak hali yok, onu aldı yatağına götürdü.</p>
		<p>Baba yatakta azıcık dinlendikten sonra oğlunu sesledi:</p>
		<p>“İki gözüm oğul, gönüldeşim kır ata kılaptan işleme, altın üzengili eyeri, gene altın işleme babamdan kalma gemi vur, <span epub:type="pagebreak" id="page14" title="14"/>göğsüne incili, mercanlı, maşallahlı gerdanlığı, hamayili tak, götür deniz kıyısına onu öylece bırak.”</p>
		<p>Babasının dediği takım ta eskiden, büyük dedelerinden kalmıştı. Bu takım bir hazine ederdi. Yusuf ikircikliydi. Kır ata bu eyeri vursam mı vurmasam mı, diye düşünüyordu ki, babası:</p>
		<p>“Oğul, oğul,” dedi, “iki gözümün ışığı insan soyunun yakışığı oğul, bu takım evimize atlarla geldi, bırak da evimizden giden son atla birlikte gitsin.”</p>
		<p>Yusufun içi gidiyordu ama babasına karşı koymadı. Eyeri ata vurdu, dizgini gerdanlığı taktı, at bir ışıltı içinde balkıdı. Ve bir şafak vaktı Yusuf altındaki atı en yakın deniz kıyısına sürdü.</p>
		<p>Ve gene günlerden sonra bir şafak vaktı bir denizin kıyısına vardı. Vardı ki deniz kudurmuş. Dalgalar minare boyu. Doruklarında ak köpükler. Dünyayı bir gümbürtü almış, ortalık inliyor.</p>
		<p>Deniz kıyısında attan indi. O iner inmez de deniz duruldu, kuzu gibi oldu.</p>
		<p>Yusuf elindeki dizgini eyerin kaşına bağlayıp kır atı gözlerinden öptü. Sağrısına bir şaplak vurup:</p>
		<p>“İşte seni vatanına getirdim kır at. Yolun açık olsun. Sağlıcakla...” deyip onu bıraktı.</p>
		<p>Attır, bir sıçradı iki şahlandı, birkaç sefer kıyının kumluğunda kuyruğu dikip gitti geldi, sonra da denize açıldı. Denizin üstünden tozlu yoldaymış gibi, ayağı suya dokunmuyormuş gibi, uçup gidiyormuş gibi koşuyordu.</p>
		<p>Yusuf, kır at ta ötelerde, denizin uzağında ak bir nokta kalıncaya kadar arkasından baktı baktı, sonra onu gözden iyice kaybetti. Geriye döndü.</p>
		<p>Eve gelince kır atı gene karşısında bulacaktı, ama bu sefer o kadar üzülmüyordu. Kır at bu sefer eyeri de birlikte getirecekti. Ve Yusuf karar vermişti. Kır atı bir daha götürmeyecekti.</p>
		<p>Köyün üst başındaki tepeden evlerine baktı. Eğer at geri gelmişse, evin önünü bir altın ışıltısı alacaktı. Hiçbir şey göremeyince yüreği cız etti. Demek kır at da, yurdunu görünce onları bırakmıştı! Şimdi baba oğul virane köyde yapayalnız kalmışlardı.</p>
		<p>Yusuf:</p>
		<p><span epub:type="pagebreak" id="page15" title="15"/>“Baba, baba! Kır at gelmedi.”</p>
		<p>Babası zayıf elleriyle yüzünü kapatmıştı. Kır atın geri gelmeyişi onu ta yüreğinden vurmuştu. Kır atı denizine göndermişti ama dönüp geleceğini de umut ediyordu. Demek onu kır at da bırakmıştı.</p>
		<p>“Gelmedi oğul, iki gözümün ışığı, insanoğlunun yakışığı oğul, kır at gelmedi ha? Gitti ha?”</p>
		<p>Baba belliydi ki atın burada kalmamasını, burada kıtlıktan ölmemesini istemiş, atın dönüp dönüp geriye gelmesi de ona güç vermiş, sonra da atın bir daha geri dönmemesine içerlemiş, boyuna ah çekiyordu.</p>
		<p>“Aaaaah, kır at!”</p>
		<p>Aradan günler geçti, baba yataktan kalkamadı. Yusuf hasta babasını sırtına alıp bu yangından, kıtlıktan başka diyarlara göç etmek istedi, baba buna razı gelmedi. Güzel günler gördüğü, suna gibi atlar yetiştirdiği yurdunda ölecekti.</p>
		<p>Bir gün oğlunu sesledi:</p>
		<p>“Benim ömrüm azalmıştır, oğul! Benim sana vasiyetim şudur ki baba mesleğini bırakma. Sana iyilik de kötülük de, ün de şan da, baba mesleğinden gelecektir. Ölüm de yaşamak da baba mesleğinden gelecektir. Bu topraklar bir daha ihya olamaz. Bu bizim topraklar çürüdü. Kendine git daha güzel bir diyar bul, orada daha güzel atlar yetiştir. Kula kul olma, kulun emrine girme. Girersen, bil ki başına büyük belalar gelecektir. Kendi başına buyruk ol. Dünyayı güzel atlarla donatmaya devam et.”</p>
		<p>Yusuf:</p>
		<p>“Emrin baş üstüne baba. Başım üstüne. Kendi başıma buyruk olacağım, dünyayı güzel atlarla donatacağım,” dedi, babasına söz verdi.</p>
		<p>Böylece konuştular. Baba rahat, Yusuf rahattı. Bir şafak vaktı baba öldü.</p>
		<p>Ipıssız, kimsiz kimsesiz köyde tek başına kalan Yusuf altın torbasını yerden çıkarıp sırtına vurdu ve yollara düştü. Ora senin, bura benim, güzel, bereketli, at yetiştirmeye uygun, kendi topraklarına benzer bir yer arıyordu. Günlerce aylarca aradı bulamadı, buldu satmadılar, sattılar o kadar para istediler ki parası yetmedi.</p>
		<p><span epub:type="pagebreak" id="page16" title="16"/>Uzun bir cebelleşmeden sonra bir gün kendini Bolu Beyinin diyarında buldu. Bu diyarı görünce sevinç içinde kaldı. Burası sulak, bağlık bahçelik bir yerdi. Ovasında yılkı yılkı atları vardı. Burası öyle bir yerdi ki, kendi yurdundan daha güzeldi. Burada daha güzel atlar yetiştirebilirdi. O anda hiçbir şeyi düşünmeden, babasının vasiyetini aklına bile getirmeden doğru Bolu Beyine gitti. Zaten Bolu Beyini çok iyi tanırdı. Bolu Beyi, her yıl yurtlarına gelir, babasının yetiştirdiği en güzel tayları alır giderdi. Yıllar yılı, sanki bir evde büyümüşçesine kardeş gibi olmuşlardı.</p>
		<p>Bolu Beyi onu görünce çok sevindi.</p>
		<p>“Seni bekliyordum, Koca Yusuf. Başınıza gelenleri duydum. Başın sağ olsun. Baban nasıl? Köyde mi kaldı?”</p>
		<p>Koca Yusuf:</p>
		<p>“Babam öldü.”</p>
		<p>Bolu Beyi:</p>
		<p>“Bir daha onun gibi bir at yetiştiricisi bu dünyaya gelemez. Bu dünyada bir daha onun yetiştirdiği gibi atlar yetişemez.”</p>
		<p>Koca Yusuf:</p>
		<p>“Son atı da gidince dayanamadı. O, oğulsuz yaşardı da atsız yaşayamazdı. Hastaydı ya, kahrından öldü. Kır at diye diye öldü.”</p>
		<p>“Sen yaşa, Koca Yusuf. Artık sen onu aratma. Baban ölürken sana el vermiştir. Sen de onun gibi güzel atlar yetiştireceksin. Dinle beni. Koca Yusuf, sen benim kardeşimden ilerisin. Baban beni çocuğu gibi severdi, bilirsin. Çok tuzunuzu ekmeğinizi yedim. Şu tavladaki atlarımın, şu ovadaki yılkılarımın çoğu babanın yetiştirdikleridir. Ya da onların soyundandır. Şimdi dinle beni... Bu atları sana teslim ediyorum. Sen benim seyisbaşım değil, kardeşimsin. Bu beylikte dilediğini dilediğin gibi yapacaksın, işine hiç karışmayacağım. Emrinde yüz tane seyis var. İstersen daha da alacaksın. İstersen şu atların hepsini öldürür, istersen satarsın. Sana hiç kimse karışmayacak.”</p>
		<p>Koca Yusuf büyük bir kıvanç içinde kaldı. Bolu Beyi bütün tavlalarını, binlerce atını ona teslim edivermişti. Onun şu dünyada at yetiştirmekten başka hiçbir isteği yoktu ki... Babasının vasiyeti hiç aklına gelmedi...</p>
		<p><span epub:type="pagebreak" id="page17" title="17"/>Koca Yusuf:</p>
		<p>“Sağ ol, var ol Beyim. Sana öyle atlar yetiştireceğim ki, bu atları dünya, dünya oldu olalı görmemiş olacak.”</p>
		<p>Oradan ayrılıp hemen işine koyuldu. Tavlanın birisinin yanına bir ev yaptırdı. Artık atlarla beraberdi. Onlarla yiyor, onlarla içiyor, onlarla uyuyor, onlarla uyanıyordu. Derdi günü atlardı. Onların hastalıklarına, yiyeceklerine, yavrularına bakıyor, soylarını düzeltiyordu.</p>
		<p>Birkaç yıl içinde Bolu Beyinin tavlasındaki atlar değişti, güzelleşti. Yılkılardaki atlar da başkalaşmıştı. Yusufun babasının tavlasındaki atlardan daha güzel olmuştu her biri.</p>
		<p>Bir gün Bolu Beyi Yusufu çağırdı:</p>
		<p>“Kardeş Yusuf bu nasıl bir sırrı hikmettir ki birkaç yıl içinde tavlamdaki atların her biri değişti, rüzgar gibi oldu?.. Senin evlenme zamanın gelmiştir. Artık evlen de çoluk çocuk sahibi ol!”</p>
		<p>Bey duymuştu ki Koca Yusufun sevdiği kız vardı. İstediği kızı ona aldı. Beylere, padişahlara has bir düğün kurdu Koca Yusuf için. Düğün kırk gün, kırk gece sürdü.</p>
		<p>Koca Yusuf bu padişahlara has düğünden sonra işine daha bir candan, daha bir yürekten sarıldı. Atlar o kadar güzel, öylesine bakımlıydılar ki, her bir at güneş altında ışık saçıyordu.</p>
		<p>Evlendikten bir yıl sonra Koca Yusufun bir oğlu oldu. Adını Ruşen Ali koydular.</p>
		<p>Aradan böylece yıllar geçti. Seyisbaşı Koca Yusuf, Beyinden, işinden hayatından kıvanç duyuyor, Bey de seyisbaşı Koca Yusuftan dolayı kıvançlı...</p>
		<p>Neden kıvançlı olmasın, atlarının ünü varmış da bütün dünyayı tutmuş. Hindistandan, Arabistandan, Firengistandan ona at satın almaya geliyorlar. Yedi iklim dört bucağın padişahları, beyleri onun ayağına atlar almaya atlar görmeye geliyorlar. İşte bütün bunların hepsi de Koca Yusufun yüzünden.</p>
		<p>Sıcak bir bahar günüydü. Ağaçların dalları çiçekten bükülmüştü. Ovalar dağlar tepeden tırnağa çiçeğe kesmiş, toprak, deniz, ağaçlar, bütün dünya çiçek kokuyordu. Esen yeldeki koku insanı sarhoş edip başını döndürüyordu. Dağların, ovaların nennilendiği bir gündü velhasıl. Bolu Beyinin seyisbaşısı Koca <span epub:type="pagebreak" id="page18" title="18"/>Yusuf bu güzel günde yılkı yılkı atlarını deniz kıyısındaki otlağa salıvermiş, kendi de bir tepeye yan gelmiş atlarını seyrediyordu. Atlar bu bahar gününde otluyorlar, oynaşıyorlar, sevişiyorlardı. Atların mutluluğu dünyanın mutluluğu, Koca Yusufun mutluluğuydu. Daha birinci baharlarını yaşayan tor taylar delirmişler gibi düz ovada oradan oraya koşuyorlardı. Yeni bir dünyaya açılmanın, dünyanın baharını ilk olarak almanın tadındaydılar. Deniz durgun, ortalık ılımanlık, usuldan esen yel koku yüklüydü. Olgun kısraklar, atlar ılık güneşte aşkla, şevkle geniş sağrılarını gerip geriniyorlardı.</p>
		<p>Ne oldu, ne olmadı, birden ortalık karışıverdi. Direk direk toz yekindi ovadan, denizden. Deniz kudurdu, dorukları ak köpüklü dalgalar minare boyunu aştı, ortalık gümbürdedi. Yer, gök, deniz biribirine karıştı, her şey, ağaçlar, çiçekler, bulutlar, atlar, kumlar, otlar karman çorman oldu. Ve kudurmuş mavi, ulu denizin üstünü yıldırım gibi oradan oraya koşan, çatışan şimşeklenen kara bulutlar sardı. Deniz çalkandıkça bulutlar da çalkanıyorlardı. Bulutlar rüzgarlanıp şimşekleniyor, dönüyor, deliriyor, köpürüyor, köpükler bulutlara savruluyor, dünya kuduruyordu. Ovadaki atlar neye uğradıklarını şaşırmışlar, yeleleri kuyrukları savrularak oradan oraya koşuyorlardı. Ağaçları kökünden söken rüzgar ince bacaklı bu yılın taylarını oradan oraya sürüklüyordu. Atlar, yele kuyruk karmakarışık, toz duman içinde dönüp duruyorlar, kümelenip biribirlerine sokuluyorlar, sonra geri dağılıyorlardı. Tozdan dumandan göz gözü görmüyor, denizle toprak, denizle gök, toprakla gök, ağaçlar bulutlar biribirlerine karışmış, neyin ne olduğu belli olmuyor. Dünya, dünya oldu olalı böylesine kaynaşmamıştı.</p>
		<p>Koca Yusuf yanındaki ağacın bedenine sarılmış, esen ulu rüzgardan kendisini korumak, onun önüne düşüp denize, dalgalara sürüklenmemek için elinden geleni yapıyor, bu delirmiş dünya karşısında şaşkın, dili damağı kurumuş, sonucun neye varacağını bekliyordu. Durup dururken şu dünyaya ne olmuştu? Onun bu kadar delirdiği, zıvanadan çıktığı şimdiye kadar ne görülmüş, ne de duyulmuştu.</p>
		<p>Ağzına burnuna toz, acı tuz dolmuş Koca Yusuf gövdesine sarıldığı ağaca gittikçe var gücüyle sarılıyor, rüzgara kendisini <span epub:type="pagebreak" id="page19" title="19"/>kaptırmamak için sonsuz bir güç harcıyordu. Bir korkusu vardı, ya rüzgar sarıldığı ağacı kökünden söker de götürürse?</p>
		<p>Ne oldu, ne olmadı, birden gümbürtü kirp diye kesiliverdi. Esen rüzgar sanki hiç esmemişti. Denizin dalgaları çekildi. Sanki önce kuduran deniz o değildi. Dünya öylesine bir sessizliğe gömüldü ki ortalıkta çıt yok ve yaprak kıpırdamıyor. Deniz dümdüz. Değil dalga, köpük, üstünde en küçük bir kırışık bile yok.</p>
		<p>Ovadaki atlarsa, bu inanılmaz sessizlik içinde durup kalmışlar, oldukları yerde dimdik, heykeller gibi.</p>
		<p>Derken ta ötelerde, denizin üstünde beyaz bir at başı gözüktü. Pırıl pırıl, büyük gözleri ışık içinde bir atın başıydı bu. Gövdesi suyun içindeki at, denizi yara yara kıyıya doğru yıldırım gibi geliyordu. Sonra atın boynu çıktı suyun yüzüne. Az sonra da at bir silkindi, suyun yüzüne çıkıverdi. Suyun yüzünde uçarcasına kıyıya doğru gelmeye başladı. Mavi denizin üstünden kayarak gelen kır at pırıltı içinde balkıyordu. Bu sessizlik içinde bile kır atın denize dokunan ayakları hiçbir ses çıkarmıyordu. Koca Yusuf bir türlü gözlerine inanamıyor, deminden beri olup bitenler hayal mi gerçek mi bir türlü kendine gelemiyor. Durun bakalım ne olacak?</p>
		<p>Koca Yusuf kendi kendine söylendi:</p>
		<p>“Deniz aygırı dedikleri bu olmasın? Babamın denize giden atı bile böyle güzel değil. Babamın atı bu olmasın? Keşki bütün atlar bu deniz aygırı gibi yaratılsaydı, şu dünyada hiçbir şey istemezdim. Böyle bir çift atım olsun, bir çift gözüm var, onu da alsınlar...”</p>
		<p>Denizden toprağa ayak basan at gene şöyle bir silkindikten sonra dikildi, yanına yönüne bakındıktan sonra, başını kuyruğunu dikti, ötedeki, durmuş onu seyreden boz kısrağa doğru koştu. Bunu gören Koca Yusuf delicesine sevindi. Mucize gerçekleşiyordu. Artık deniz aygırından bir kulunu olacaktı. Ne, ne mutluluktu. İşte devlet kuşu insanın başına konarsa böyle konardı.</p>
		<p>Deniz aygırının kendine doğru geldiğini gören boz kısrak kaçmaya başladı. Deniz aygırı bırakır mı, o da arkasına düştü. Kısrak bir kaçıyor, iki naz ediyordu. Koştu, nazlandı, bekledi. Kır aygıra umut verdi, aygır yakaladım derken o yeniden kaçtı. <span epub:type="pagebreak" id="page20" title="20"/>Fakat en sonuncu artık kaçacak hali, kaçacak sabrı kalmadı, geniş sağrısını gerip, aygırı bekledi. Deniz aygırı da dişlerini kısrağın boynuna geçirip, orada ona iki el aştı. Koca Yusuf gözlerine inanamadı. Sevincinden çıldırıyor, ne yapacağını bilemiyor, orada dört dönüp duruyordu. Bu mucizeyi karısına, oğluna, Beye, hiç kimseye açmayacak, deniz aygırının kulunu kendisinin olacaktı. Kim ne bilecekti bu kulunun ne olduğunu. Kim ne bilecekti bu atın deniz aygırının kulunu olduğunu.</p>
		<p>Vaktı saatı gelince kır kısrak ona bir kulun verecekti ki deniz aygırının tıpkısı. Dünyalar eden bir tay. Koca Yusuf aygırın kısrağa aştığı saatı dakikası dakikasına yazdı. Doğuruncaya kadar boz kısrağı gözünden bile esirgemeliydi. Şimdi boz kısrak dünya padişahlarının hazinesini taşıyordu. Ona gözü gibi bakacaktı.</p>
		<p>Ertesi gün gene deniz kudurdu, dünya delirdi. Gene öylesine bir sessizlik oldu, deniz duruldu. Sonra da gene kır aygır denizden süzülüp çıktı. Bu sefer de doru kısrağın ardına düştü. Doru kısrak bir kaçtı iki durdu, en sonuncu durup aygırı bekledi. Aygır ona da aştı. Koca Yusuf artık bu kadar sevince dayanamazdı. Neredeyse sevincinden yüreği çat deyip ortasından çatlayacaktı. Şimdi iki etmişti. Dünya malı bir yana, deniz aygırının bir tek kulunu bir yana. Koca Yusuf bunu da dakikası dakikasına deftere yazdı. Doru kısrağa da tabii iki gözü gibi bakacaktı.</p>
		<p>Koca Yusuf sevincinden ölecekti. Bu inanılmaz sırrı hiç olmazsa bir kişiye söylemeliydi. Söylemeliydi ama kimseye güvenemiyordu ki. Söylerse, belki de deniz aygırının büyüsü bozulurdu. Koca Yusuf dişlerini kenetledi, ağzını bağladı, büyük sırrını kimseye söylemedi. Ölürse ölsün, bir can değil mi, deniz aygırının yoluna feda olsun.</p>
		<p>Üçüncü gün gene aynı saatta, aynı haller oldu. Deniz aygırı bir ışıltı içinde yanarak denizden süzülüp geliyordu. Bu sefer de yağız kısrağın ardına düştü. Koca Yusuf bunu da defterine yazdı. Şimdi üç kısrağa canından da fazla değer vererek bakacaktı.</p>
		<p>Koca Yusuf, içinde büyük sırrının ağırlığını, mutluluğunu, güzelliğini taşıyarak geldi, günlerce denizin kıyısını bekledi. İnsanoğlunun gözü doymaz, o istiyordu ki deniz aygırı her gün denizden çıksın, her gün bir kısrakla... Ne kadar kısrağı <span epub:type="pagebreak" id="page21" title="21"/>varsa her birinden bir deniz kulunu olsun. Heyhat ki, bir daha ne deniz kudurdu, ne de dünya delirdi. Ne de bir daha durulmuş denizden kır aygır süzüldü çıktı.</p>
		<p>Koca Yusuf kendi kendine söyleniyor:</p>
		<p>“Şunu bir daha, bir daha görsem,” diyordu. “Şu darı dünyada neyim varsa, malım mülküm, atlarım, varım yoğum, neyim varsa şu kır aygırı bir daha görmek için verirdim. Hiçbir şey için değil, sırf bir an, bir daha görmek için.”</p>
		<p>Ama kır aygır görünmüyordu. Bekledi bekledi, kır aygır bir daha gözükmedi. Koca Yusufun da umudu kesildi.</p>
		<p>Varsın gözükmesin. Üç tane kulun bırakmıştı ki, üç kulunun anaları da Bolu Beyi yılkılarının en soylu kısraklarıydı. Deniz aygırı binlerce kısrağın içinden bu üç en soylu kısrağı nasıl seçmişti? Şaşılır.</p>
		<p>Koca Yusuf artık uyumuyordu bile. Deli gibi gece gündüz atların içinde, üç kısrağın yanındaydı. Yusuf şimdi öyle bir seyisti ki bir taya şöyle bir uzaktan baksa, onun on yıl sonra nasıl bir at olacağını bilirdi. Yeni doğmuş tayların yüzlercesini bir ağıla koyuyor, şu tay doru kısrağın, şu tay sekil kısrağın, şu tay da akıtmalı kısrağın deyip, bütün kısrakların taylarını bir bakışta seçip çıkarıyordu.</p>
		<p>Seyisler artık elaman diyorlardı ondan. Geceleri tavla tavla geziyor, kır ata şöyle, doru ata böyle, gök atın dizini, kula atın gözünü diye emirler veriyordu.</p>
		<p>Vaktı saatı gelince, Koca Yusuf boz kısrağın başını beklemeye başladı. Doğum biraz daha gecikse o ya delirecek, ya da sabırsızlıktan çat deyip çatlayacaktı.</p>
		<p>O boz kısrağın başında bekleyedursun, kısraktır bir kıvranıp kulunu Koca Yusufun önlüğüne bıraktı. Yusuf, tayın ayaklarını toprağa değdirmeden sarıp sarmalayıp getirdi. Tayın ayakları üç gün toprağa değmemeliydi. Koca Yusuf üç gün uyumadı, tayı kucağında tutup, tayın ayağını yere değdirmedi.</p>
		<p>Ertesi gün doru kısrak doğurdu. Doru kısrak huysuzluk edip debelendi, onun tayı onu bekleyen seyisin önlüğüne düşmedi, bir kumsal yere düştü, ayakları kuma değdi. Yağız kısrak da doru kısrak gibi yapıp debelendi, huysuzlandı, o da kulunu bir taşlığa bıraktı. Tayın ayakları taşa değdi.</p>
		<p><span epub:type="pagebreak" id="page22" title="22"/>Bu taylar önlüğe düşmemiş, bu yüzden özürlü doğmuşlardı ama olsun. Koca Yusuf onların özürlerinin ne olduğunu biliyordu. Bu kadarcık kusur kadı kızında da bulunur.</p>
		<p>Seyis Yusuf bu tayları da alıp evine getirdi. Öylesine sarıldı ki taylara, öylesine bakıyordu ki onlara, bir gözünden bir gözüne güvenmez.</p>
		<p>Taylar böyle binbir naz içinde büyümede olsunlar biz haberi Osmanlıdan verelim:</p>
		<p>Demiştik ki Bolu Beyinin ta ezelden beri arası Osmanlıyla açıktı. Bolu Beyi arasının Osmanlıyla düzelmesi için can atıyordu. Böyle bir fırsatı çıkarana keseler dolusu altın verirdi. İşte bu yıllar, Bolu Beyinin atlarının ünü daha da büyümüş, Osmanlı Sarayında bile konuşulmaya başlamıştı. Şehzadeler, Sultanlar Bolu Beyinin atlarından söz ederlerken içlerini çekiyorlardı.</p>
		<p>Bolu Beyinin atlarının sözü Padişahın kulağına da gitti. Padişah Bolu Beyiyle aralarının açık olmasını şöyle bir hatırladı ama aldırmadı. Seyisbaşını çağırdı:</p>
		<p>“Gidesin Bolu Beyine, benden selam söyleyesin. Atları Sarayda konuşulur. Bana üç at yollasın,” dedi.</p>
		<p>Padişahın seyisbaşısı birkaç gün sonra Boluya geldi. Bu atlar ne biçim atlardı da bu kadar ün yapmışlardı? Padişah merak ediyordu. Seyisbaşı da Padişahı kadar merak ediyordu.</p>
		<p>Seyisbaşı Bolu Beyinin huzuruna gelip:</p>
		<p>“Padişahım üç at ister ki senden, şöyle havada uçan kuşu tutsun. Padişahımın selamı var.” Padişahın emrini söyledi.</p>
		<p>Bolu Beyinin etekleri tutuştu. Ne yapacağını şaşırdı. Demek ona bu iyilik de atlar yüzünden gelecekti. Padişahla barışması, artık kıyamete kadar soyunun Beylikte kalması demekti. Bu fırsatı yaratacak ilk adama kese kese altın verecekti. Hemen birkaç kese altın getirip seyisbaşının kucağına koydu. Seyisbaşı ne olup bittiğinin farkında değildi. Bunlar kendilerinden at isteyene altın da mı verirlerdi... Her neyse altınları sevinçle aldı.</p>
		<p>Bey az sonra dışarı çıktı ve Koca Yusufu çağırdı.</p>
		<p>“Koca Yusuf, Koca Yusuf amanı bilin mi? Duydun mu olanları? Duydun mu olan güzel işleri? Osmanlı Padişahı bizden üç at istiyor ki gökte uçan kuşu tutsun. Kurtulduk, barıştık <span epub:type="pagebreak" id="page23" title="23"/>Osmanlıyla! Üstümüze hiç batmayacak bir gün doğdu. Sana güveniyorum. En güzel atları seç ki Osmanlı hayran kalsın. Atları görünce lal ü ebkem kalsın. Osmanlı içinde adımızı küçük düşürme. Göreyim seni!”</p>
		<p>Koca Yusuf:</p>
		<p>“Bana üç gün izin ver, Beyim. Üç gün izin ver ki, Osmanlı Padişahının ve senin şanına layık üç at seçeyim.”</p>
		<p>“Sana güveniyorum Koca Yusuf.”</p>
		<p>Koca Yusuf ovalara gitti, yılkı yılkı atların içinde aradı, tavlalara gitti, tavla tavla atların içinde aradı. Biribirinden seçilmez binlerce at vardı. Her birisi ceylan gibi, uçan şahini gökte kapan atlar. Koşarken kanat açıp uçan atlar.</p>
		<p>Bey bu atlar yüzünden yıllar yılı düşman olduğu Padişahla barışacaktı. Öyle güzel atlar seçmeliydi ki Padişah görünce onları parmağı ağzında kalmalıydı. Öyle güzel atlar seçmeliydi ki Padişaha, Padişah bu güzel atları gönderen Beyi için hiçbir kötülük düşünmemeliydi. Kötülük düşünmek ne demek, Beyi andıkça Padişah ona sevgi, ona minnettarlık, ona hayranlık duymalıydı.</p>
		<p>İşte böyle üç at. Üç at! Seyisbaşı Koca Yusufu bir düşüncedir almıştı. Aklına bir şeyler geliyordu ama onu bir türlü düşünmek istemiyor, hemen kalkıp atların içine gidiyor, bir türlü de at beğenemiyordu.</p>
		<p>Bu türlü üç atı binlerce atın içinden seçemeyen Koca Yusuf cehennem azabı içindeydi. Öyle üç at seçmeliydi ki Padişaha... Aklı bir türlü varıp da düşünemiyor, dili bir türlü varıp da söyleyemiyordu.</p>
		<p>Uykusuz dirliksiz üç gün de böyle geçti. Koca Yusuf onca atın içinden üç at seçememişti. Ele güne karşı rezil olacaktı. Üçüncü gün artık bütün mümkünü çareleri kesilmişti. Hemen evine koştu, üç tayı tavlasından çekti, peşine takıp Beyin konağına gitti. Evet, bir koca Padişaha bunlardan daha layık üç at olamazdı. Canını alsalar da bu üç tayı almasalardı, ama o Beyini canı gibi seviyordu. Beyinin hatırı için olmasa bu tayları ne pahasına olursa olsun hiç kimseye vermezdi. Ne Padişaha ne Krala... Gene de tayları çekip konağa götürürken içi kan ağlıyor, yüreği kopuyordu.</p>
		<p><span epub:type="pagebreak" id="page24" title="24"/>Yalnız onu teselli eden küçük bir umut vardı: Belki deniz aygırı denizden gene çıkar da gene kısraklara aşardı. Karar vermişti, artık yıllar yılı deniz kıyısını bekleyecekti.</p>
		<p>Tayları çekip götürürken bile bir pişmanlık duyuyor, tayları götürmekten vazgeçiyor, geri evine dönecekken kulağında Beyinin sesi çınlıyordu:</p>
		<p>“Osmanlı içinde adımızı küçük düşürme. Göreyim seni...”</p>
		<p>Adlarını Osmanlı içinde küçük düşürmese düşürmese bu taylar düşürmezdi.</p>
		<p>Koca Yusuf arkasında üç tayla gözlerini kapayıp Beyin huzuruna geldi.</p>
		<p>İşte Padişaha layık atlar olsa olsa bunlardır.</p>
		<p>“İşte adımızı Osmanlı içinde bu taylar küçültmeyecektir.”</p>
		<p>Bolu Beyi taylara şöyle bir baktı, gözlerine inanamadı.</p>
		<p>Deniz aygırının kulunları iki yaşına gelmişti ama hiçbirisi ayakta duracak halde değildi. Tayların hiç mi hiç görkemleri yoktu. Gözleri çapaklıydı. Burunlarından durmadan sular akıyordu. Tüyleri keçe gibi derilerine yapışmış, kemikleri iskelet kalmış, dur da yanlarında kemiklerini birer birer say. Kulakları düşmüş, yelesiz, dizleri yara içinde, bacakları da titriyordu. Bunlar tay değil birer ölümcül tazı. Birer uyuz sıçan.</p>
		<p>Bolu Beyi hışımla Koca Yusufa sordu:</p>
		<p>“Bunlar mı Padişaha layık atlar? Bunlar mı bizi Osmanlı içinde küçük düşürmeyecek?”</p>
		<p>Koca Yusuf, Beyin karşısına dikildi.</p>
		<p>“Beli Beyim. Bunlar Padişaha layık atlar.”</p>
		<p>Bolu Beyi:</p>
		<p>“Tavlamda bunlardan iyi hiç mi at yoktu?”</p>
		<p>Koca Yusuf:</p>
		<p>“Beli Beyim, bunlardan güzel hiç at yoktu.”</p>
		<p>Bolu Beyi:</p>
		<p>“Sen benimlen alay edersin.”</p>
		<p>Bolu Beyi öfkesinden çıldırmıştı. Yanındakiler de, Koca Yusufu çekemeyenler de fırsatı ganimet bildiler. Herifin koltuğuna birer kaya yuvarladılar.</p>
		<p>“Bu adam yaban elden gelmedir. Kan davası, Beylik davası güdüyor.”</p>
		<p><span epub:type="pagebreak" id="page25" title="25"/>“Seni Osmanlı içinde rezil malamat edecek.”</p>
		<p>“Bu taylar koca bir padişaha gider mi? Yere yatsalar, her birinin kuyruğundan üç kişi tuta ki kaldıra...”</p>
		<p>“Bunlar at değil, üç tane ölü tazı! Üfürsen yıkılacaklar.”</p>
		<p>Bolu Beyi bağırdı. Sesinden bütün Bolu çarşısı çınladı. Dükkancılar korkularından kepenklerini indirmeye başladılar. Malum Beylerin sağı solu olmaz. Bir bakarsın verir abad ederler, bir bakarsın vurur berbad ederler.</p>
		<p>“Kellesini vurun şu seyisin. Kellesini vurun şunun! Mademki bize düşmanlık eder, mademki ekmek yediği sofraya bıçak sokan odur, kellesini vurun, koltuğunun altına koyun ki ağzının tadını bellesin...”</p>
		<p>Huzurda Seyis Yusufu sevenler onun değerini bilenler, onun kötü bir iş, bir ihanetlik yapmayacağına inananlar da vardı. Araya girdiler. Aman Beyim yaman Beyim... Kul kusursuz olmaz. Yusuftur, bir kusur işledi. Canını bağışla, dediler.</p>
		<p>Beydir, onların ısrarlarına dayanamadı. Yusufun canını bağışladı. Fakat öfkesi o kadar büyüktü ki cellatlara emir verdi:</p>
		<p>“Canını bağışladım. Gözlerine mil çekin. Gözlerine mil çekin ki, binlerce güzel at dururken iki üç ölü tazıyı Beyine bir daha seçip de getirmesin.”</p>
		<p>Cellatlar Yusufun gözlerine mil çektiler. Yusuf gözlerine mil çekilirken of bile demedi. Çünkü iyiliğinin, dostluğunun kurbanı olmuştu. Bu zalim Beylerin anlayışı, insanlığı, dostluğu olsa olsa bu kadar olurdu.</p>
		<p>“Yürü bre Bolu Beyi, senden bir gün bu gözlerin, bu dostluğun öcünü alırsam alırım. Alamazsam da sen var kıyamete kadar övün git.”</p>
		<p>Koca Yusufun dünya gözüne karanlık oldu. Dünyasının karanlığında, büyük, dinmeyen öfkesinin içinde dört dönüyor, kuduruyordu. Şu Bolu Beyinden, şu kadir kıymet bilmez zalimden, şu en değerli adamını bir pula, küçük bir kızgınlığa satan sütsüzden, şu gözlerinin ışığını çalan lanetlemeden öcünü nasıl alacaktı? Doluya koyuyor almıyor, boşa koyuyor dolmuyordu. Kimsiz kimsesiz, üstelik de iki gözden yoksun, elsiz ayaksız, dilsiz belsiz bir fıkaraydı. Karşısındaki de koskocaman Bolu Beyi. Ne gelirdi elinden? Gözleriyse gitti gider. Bolu Beyi <span epub:type="pagebreak" id="page26" title="26"/>belki de onu çoktan unutmuştu. Ona varsalar da deseler ki “senin kanına susamış, öfkeden kudurup delirmiş Koca Yusuf adında bir düşmanın var,” deseler, Bolu Beyi onu öldürmeye bile kalkışmaz, güler geçerdi. Koca Yusufun başına gelen çok zordu. Beterin beteriydi. Böyle bir belayı Allah kimseciklerin başına vermesin. Bir dert ki çekilmez, bir dert ki düşman başına. Gözlerine uyku girmiyor. Dünyasının karanlık oluşu neyse ne ya, hayatı zehir olmuştu. Gece gündüz zehir yiyor, zehir içiyordu. Ona gözlerinin körlüğü, karısının ölümü, fıkaralığı, perişanlığı vız gelirdi. İlle de onu öldüren çaresizliğiydi. Elinin kolunun bağlı oluşu. Bolu Beyinden öcünü almak için hiçbir imkana sahip olamayışıydı.</p>
		<p>Oğlu Ruşen Ali yetişip gelişmişti. Yaşı varıp da on sekize dayanmıştı. Alımlı, geniş omuzlu, uzun boylu, ceylan gibi bir delikanlıydı ama boynu büküktü. Gözüne mil çekilmiş, Bey sarayından kovulmuş bir körün oğluydu. Üstelik de üstü başı paramparça, kıçı başı görünen, dilenci kılıklı birisiydi. Bolu Beyi de babasının gözüne mil çektirirken olanca mallarını, mülklerini de ellerinden almıştı. Baba oğul çırılçıplak dört duvar bir evde kalakalmışlardı.</p>
		<p>Oğlu Ruşen her gün babasının elinden tutar, yede yede eve götürür, evden getirir, onun yıkılmış, ezilmiş, kırılmış gönülcüğünü elinden geldiğince hoş ederdi. Bir gün burada, iki gün şurada çalışır, kazandığı ile ancak iki ekmek alır, babasını kuru ekmekle beslerdi.</p>
		<p>Bolu büyük şehir. Yol kesen, seyrek basan, ardiye malı, kazanda kaynamaz, ipten kazıktan kurtulmuşun tümü sokaklarda.</p>
		<p>Meteliğe kurşun atıp sinekten yağ çıkarıyorlar. Ruşen her gün iki ekmeğini alıp eve dönerken önünü onlardan biri keser, ekmeğin birisini elinden haraç olarak alır. Çocuk toydur, çekingen korkaktır, sesini çıkaramaz. Sesini çıkaramaz ama haraç verdiğinden dolayı da utancından yerin dibine geçer.</p>
		<p>Babası oğlunun korkaklığını, çekingenliğini bilir. İki ekmekten birisinin ne olduğunu da iyice bilir. Elinden geldiğince de, oğlunun başına gelenleri bildiğini ona sezdirmemeye çalışır. Şu oğlu, yürekli yiğit birisi olmuş olsaydı belki bir gün baba <span epub:type="pagebreak" id="page27" title="27"/>oğul öçlerini Bolu Beyinden alabilirlerdi. Oğlunun korkaklığı da başına gelen işlerin tuzu biberi. Şu dünyaya bir karayazılı Koca Yusuf gelmiş ki, olmaya gitsin.</p>
		<p>Koca Yusuf gece gündüz ahında vahında. İnlemesinde. Oğlu azıcık aralandı mıydı, birden patlar çağlayanlar gibi boşanır. Başlar söylenmeye.</p>
		<p>“Bu koyu karanlık, bu taş gibi, bu su gibi, bu kurşun gibi ağır karanlık ölene dek üstümden kalkmayacak. Ben hiçbir zaman, hiçbir zaman öcümü Bolu Beyinden alamayacağım. Hesaplaşmamız kıyamete kalacak. Koca Yusufun böyle oğlu olur mu? Böyle ödlek, böyle tavşan gibi, böyle elindeki ekmeği iki serseriye kaptıran oğul... Vurunca Allah tam kökümüzden kuruttu. Tutunacak en küçük bir dal, sarılacak en küçük bir ışık bile bırakmadı.”</p>
		<p>Koca Yusufun kendi kendine böylesine konuşmalarını arada bir Ruşen Ali de yakalıyor, çocukcağız kahroluyordu. Ah biraz daha yürekli, biraz daha yiğit olsaydı, şu Bolu Beyine gösterirdi. Neredeee o yürek onda!</p>
		<p>Gene günlerden bir gün Ruşen babasının ekmeğini almaya çarşıya giderken bir sokakta küçücük bir zağar köpek gördü. Zağar dişine bir işkembe takmış, mahallenin bütün köpekleri de arkasına düşmüş. İstiyorlar ki işkembeyi zağarın elinden alalar. Zağar küçücük, el kadar, arkasındaki köpeklerin her biri at gibi kocaman. Üstelik de bir değil beş değil, bir sürü. Ruşen Ali durdu, hayranlıkla, şaşkınlıkla bu bir sürü devle, bu küçücük karıncanın dövüşüne baktı.</p>
		<p>Küçük köpek vardı, arkasını bir taşa dayadı. İşkembeyi de bacakları arasına aldı. Önüne gelene hırladı, ardına geleni tepti. Kendi üstüne gelen kocaman köpeklere öylesine yumulup dalıyordu ki, köpek neye uğradığını bilemiyor kan revan içinde arkasına bile bakmadan başını alıp gidiyordu. Bir yarım saat içinde küçücük zağarın başında hiçbir köpek kalmadı. Kiminin kulağı, kiminin kuyruğu kopmuş, kiminin gözü çıkmış, birer birer çekilip gittiler. Zağara yaklaşmak mı, bir daha Allah göstermesin. Zağar bunca dövüşte işkembesini elinden kaptırmak değil, ne yapıp yapmış kısmetinin ucunu bile göstermemişti öteki itlere.</p>
		<p><span epub:type="pagebreak" id="page28" title="28"/>Ruşen Ali kıssadan hisse aldı. “Ulan şu bir parmak it kadar bile olamadık,” dedi. Gayrı canına tak demiş, tepeden tırnağa yürek kesilmişti. Hemen eve geri döndü. Eline iyi bir kırılmaz aldı. Bu kırılmazın ucuna tam bir okka çivi çaktırdı.</p>
		<p>Elinde kırılmazı, kabara kabara çarşıya ekmek almaya gitti. Bu sefer tam dört tane ekmek aldı. Bir elinde ekmekler, bir elinde kırılmazı, bakalım ne olacaktı? Elinden ekmekleri alanlar kırılmazı görünce ne diyeceklerdi?</p>
		<p>Ne diyecekler, gene hemen karşısına çıktılar, ekmekleri istediler. Hem de bu sefer dört ekmeği vardı. Serseriler başı:</p>
		<p>“Üçünü bırak da git,” dedi. “Sümüklü oğlan.”</p>
		<p>Ruşen Alidir, elindeki ekmekleri bir duvarın üstüne yerleştirdi, geriye döndü, ona sümüklü oğlan diyenin üstüne zorladı, onu bir sopada yere yıktı. Ötekileri de kattı önüne, serseriler öylesine kaçıyorlardı ki, yellerine sapan taşı ulaşamaz.</p>
		<p>Serseriler önde, Ruşen Ali arkada koşarak bütün şehri dolandılar. Ruşen Ali onlara nasıl ulaşsın. Herifler can havliyle bir koşuyorlar ki, değme yavuz at yetişemez.</p>
		<p>Serseriler iyi bir ders almışlar, korkularından ödleri boklarına karışmıştı. Geri geldi, ekmekleri duvarın üstünde öyle duruyor, artık kim dokunabilir ki ekmeklerine... İşte bu sebepten derler ki Köroğlu yiğitliği bir küçümencik itten öğreniktir. Ve de öyledir.</p>
		<p>Babası baktı ki oğlu dört tane ekmek getirmiş. Sebebini hiç sormadı. Nasıl olsa kurnaz seyis bunun sebebini anlayacaktı. Az sonra da anladı. Nereden anladı dersiniz? Yordamlayarak evden dışarı çıkıyordu. Kapının yanında eline bir şey değdi. Eline aldı ki bir kırılmaz sopa. Sopanın ucunu yokladı, aman Allah, sopanın ucu çiviyle sıvalı.</p>
		<p>Eve gelen dört ekmekten, ucu sıvalı sopadan işi anladı. Seyisbaşı sevincinden deliye döndü. Sevincinden ne yapacağını bilmiyordu. Gözü açılsa bu kadar sevinmezdi. Bolu Beyi bütün varını yoğunu, üstüne de Beyliğini verse bu kadar sevinmezdi. Babası dirilse, köyü gene o eski, ceylan gibi atlar yetiştiren köy olsa bu kadar sevinmezdi.</p>
		<p>“Göl yatağından su eksik olmaz. Eskiden de kurt eniği kurt olur... Koca Yusufun oğlu da Koca Yusuf gibi olacaktır eninde sonunda.”</p>
		<p><span epub:type="pagebreak" id="page29" title="29"/>Şimdi artık tutunacak bir dalı, sarılacak balkıyan bir ışığı vardı. Umutsuzluk cehennem olup gitmiş, yerini kıvanca, sevince bırakmıştı.</p>
		<p>Oğlunun eskiden korkaklığını nasıl yüzüne vurmadıysa, şimdi de yürekliliğini ona söylememeli, vurdumduymaz görünmeli, oğlundaki bu değişikliğin sebebini araştırmalıydı.</p>
		<p>Şimdi sevincinden boyuna türküler söylüyordu. Türküsünü söylüyor, gülüyordu.</p>
		<p>Araştırması uzun sürmedi. Oğlunun başına geleni hemen öğrendi. O zağar eline geçse kuyruğunu gümüşletirdi. İnsan anadan yiğit doğmaz, insanı hem yürekli, hem de korkak yapan görgüsü ve aklıdır.</p>
		<p>Artık her gün eve tamı tamına ucu bile kopmadan iki ekmek geliyor. Bunlar bu minval üzre konup göçmede, yiyip içmede olsunlar taylar beyin tavlasında boy atıp gelişmeye başladılar. Seyis Yusufu da bir meraktır aldı. Acaba taylara ne olmuştu, nasıllardı? Birkaç kere oğlunu gizliden tavlaya gönderdi, çocuk tayları bir türlü bulup göremedi. Koca Yusuf oğlunun bu beceriksizliğine kızdı ama yüzlemedi.</p>
		<p>Bir gece oğlunu sesledi:</p>
		<p>“Elimi tut Ruşen... Ayağını öyle bas ki toprağa hiç ses çıkarmasın. Pamuk üstünde yürür gibi yürü. Beni Beyin büyük tavlasına götür.</p>
		<p>Ruşen Ali korktu:</p>
		<p>“Baba, ne diyorsun? Beyin tavlasına girilir mi ki? Oraya kuş kanadıyla, yılan gövdesiyle giremiyor. Giren insanoğlu da oradan sağ çıkmıyor.”</p>
		<p>“Sen dediğimi yap. Tut elimi... Haydi düş önüme.”</p>
		<p>Ruşen çarnaçar babasının önüne düştü. Karanlıkta çıt çıkarmıyorlardı. Ortalıkta da gecenin cikiltisinden başka ses yoktu. Büyük tavlaya geldiler.</p>
		<p>Ruşen Ali:</p>
		<p>“Beyin tavlasında ne yapacaksın.”</p>
		<p>“Geldik mi tavlaya?”</p>
		<p>“Geldik. Burada ne yapacaksın baba?”</p>
		<p>Konuşmalar fısıltı gibiydi.</p>
		<p>“Benim taylara bakacağım. Daha fazla dayanamam... Acaba nasıl oldu benim taylar. Benim taylara baktılar mı dersin?”</p>
		<p><span epub:type="pagebreak" id="page30" title="30"/>Ruşen Ali:</p>
		<p>“Bu karanlıkta, bu binlerce at içinde nasıl bulacağız tayları?”</p>
		<p>Koca Yusuf kızdı, oğluna karşılık vermedi ve büyük tavlanın kapısına yürüdü. Tavlanın kapısı sağlam kilitliydi ama Koca Yusuf onu kolayca açmasını bilirdi.</p>
		<p>Oğlu ne bilecekti at yetiştirmek ne demektir? Ruşen Ali daha çiçeği burnunda bir gencecik uşak. Atlar arasında büyüdü ama atlara bakmadı. Gerçekten bu çocuk şimdiye kadar niçin atlarla hiç uğraşmamıştı? Atları sevmiyor muydu acaba? Yok yok, bunun mümkünü yok. Koca Yusufun oğlu nasıl olur da atları sevmezdi. Böyle bir şey olamazdı.</p>
		<p>Ruşen Aliyi bir merak sarmıştı ki, öldürücü, iflah etmez. Babası bunca atın arasında bu karanlıkta, bu kör gözleriyle tayları nasıl bulacaktı? Tayları nereye, tavlanın ne yanına bağladıklarını bile bilmiyordu.</p>
		<p>İyi atçılar, hele Koca Yusuf gibisiler ellerinde büyüyen atlarını kokularından bilirler. Ya da onları derin, doğru bir duygu alır atlarına götürür. Hele Koca Yusuf kır tayın kokusunu üç günlük yoldan bile duyardı. Kır tay gelirken ortalık bir deniz kokusu, taze bir yosun kokusuyla dolardı. Sonra da daha yaklaşınca da kır taydan ince, keskin bir dağ çiçeği kokusu gelirdi. Ruşen bütün bunları ne bilsin?</p>
		<p>Tavlada, baba önde Ruşen arkada, atların arasından yordamlayarak ilerliyorlardı. Tavlayı sıcak bir ova, ağır bir at kokusu doldurmuştu. Atların sırtından buğulanan, acı bir ter kokusu geliyordu burunlarına. Uçsuz bucaksız tavlada oradan oraya dolaşıp duruyorlardı. Neredeyse sabah olacak, bekçiler babayla oğulu tavlada yakalayıp Beye götürecekler, Bey de bu sefer mümkünü yok onları bağışlamayacak, öldürecekti.</p>
		<p>Koca Yusuf neden sonra oğlunu sesledi:</p>
		<p>“Gel oğul gel! Şu ilerde bizim taylar.”</p>
		<p>Az sonra tayların yanındaydılar. Koca Yusuf, elini uzatıp tayları teker teker yokladı:</p>
		<p>“Eyvah, eyvah ki ne eyvah. Eyvah ki bin kere eyvah! Bu imansızlar taylara hiç bakmamışlar. Ne yem, ne ot vermişler, ne de tımar etmişler. Su bile içirmemişler, ölüme terketmişler. Amma taylar o kadar sağlam ki dayanmışlar. Haydi oğul gide<span epub:type="pagebreak" id="page31" title="31"/>lim. Bu iki dinlilerin bu taylara yaptıklarına daha fazla dayanamam.”</p>
		<p>Artık Koca Yusuf her gece şehirden el etek çekilince soluğu tavlada, tayların yanında alıyordu. Ama bu böyle olmayacaktı. Bir gün kır tayı okşarken birden tıp diye aklına düştü. Yarın sabahtan, erken Ruşen Aliyi Beyine gönderecek, kır tayı isteyecekti. Bey de hemen ona tayı verecekti. Kır tayın kıymetini bilse, onu bu hale getirir miydi?</p>
		<p>Ruşen Ali sabah erkenden Beyin kapısındaydı. Bey onu kabul etti:</p>
		<p>“Ne istiyorsun, Köroğlu?”</p>
		<p>Ruşen Ali afalladı. Ona bir kişi körünoğlu demişti ilk olarak. Artık bundan sonra ona herkes Körünoğlu diyecek, adı sanı unutulup gidecekti. Geldi Köroğlu, gitti Köroğlu.</p>
		<p>Afallamış Ruşen karşılık vermeden Bey tekrar konuştu.</p>
		<p>“Söyle Körünoğlu! Bir dileğin mi var? Sabah sabah huzuruma gelmişsin.”</p>
		<p>Ruşen nar gibi kızardı. Biraz öfkeden biraz sıkılganlıktan kekeledi:</p>
		<p>“Babama yiyecek taşıyacağım da...”</p>
		<p>Bey:</p>
		<p>“Eeee? Sonra?”</p>
		<p>“Sakalık yapıp su taşıyacağım da...”</p>
		<p>“Eeee?.. Sonra? Uzatma! Çabuk söyle.”</p>
		<p>“Babam dedi ki, o kötü kır tay var ya, sana versin Bey, dedi.”</p>
		<p>Bey hemen el çırpıp adamlarını çağırdı.</p>
		<p>“Şu Körünoğlu ne istiyorsa verin, tay mı istiyormuş ne? Verin de gitsin.”</p>
		<p>Tayın zaten gözünün yaşı, burnunun sümüğüne karışıyor. Tavlaya gittiler, bir köşede pinekleyen uyuz kır tayı hemen verdiler ona.</p>
		<p>Beyin seyisi:</p>
		<p>“Kardaş, istersen şu iki tayı da al götür. Al götür de şunların sümüğünden uyuzundan kurtulalım. Yiyorlar yiyorlar bir türlü adam olmuyorlar.”</p>
		<p>Ruşen Ali:</p>
		<p>“İstemem,” dedi. “Kır tay bize yeter.”</p>
		<p><span epub:type="pagebreak" id="page32" title="32"/>Onun da bu sümüklü tayları gözü kesmemişti. Alıp da ne yapacaktı? Zaten bu bir deri bir kemik kır tay da başlarına bela olacaktı. Kendi karınlarını doyuramıyorlar, bir de bu ölümcül tayı nasıl doyuracaklar?</p>
		<p>Ama babası istemişti bir kere. İster istemez götürecekti. Tayı yelesinden tutup sürüklemeye başladı. Tay eve varıncaya kadar yolda üç kere yıkıldı. Ruşen Ali onu güçbela kaldırdı.</p>
		<p>“Baba getirdim.”</p>
		<p>“Sahi mi, sahi mi? Bu dediğin gerçek mi? Demek kır tayı verdi ha? Verdi ha, o dinsiz. İnanamıyorum, inanamıyorum. Nasıl verdi? Ne dedi?”</p>
		<p>Ruşen Ali:</p>
		<p>“Dediler ki, bıktık dediler, bu ölümcül taylardan... Başımıza bela oldular, dediler. İstersen, dediler, öteki ikisini de al götür, dediler. Al götür de öldür bir derede, dediler.”</p>
		<p>Baba:</p>
		<p>“Neden almadın, be sersem oğul. Bre akılsız oğul... Hemen git al getir. Hemen şimdi... Yok yok. Dur, gitme. Hile kaparlar tekrar dönüp isteyişinden de kır tayı da elimizden alırlar. Çek kır tayı içeriye, çabuk çek. Kimsecikler görmesin. İnanamıyorum, inanamıyorum. İyi ki gözlerim gitti. Gözlerim gittiyse de kır tay benim oldu. Kır tay, bir çift göze değil, bin çift göze bedel! Çek içeri tayı. Hiç kimseye de bir şey söyleme...” dedi.</p>
		<p>Ruşen Ali bir ölümcül, sümüklü taya baktı bir babasına baktı. “İyi ki şu benim babamın gözü görmüyor,” diye geçirdi içinden. “Gözü görmüyor da, şu aslan kır tayın hallerine bakamıyor. Yoksa bu adam aklını mı kaçırdı? Yoksa, aklı olan alır da şu uyuzu Osmanlı Padişahına layık at diye beyine götürür mü?”</p>
		<p>Babasını, yüreği parçalanarak süzdü, süzdü, sonra anlı şanlı kır tayı içeriye çekti. Yok yok, babasının mutlaka aklından bir zoru vardı.</p>
		<p>Koca Yusuf oğlunu dizinin dibine oturttu. Ona söylemeye başladı:</p>
		<p>“Aklından geçenleri sezerim oğul. Bu benim babam aklını mı kaçırdı dersin? Bir ölümsek tay için gözlerini verdi, şimdi de neredeyse canını verecek, diyorsun. Oğlum, sen onu bunu bırak da beni dinle. Şu babanın elbette bir bildiği vardır. Bak, ak<span epub:type="pagebreak" id="page33" title="33"/>lım başımda, sözüm sohbetim yerinde. Şimdi beni iyice dinle, bizim öcümüzü Bolu Beyinden alırsa bu kır tay alır. Alamazsa, öcümüz kıyamete kalır. Yalnız ben ne dersem onu yapacak, hiç sözümden çıkmayacaksın. İşte o zamandır ki beni anlayacaksın, deli miymişim, akıllı mı...”</p>
		<p>Seyis Yusuf eskiden iyi günlerden kalma tavlanın her bir yanını bir iyice keçeyle kapattı.</p>
		<p>Oğlunu sesledi:</p>
		<p>“Ruşenim, iyi bak, hiçbir yerden en küçük bir gün ışığı bile sızmayacak. İçeriye iğne ucu kadar bir gün ışığının sızması işimizi tüm baltalar, dediğimiz olmaz.”</p>
		<p>Ruşen tavlayı en küçük girintisine çıkıntısına kadar yokladı. En küçük bir güneş ışığı görmedi. İçerisi zifiri karanlıktı.</p>
		<p>“Her yön bir zifiri karanlık, baba. İğne ucu kadar bile, hiçbir yerden bir ışık gözükmüyor. Öyle karanlık ki, göz gözü görmüyor.”</p>
		<p>Başladılar tayı beslemeye. Yemini, otunu, suyunu ölçüyle veriyorlar, tam zamanında tımar eyliyorlardı. Koca Yusuf binbir çiçekten merhemler kaynatıyor, bu kokulu, güzel, ince, şifalı çiçek yağlarıyla kır tayını ovuyordu. Ayaklarını, sırtını, başını, boynunu, tüm bedenini ovuyor ovuyor, dağların tekmil çiçeklerinin kokusunu, gücünü kır tayın bedeni içiyordu.</p>
		<p>Bir de Seyis Yusuf her sabah horozlar ötmeden iner, kır tayın gözlerini öptükten sonra, eli ile sırtını şöyle bir sıvazlardı. Sonra oğluna dönerdi:</p>
		<p>“Oğlum, bak, şuradan, tavlanın sol köşesinden kır tayın üstüne bir ışık gölgesi düşüyor... Kapat orasını.”</p>
		<p>Koca Yusuf, gözsüz Yusuf ışıkların sızdığı delikleri nasıl bilirdi. Kır tayın sırtını sıvazlarken ışığın sızdığı yönü bilirdi. Eskiler derlermiş ki tavlada beslenen atın ışık gören yanı ham, güçsüz, yumuşak kalır, derlermiş. Belki Koca Yusuf bundan bilirdi.</p>
		<p>Koca Yusuf kır tayın sırtını yoklaya yoklaya, bir gün geldi ki tavlada bir ışık gölgesinin sızıltısı bile kalmadı. Ruşen düşünür, mübarek adamın gözleri kör, nasıl anlar, akıl almaz.</p>
		<p>Kır tay boy attıkça, geliştikçe, bu mucizeye Ruşen Ali şaşıyor, bundan dolayı da babası gözünde gittikçe muammalaşıyor, <span epub:type="pagebreak" id="page34" title="34"/>sihirbazlaşıyordu. Şu sümüklü tayın haline bakın! Az önceleri neydi, şimdi ne!</p>
		<p>Kırk gün bitmiş, ikinci kırk gün başlamıştı ki Koca Yusuf kır tayı, sabahtan akşama kadar bir iyice yokladı. Kır tayın üstünde, onun parmaklarının üç kere dokunmadığı hiçbir yer kalmamıştı. Akşamüstü oğlunu sesledi:</p>
		<p>“Oğul, oğul, iki gözüm oğul, gel gör ki kır tay, Kırat olmuştur. Ama nasıl bir Kırat olmuştur? Soyuna, babasına, ustasına layık bir Kırat mı, yoksa bir katır mı çıkmıştır bunca emek verdiğim kır taydan? Hele şunun bir maşkına bakalım. Kır tay bize gül mü verdi, yoksa ot bitirmez karaçalı mı? Şimdi var git, şu ark altındaki Beyin on iki öküzlük kötenle sürülmüş insan boyu deşilmiş tarlasına, boydan boya iki gün su bırak. Tarla bir çamur olacak ki, içine girdin mi gırtlağına kadar çamura gömüleceksin.”</p>
		<p>Ruşen Ali:</p>
		<p>“Baş üstüne baba. Emrin baş üstüne.”</p>
		<p>Ruşen Ali gitti, üç gün sonra geri geldi.</p>
		<p>“Tarlaya suyu bıraktım baba. Tufan gibi bir su bıraktım. Yer gök çamura kesti.”</p>
		<p>“Çek öyleyse Kıratı.”</p>
		<p>Baba oğul Kırata binip bir şafak vaktı, tarlanın başına vardılar. Tarla saatlarca uzayan, uçsuz bucaksız bir ovaydı. Bir çamur ovası.</p>
		<p>Baba oğlunu gözlerinden öptü. Eğildi çamura elini soktu.</p>
		<p>“Bu çamur olmuş tarlanın uzunluğu ne kadar çeker sence?..”</p>
		<p>“Bence bir günlük yol çeker.”</p>
		<p>“Hepsini böylece suladın mı?”</p>
		<p>“Hepsini.”</p>
		<p>“Şimdi öyleyse bin Kırata, oğul. Bin de tarlanın ortasından bir uçtan bir uca sür... Doludizgin sür.”</p>
		<p>Ruşen Ali babasının bu sözlerine karşı koyacak oldu.</p>
		<p>“Baba, sen görmüyorsun, yer gök çamur. Bir de bataklık ki, Kırat da ben de çamura batar kalırız. Bir gömülürsek çamura, bir daha bizi oradan kimsecikler kurtaramaz.”</p>
		<p>Koca Yusuf:</p>
		<p><span epub:type="pagebreak" id="page35" title="35"/>“Bin Kırata da sür, diyorum sana. Kalırsanız kalırsınız orada, gelirseniz, gözümün öcü, fakir fıkaranın öcü alındı demektir Beyden. Bin ata sür.”</p>
		<p>Ruşen Alidir ne yapsın emir büyük yerden, babasından... Karşı gelinmez ki... Ama bir türlü de bu çamur deryasına atı sürmeyi gözü kesmiyordu. Yüzü sapsarı olmuş, elleri titriyordu. Babasının gözü olsa da oğlunun bu korkusunu, perişan halini görse ona yüreği acırdı.</p>
		<p>“Bindin mi oğul ata?..”</p>
		<p>“Biniyorum, biniyorum.”</p>
		<p>Öylesine eli ayağı çözülmüştü ki Ruşenin, bir türlü ata binemiyordu. En sonunda canını dişine taktı ata atladı, gözlerini yumup atı mahmuzladı. Biraz sonra gözünü açıp baktı ki ne görsün, çamur denizinin ortasında, altındaki at da rüzgar gibi. Ne battıkları var, ne bir şey... Ruşen Ali gözlerine inanamadı. Bu at görünmez bir kanat mı takmıştı? Bir anda tarlanın öteki ucunu buldu. Sonra atın başını geri döndürüp babasının yanına geldi.</p>
		<p>“Üç kere git gel oğul, üç kere.”</p>
		<p>“Başım üstüne baba.”</p>
		<p>Atı gene doldurdu. Altındaki at uçuyordu.</p>
		<p>Üç seferini bitirdikten sonra geldi babasının yanında durdu:</p>
		<p>“Üç sefer tamam oldu baba.”</p>
		<p>“İn attan öyleyse. Al eyerini atın üstünden.”</p>
		<p>Çırılçıplak atı yoklamaya başladı. Tepeden tırnağa dokunmadık yerini bırakmamacasına.</p>
		<p>“Tırnağına azıcık çamur bulaşmış. Kırat iyi, iyi ama daha olmamış, evladım.”</p>
		<p>Kırk gün daha beslediler aynı minval üzre. Ruşen gene aynı suyu vurdu, çamur çıktı, bir adam boyu.</p>
		<p>“Bin Kırata, sür bakalım oğul, bu sefer Kırat bize ne gösterecek?”</p>
		<p>Oğlan ata eyer kapatıp bismillah çekip geldi üstüne. Bu sefer Kırat olmuş bir alıcı şahin. Gökten uçan kuşu alıyor. Bir aşağı bir yukarı... Çamur dizde, su boğazda, maşallah, Kırat tozlu yolda sekip gider gibi gidiyor. Geldi. Seyis, Kıratı gene tepeden tırnağa yokladı. Tırnağında bir damla kadar bir çamur bulaşığı buldu bu sefer de...</p>
		<p><span epub:type="pagebreak" id="page36" title="36"/>“Evladım, ne yapalım, gene olmadı.”</p>
		<p>Kırk gün daha beslediler.</p>
		<p>Gene tarlada üç aşağı beş yukarı... Seyis yokladı ki bu sefer Kıratın ayakları sanırsın yağ küleğine batmış, pırıl pırıl ediyor. Çamur zerresinin adı yok.</p>
		<p>“Tamam evladım!”</p>
		<p>Hemen yol tedarikine başladılar. Onlar yol tedarikinde olsunlar, biz verelim haberi Bolu Beyinden.</p>
		<p>Bu arada Bolu Beyinin tavlasındaki taylar da gelişip birer küheylan olmuşlardı. Tayları kimseciklerin aradıkları sordukları yoktu. Birden tavlada seyislerin karşısına iki küheylan çıkınca önce seyisler şaşırdılar.</p>
		<p>“Ula, bu atlar nereden geldiler? Hangi delikten girdiler bu tavlaya?”</p>
		<p>“Allah Allah... Şaştım kaldım. Daha önce var mıydı tavlada bunlar?”</p>
		<p>“Ula gözün çıksın senin. Daha önceden tavlada böyle küheylanlar olur da insan görmez olur mu? Baksana şu atlara, her biri bir alıcı şahine benziyor. Sen bu tavlada değil, şu koca dünyada böyle bir at gördün mü?”</p>
		<p>“Alımlarından yanlarına yaklaşılmıyor, bre maşallah!.. İnsan bakmaya doyamıyor. Yağızı mı güzel dorusu mu güzel? Hey maşallah, ikisi biribirinden güzel.”</p>
		<p>Bunlar böyle konuşmakta olsunlar, hemen haber Bolu Beyine gitti. Dediler ki:</p>
		<p>“Beyim, Beyim, duyulmadık, görülmedik bir şey oldu. Bugün tavlada iki at gördük. Nereden çıktıkları belli değil, yerden fışkırdı desek değil, gökten düştü desek değil... İki güzel at ki, biri yağız, birisi de doru, bakılır gibi değil, gözler kamaştırır. Hay maşallah!..”</p>
		<p>Bolu Beyi telaşlandı, hemen tavlaya koştu atların yanına geldi ki ne görsün, gözlerine inanamadı, şaşkınlık içinde kaldı. Atlara hayran kalmış, onlardan gözünü ayıramamıştı. Bir de düşünüp duruyordu. İçine de bir kurt düşmüştü.</p>
		<p>Neden sonra kendine gelince konuştu.</p>
		<p>“Tavlada ne kadar seyis varsa buraya toplansınlar.”</p>
		<p>Az sonra bütün seyisler toplandılar.</p>
		<p><span epub:type="pagebreak" id="page37" title="37"/>“Bu atların nereden geldiğini, neyin nesi olduklarını bana söyleyecek birisi çıkarsa içinizden, dilesin benden dilediğini.”</p>
		<p>Seyislerin içinden yirmi yaşlarında gösteren, çökük avurtlu, ince dudaklı, uzun kirpikli, kocaman gözlü, zayıf, dal gibi bir delikanlı ayrıldı. Beyin karşısına geldi. Delikanlının kafası da keldi.</p>
		<p>“Ben biliyorum Beyim. Bu atlar Koca Yusufun Osmanlı Padişahına armağan olarak seçtiği taylardır. Bunlara ben baktım, kim kimsenin haberi olmadan tavlada bunları ben besledim.”</p>
		<p>“Dile benden ne dilersen.”</p>
		<p>“Canıyın sağlığını dilerim, Beyim.”</p>
		<p>“Çok kötülük ettik Koca Yusufa, acaba ne yapsak da gönlünü alsak. Bunların bir tanesi de Koca Yusufta, öyle mi?”</p>
		<p>“Beli Bey, kır tayı Koca Yusuf aldı.”</p>
		<p>Bey kendi kendine dövünüp duruyordu. Ne etmişti de Koca Yusuf gibi bir adama inanmamıştı! Onu hıyanet bir adam yerine koyup öfkesine kapılmıştı!</p>
		<p>Bir seviniyor, bir yeriniyordu, içinden, “Osmanlıya bunlardan layık at dünyada bulunmaz. Bu ikisini Osmanlıya gönderirim, kır tayı da kendime alıkoyarım,” diyordu.</p>
		<p>“Seyis Yusufun gözlerini boşuna oydurduk. Boşuna oydurduk. Yazık. Yazık ama giden göz bir daha gelir mi?”</p>
		<p>Seyisin ışık dünyası karanlık olduktan sonra Bey pişman olmuş ne çıkar!</p>
		<p>Bey en güvenilir adamını Koca Yusufa gönderdi.</p>
		<p>“Bey selam saldı. Ben hata ettim, öfkeme kapılıp onun dostluğunu hıyanetlik sandım. Şimdi onun kardeşten de ileri bir dost olduğunu anladım. Onu gene tavlama seyisbaşı yaptım. Beni bağışlasın. Gelsin yeter ki, gelsin de bütün tavlamdaki atlar onun olsun. Malım mülküm onun olsun. Dilesin benden ne dilerse... Dileği yerine getirilecektir, dedi Bey. Her dileği yerine getirilecektir. Bir karşılık ver. Söyle Beye ne deyim?”</p>
		<p>Koca Yusuf hiçbir söze varmıyordu. Donmuş kalmıştı sanki.</p>
		<p>“Söyle Koca Yusuf, Bey senden bir çift kelam bekler.”</p>
		<p>Koca Yusufta gene ses yok.</p>
		<p>“Beye hiçbir sözün yok mu?”</p>
		<p>Taşta ses var, Koca Yusufta ses yok.</p>
		<p><span epub:type="pagebreak" id="page38" title="38"/>Beyin adamı Koca Yusufu konuşturamayacağını anlayınca koşarak Beye gitti, işi olduğu gibi anlattı. Bey hemen meseleyi çaktı.</p>
		<p>“Amanın yetişin uşaklar. Çabuk olun... Koca Yusufun hali kötü. Buradan kaçacak. Çabuk olun Kıratı ondan alın, gelin... Önce atı isteyin, sonra kaça satarsa atı, ne isterse verin alın.”</p>
		<p>Bu arada Koca Yusuf da başına geleceği hemen sezmiş, oğluna:</p>
		<p>“Aman oğul, çabuk eyerle Kıratı, çabuk çabuk, eyerle! Bey atlıları neredeyse doluşur kapıya, bizi yakalamak, Kıratı almak için hemen gelirler.”</p>
		<p>Ruşen atı eyerleyip ata binmiş, babasını da terkisine almıştı ki Beyin atlıları göründüler.</p>
		<p>“Kıratı Bey istiyor. Ver Kıratı.”</p>
		<p>“Yiğitse Beyiniz kendi gelip alsın elimden!”</p>
		<p>“Bey dedi ki, Kırat için ne dilerse dilesin benden. Kaç altın isterse, avuç avuç vereyim.”</p>
		<p>“Bir çift göz isterim Kırat için! Bir çift göz. Söyleyin Beyinize bir çift göz verirse Kırat kendisinin olur, yoksa ölene dek Kıratı göremez. Şimdi size bir sözüm var. Azıcık durun da dinleyin. Bunu da Beyinize olduğu gibi söyleyin.”</p>
		<p>Seyis Yusuf, oğluna seslendi:</p>
		<p>“Oğul, oğul, iki gözümün ışığı, dünyanın yakışığı oğul, ver şu sazımı bana. Beye söyleyecek bir iki sözüm var.”</p>
		<p>Seyis Yusuf tel ehli idi. Aldı sazı sinesine, geldi sözün binasına, bakalım ne diyecek Bolu Beyi atlısına:</p>

		<blockquote>
			<p>Dinleyin ağalar dinleyin beyler</p>
			<p>Sorarım bunları bir gün olur ki</p>
			<p>Adam olup koç Kırata binince</p>
			<p>Kırarım belleri bir gün olur ki</p>
			<p>Ararım Beyleri bir gün olur ki</p>
			<br/>
			<p>Al yanağım kızıl kana bulandı</p>
			<p>Akan kandan coşkun sular bulandı</p>
			<p>Düşman ne söyledi Beyim inandı</p>
			<p>Ararım bunları bir gün olur ki</p>
			<p>Ararım Beyleri bir gün olur ki</p>
			<p><span epub:type="pagebreak" id="page39" title="39"/>Ben yükümü dağ başına çözersem</p>
			<p>Sıra sıra koç yiğidi dizersem</p>
			<p>Yiğitler destinde bade süzersem</p>
			<p>Ararım bunları bir gün olur ki</p>
			<p>Ararım Beyleri bir gün olur ki</p>
			<br/>
			<p>Ben Yusuf Bey idim kendi başıma</p>
			<p>Düşürürüm koç yiğidi peşime</p>
			<p>Ruşen Alim çıkar dağlar başına</p>
			<p>Ararım sizleri bir gün olur ki</p>
			<p>Sorarım bunları bir gün olur ki</p>
		</blockquote>

		<p>Bolu Beyinin adamları baktılar ki Kırat gidiyor, hemen gelip Beye haber verdiler. Dediler ki hal keyfiyet böyle böyle. Ve de türküyü o anda olduğu gibi Beye söylediler. Bey türküyü bir dinledi, bir daha dinledi.</p>
		<p>Ta yüreğinin kökünden bir eyvah çekti:</p>
		<p>“Eyvah ki eyvah! Eyvah ki akılsız başım. Eyvah ki öfkeli başım. Eyvah ki eyvah...”</p>
		<p>Bolu Beyi başına geleceği biliyordu da onun için böyle hayıflanmıştı. Başına geleceği nereden biliyordu? Çünkü o Koca Yusufu tanıyordu. Onun ne yaman, ne yiğit, ne sözünün eri bir kişi olduğunu öğrenmişti. Az buz zaman değil, belki on beş yirmi yıl bir arada yaşamışlardı. Onun Koca Yusufta tanıyamadığı bir yön kalmış, o da onun başına işte böyle büyük işler açmıştı. Bolu Beyi Koca Yusufun nasıl bir huyunu bilememişti? Koca Yusuf dostuna, işine hıyanetlik yapar mı, yapmaz mı? İşte şimdi onu da öğrenmişti. Koca Yusuf dostuna ve de işine hıyanetlik yapmaz.</p>
		<p>Koca Yusuf gibi bir adam böyle zehir zemberek bir türküyü boşuna göndermezdi. Koca Yusuf gibi adamlar boş yere zort atmazlar. Dağlardan, gelecek günlerden, öç almadan söz ediyor. İyilikle yola gelmezse Koca Yusufu kötülükle yola getirmeli. Mademki yeniden seyisbaşılığı kabul etmedi, mademki gözümü isterim dedi, onu kötülükle yola getirmekten başka çare yok.</p>
		<p>Bolu Beyi en güvendiği adamlarını başına topladı, dedi ki:</p>
		<p><span epub:type="pagebreak" id="page40" title="40"/>“Elimizi çabuk tutalım, yiğitlerim. Kör aldı Kıratı gidiyor. Onun bir bildiği var ki bana böylesine meydan okuyor. Bir bildiği olmasa da aslında Kör Yusuf yiğit, bir orduya bedel bir adamdır. Onda o göz, bende de Kırat acısı varken biz bir daha dost olamayız. Çabuk olup arkalarından yetişin. Kıratı ellerinden alın ve de baba oğul ikisinin birden icabına bakın. Kör ile oğlunu kaçırırsak ilerde başımıza büyük gaileler açacaktır. Belki bizim atlar yetişemez Kırata. Doru tayla yağız tayı da alın. Belki onlar yetişirler.”</p>
		<p>Bolu Beyi bir el çırptı, adamları geldiler.</p>
		<p>“Buyur Beyimiz.”</p>
		<p>“Bana Reyhan Arabı çağırın.”</p>
		<p>Az sonra Reyhan Arap geldi, bir dudağı yerde, bir dudağı gökte derler ya, işte öyle iri bir adamdı bu Arap. Bolu Beyinin de birinci cengaveriydi. Boyu ulu bir çınara benzerdi. Elleri yaba gibi, gözleri fincandı. Hani üç adam bağdaş kursa da omuzlarının başına otursa, amma da yerimiz bolmuş derler ya, öyleydi bu Reyhan Arap.</p>
		<p>Altında da bir atı vardı ki Reyhan Arabın, gökte uçan kuşu tutar. Reyhan Arap bu atı peri padişahından çalıp getirmişti. Reyhan Arabın altındaki at, peri padişahının kırk günlük yolu bir dakikaya indiren atıydı.</p>
		<p>Uzun sözün kısası şudur ki, insanın bir ordusu olacağına, bir Reyhan Arabı olsun yeter de artar bile. Anasından doğdu doğalı Reyhan Arabın sırtını kul olan yere getirememişti. Atına da alıcı kurt, şahin, yeryüzündeki hiçbir yaratık ulaşamamıştı. Reyhan Arabın atı esen ulu yelleri bile geçerdi.</p>
		<p>İşte böyle bir Reyhan Araptı bu Arap. Çocuklar, kadınlar, çok yürekli olmayan kişiler Reyhan Arabın yüzüne bakamazlardı. Öylesine keskin, şimşek gibi, öfkeli gözleri vardı ki, Reyhan Arabın yüzüne bakanın ödünü koparır.</p>
		<p>Reyhan Arap Bolu Beyini canından ileri tutar, onun öl dediği yerde ölür, kal dediği yerde kalırdı. Reyhan Arap da Bolu Beyinin övüncüydü. Bolu Beyinin şu dünyada iki övüncü vardı. Birisi dünyada eşi menendi bulunmaz atları, öteki de onun Reyhan Arabı.</p>
		<p>“Reyhan, iyi dinle beni. Bu sözüm yabana atılacak bir söz değildir. Kör Yusufun bana gönderdiği türküyü duydun mu?”</p>
		<p><span epub:type="pagebreak" id="page41" title="41"/>“Duydum, Beyim.”</p>
		<p>“Kör Yusuf o türküde ne demek ister Reyhan? Hiç fikredip, lafın derinine indin mi?”</p>
		<p>“İndim, Beyim.”</p>
		<p>“Kör Yusuf demek ister ki, yeryüzündeki Beyler bir yana, ben bir yanayım. Kör Yusuf der ki, yeryüzündeki bütün Beylere harp ilan ettim. Başında da Bolu Beyi. Ne dersin Reyhan?”</p>
		<p>“Seyis Yusuf o türküde öyle söylüyor, Beyim.”</p>
		<p>“Koca Reyhan, Kör Yusuf boş yere laf sallamaz, öyle mi?”</p>
		<p>“Seyis Yusuf çok yiğit bir adamdır. Üstelik de akıllıdır. Üstelik de iyiler iyisidir. Bir evliya kadar temizdir.”</p>
		<p>“O şimdi dağa çıkacak başımıza bela kesilecek. Hırlıyı hırsızı toplayacak, caniyi, katili, eşkıyayı, yol keseni toplayacak, başımıza bela kesilecek.”</p>
		<p>“Ve de kesilir, Beyim.”</p>
		<p>“Öyleyse Reyhan oğlum, atına binecek, ölü ya da diri, oğluyla Kör Yusufu bana getireceksin. Benim atlılar yola çıktılar ya, onlardan umudum yok. Haydi, uğur ola...”</p>
		<p>“Sağ ol Beyim, hemen, az sonra getirip kellelerini önüne atarım. Ama Yusuf iyi, bulunmaz bir adam...”</p>
		<p>Atlılar, Bolu şehrinden çıkıp Koca Yusufla oğlunun çoktan arkasına düşmüşlerdi. Reyhan Arap da atını atladı, tek başına Koca Yusufla oğlunun arkasına düştü. Ama içinde bir dert vardı. Onun için bir duruyor, düşünüyor, sonra atını doludizgin sürüyordu. Beyi ondan zor bir iş istemişti. Koca Yusufu Reyhan Arap çok severdi. Üstelik de o iki gözden yoksundu. İki gözden yoksun bir kişiye yiğit olan el kaldırır mıydı? İki gözden yoksun bir kişiydi, yiğit olan yiğit tutar da onu düşmanı olan Beye götürür müydü? Sonra elalem ne derdi? Koca Reyhan Arap iki gözden yoksun, üstelik de canciğer arkadaşını öldürür mü? Ya da tutar Beye getirir mi? Bütün dünya da böyle bir Reyhan Arabı lanetlemez mi? Ona mendebur oğlu mendebur demez mi? Yüzüne de tükürmez mi?</p>
		<p>Ama öte yandan da Bey emretmişti. Beyin emri yerine getirilmez mi? Beyi ona gücenmez mi? Beye hay hay Beyim, Seyis Yusufu gözümden iste, hemen alır gelirim dememiş miydi? Koca Yusuf kaçar kurtulur da, dağlarda şahlığını ilan ederse, Beyi <span epub:type="pagebreak" id="page42" title="42"/>ona ne derdi? Bir de işin başka yönü vardı. Elalem demez mi ki Koca Reyhan Arap, yeri göğü titreten Reyhan Arap gitti de iki gözden yoksun bir körle, on yedi yaşında bir oğlanın hakkından gelemedi. Koca Reyhan Arapta iş kalmamış. Reyhan Arap foşlamış demezler miydi? Velhasıl, Koca Arap doluya koyuyor almıyor, boşa koyuyor dolmuyordu.</p>
		<p>Biz haberi verelim Koca Yusuftan. Baba, oğul atın üstüne yumulmuşlar, uçarcasına gidiyorlardı. Sevinç içindeydiler. Kaçıp kurtulmanın, bir de Kıratı ele geçirmenin sevincinde. Onlar böyle gidedursunlar, Ruşen Ali başını çevirip arkasına bakar ki, kara bulut gibi bir sürü atlı arkalarına düşmüş gelir. Bir toz duman, bir kıyamet ki deme gitsin. Arkalarından gelen öylesine karanlık, öylesine büyük bir kara toz bulutu ki içinde ne kadar at olduğu belli değil, yüz mü, bin mi, on bin mi hiç belli değil. Kara bulutun içinden arada şimşekler gibi nal ışıltıları çakıyor.</p>
		<p>Oğul babasına söyledi:</p>
		<p>“Baba arkamızdan bir kara bulut gelir. Bulutun içinde atların nalları çakıp gelir. Bulut o kadar büyük ki, içinde ne kadar atlı var, belli değil. Çok uzaktalar. Belki cirit atlıları bunlar. Cirit oynuyorlar.”</p>
		<p>Koca Yusuf işi anladı. Gelenlerin kim oldukları belliydi. Hem de gün gibi ortadaydı.</p>
		<p>Koca Yusuf:</p>
		<p>“Onlar cirit atları değil, oğul. Onlar Bolu Beyinin atlıları. Canımızı almaya gelirler, oğul. Asıl atın dizginlerine, çal üzengiyi Kıratın böğrüne.”</p>
		<p>Ruşen Ali babasının bu halini görünce iyice telaşlandı. Korkusunu da belli etti. Koca Yusuf bunu anladı.</p>
		<p>“Oğlum senin yüreğine korku düştü. Senin yüreğine varsın korku düşsün, bir diyeceğim yok. Sana daha önce bunu söylemeliydim. Oğul... Şimdi söylüyorum. At, binicisine bağlıdır. Atın üstündeki binicisi cesursa, at da cesurdur. Düşünceli dalgınsa, at da dalgın olur. Kederliyse, at da öyle. Sevinçliyse, at da sevinçli olur. Yılgınsa, at da öyledir. Korkarsa at da korkar. Korkudan titrerse, at da titrer. Bak oğul, bak, ata bak... Dizleri titremeye başladı. Haydi oğul, yüreğinden şu korkuyu sil at, yoksa at bizi dağlarımıza götüremeyecek. Bak, gittikçe hızı ke<span epub:type="pagebreak" id="page43" title="43"/>siliyor. Korkma, gelen atlı ne kadar kalabalık olsa da Kırat bizi alır götürür. Yetişemezler onlar.”</p>
		<p>Babasının verdiği güven Ruşen Alinin yüreğine su serpti. Elinin ayağının titremesi kesildi. Bununla birlikte Kıratın da titremesi durdu. İçine bir cesaret geldi. Kanat takıp uçtu, gözden yitti. Soylu atlar böyledir işte. Kırat da soyluların soylusu.</p>
		<p>Ne kadar uçsa gitse de Kırat, ne de olsa toy, üstünde de iki dağ gibi adam, kanat taksa da bu ağırlıktan dolayı kanatları yorulur. Kıratın bastığı yerlerden ateş çıkıyor ama ne fayda.</p>
		<p>Az gittiler, uz gittiler, derelerden sel gibi, tepelerden yel gibi, çamur dizde, su boğazda, kayalardan dağlardan, ormanlardan bataklardan aşarak ödünç almış un gibi toza da toza gittiler. Yokuş çıktılar, eniş indiler. Kıratın burun delikleri körük gibi inip inip kalkıyordu.</p>
		<p>Ruşen Ali arkasına dönüp baktı ki kimsecikler yok.</p>
		<p>“Baba, görünürlerde kimsecikler yok. Geride kaldılar. Bana kalırsa, onlar cirit atlısıydılar.”</p>
		<p>Koca Yusuf bıyık altı gülümsedi:</p>
		<p>“Cirit atlısı olmaya cirit atlısı değildiler ya onlar, sen öyle say... Yavaşlatma sür atı.”</p>
		<p>Ruşen Ali hamdı. Ata binmeye alışkın değildi. Bu yüzden bacakları yorulmuştu. Ne kadar sürse de yılgındı, yorgundu. Onun bu yorgunluğu ata da geçiyordu. Koca Yusuf bu kadarcık bir zamanda hamlayıp yorulan oğluna acıyordu. Acıyordu ama, içinden de ha şimdi, ha birazdan ulaşacak Beyin atlıları diye korkuyordu.</p>
		<p>Derken oğlunun korku dolu sesini duyup içinden “eyvah!” dedi.</p>
		<p>“Baba, baba! Baba, kapkara, kapkara... Arkamızdan kapkara bir bulut toz geliyor. Amma ne de tez geliyor! Baba onlar bizden tez geliyor.”</p>
		<p>Koca Yusuf baktı ki gene atın bacakları feldirdemeye, at da yavaşlamaya başladı. Çok güvenli bir sesle:</p>
		<p>“Dünyanın yakışığı, alemlerin ışığı oğul, onlar bize ulaşamazlar. Kırata bu dünyada hiçbir at ulaşamaz. Sen yüreğini düzelt yeter ki, oğul. Yüreğinden korkuyu at oğul, at. Atmazsan yandık. Haydi oğul, topla kendini...”</p>
		<p><span epub:type="pagebreak" id="page44" title="44"/>Oğul kendini azıcık topladı, Kırat da uçmaya başladı.</p>
		<p>“Baba, baba, toz bize yaklaştı... Toz bize yaklaşınca yarıldı, içinden bir doru tay çıktı.”</p>
		<p>Doru tay gün ışığında kızıl bir ışık parçası gibi, bir yalım dili gibi onlara doğru sünüyordu.</p>
		<p>“İyi bak, doru mu dedin?”</p>
		<p>“Doru, baba. Yıldırım gibi geliyor. Neredeyse soluğunu ensende duyacaksın. Öyle yaklaştı. Yetişiyor baba, yetişiyor!”</p>
		<p>Doru tay, biliyoruz ki, anasından doğarken kumluğun üstüne düşmüştü, ol sebepten kumlukta yürüyemezdi. Koca Yusuf da bunu biliyordu.</p>
		<p>Kıratın bacakları gene feldirdemeye başlamıştı.</p>
		<p>Koca Yusuf, Ruşen Aliyi güçlendirdi.</p>
		<p>“Korkma oğul, korkma, yiğidim. Doru at bize yetişemez.”</p>
		<p>“Ne diyorsun baba, deli misin sen? İşte yetişti bile. Aramızda ya bir arşın var, ya da yok.”</p>
		<p>“Aldırma oğul, aldırma. O bizim doru taydır, yetişemez. Çevir Kıratın başını kumsala.”</p>
		<p>Ruşen Alidir verdi Kıratın başını kumsala... İçindeki korkusu da azaldı. Elbette babası, atı kumsala sürdürmekle bir şey biliyordu.</p>
		<p>Maşallah, Kırat kumsalda ham tarlayı herkeder gibi ortalığı yarıp gidiyor. Doru tay ise kumun kenarına gelince direkledi kaldı. Öldür Allah bir adım atamıyor.</p>
		<p>Doru tay orada direkleyip kaladursun, bizimkiler Kıratın üstünde kumluğu kuş gibi aştılar. Kumluktan çıktıktan sonra da bir düz ovaya düştüler. Gene epeyce yol aldılar. Ruşen Alinin yüreğine cesaret doldukça Kırat daha çok koşuyor, Kırat koştukça da Ruşen Ali daha çok cesaretleniyordu.</p>
		<p>“Baba, kurtulduk, ne gelen var ne giden. Kimsecikler yok. Düz bir ovadayız. O kadar uzaktalar ki... O kadar uzakta olmasalar, bu düz ovada görünürlerdi. Kurtulduk!”</p>
		<p>“Daha belli değil, oğul... Daha belli değil. Sür atı.”</p>
		<p>Ovayı geçtiler, bir yamacı tırmanırlarken Bolu Beyi atlısı gene geldi kavuştu. Kara bir bulut gibi üstlerine doğru süzülüyorlar.</p>
		<p>“Baba, gene bir koca kapkara toz geliyor. Gene bizden tez geliyor!”</p>
		<p><span epub:type="pagebreak" id="page45" title="45"/>Koca Yusuf, sakin sakin:</p>
		<p>“Aldırma, gelsin gelsin,” dedi. “Ulaşamazlar.”</p>
		<p>“Ulaşıyorlar baba. Şimdi de şimdi de baba, tozu yarıp bir yağız at fırladı bize doğru. Yıldırım gibi, ok gibi geliyor. Yetişti yetişecek. Şimdi ne yapayım, baba?”</p>
		<p>“Çevir Kıratın başını kepir taşlığa. Çevir de görelim maşkını ok gibi gelen yağız tayın.”</p>
		<p>Yağız tay da doğduğunda anası onu taşlığa doğurmuş, ayakları taşa değmişti, taşlı yerde koşmak değil, yürüyemezdi bile. O da geldi taşlıkta direkledi kaldı. Öldür Allah bir adım atmıyor. Kırata gelince, hay maşallah taştan taşa, kayadan kayaya keklik gibi sekip gidiyor. Bu ne biçim at, cin midir, peri midir, nedir, hay maşallah! Gittiği yer orman olsa ağaçların doruklarına basa basa gidecek, hay maşallah!</p>
		<p>Koca Yusuf:</p>
		<p>“Oğlum, bizimkilerden, Kıratın kardeşlerinden kurtulduk şimdilik. Başka kardeşi çıkmazsa artık bize hiçbir atlı yetişemez.”</p>
		<p>Bir bataklığa daldılar.</p>
		<p>“Baba, bu sefer de arkamızdan bir kula geliyor...”</p>
		<p>“Çevir oğlum atın başını yola. Kulalar ters olurlar.”</p>
		<p>Ruşen Ali atın başını yola verdi. Kula da yola gelince direkledi kaldı. Yoldan bir çakırdikenliğe düştüler. Çakırdikenlikten bir fundalığa vardılar. Fundalık tüm menekşeydi, esen yeller menekşe kokuyordu. Menekşe kokusu Kıratın da, Ruşen Alinin de, Koca Yusufun da dizlerini çözdü. Onları yarı baygın bir hale getirdi. Kırat, menekşelikte yavaşladıkça yavaşladı.</p>
		<p>“Baba, baba! Bir at daha seçildi geliyor. Bu atlı tek başına geliyor. Toz bulutu gözükmüyor. Bu atlı öylesine geliyor ki, öylesine sünüyor ki yüz atlı bir arada geliyor dersin. Yetişiyor, baba.”</p>
		<p>“Nasıl bir at?”</p>
		<p>“Abeş bir at.”</p>
		<p>Heyecanını oğluna belli etmeden tekrar sordu:</p>
		<p>“Nasıl bir at?”</p>
		<p>“Abeş bir at dedim, baba.”</p>
		<p>“Üstündeki adam nasıldır, oğlum.”</p>
		<p><span epub:type="pagebreak" id="page46" title="46"/>“Üstündeki adam kapkaradır.”</p>
		<p>“Kapkara mı?”</p>
		<p>“Kapkara... Bu gelen çok çabuk geliyor. Ötekilerden hızlı geliyor. Atı da kendisi de ötekilerin birkaç misli, baba... Öyle hızlı geliyor. Yetişiyor, baba. Şimdi atı nereye süreyim?”</p>
		<p>“Sürülecek yer yok oğlum. O gelenin adı Reyhan Araptır. Onun önünden hiçbir yaratık kurtulamaz oğlum.”</p>
		<p>“Öyleyse ne yapayım, baba?”</p>
		<p>“Çek atın başını da Arabı bekleyelim. Belki Allah onun o taş yüreğine bir yumuşaklık verir de kurtuluruz. Yoksa kurtulmanın bir mümkünü çaresi yok.”</p>
		<p>“Öldürürse baba?”</p>
		<p>“Öldürür öldürür. Suya giren ıslanır. Şimdi sen aşağı in de bana kocaman, kaldırabileceğin kadar bir taş ver.”</p>
		<p>Ruşen Ali hemen attan atladı, taşların içinden kocaman bir taş seçti ki, ben deyim on okka, sen de on beş okka. Koca Yusuf taşı aldı, yeninin altına sakladı, atın başını da Reyhan Arabın geldiği yöne çevirip bekledi.</p>
		<p>“Bana Reyhan Arap derler!” diye bir nara attı Arap. “İyi ki durup beklediniz. Sıçanın deliğine, kuşun kanadının altına girip saklansaydınız sizi gene bulur çıkarırdım.”</p>
		<p>Arap öyle bir Arap ki, fıkara çocukcağızın onu görünce dudağı çatlayıp kan akmaya başladı. Arap öyle bir Arap ki, hay maşallah, Kör Memedin erkek mandası gibi.</p>
		<p>Koca Yusuf sezer ki Ruşen Alinin korkudan aklı karışmış... Oğluna acır. Reyhan Arap bildiği gördüğü Arapsa görenin ondan korkmamasının hiçbir mümkünü yok. Ne yapsın, atını Arabın üstüne sürer ve de Arabın atının dizginini kavrar.</p>
		<p>“Dur, Arap, sana bir çift sözüm var. Dur kıpırdama, sesini de çıkarma.”</p>
		<p>Aldı bakalım Koca Yusuf, Reyhan Araba ne söyledi:</p>

		<blockquote>
			<p>Aman Arap kıyma bize</p>
			<p>Yol ver gidek işimize</p>
			<p>Satın aldım iki göze</p>
			<p>Aman düşme peşimize</p>
			<br/>
			<p><span epub:type="pagebreak" id="page47" title="47"/>Arap rahmeyle gözüme</p>
			<p>Uyma Beylerin sözüne</p>
			<p>Mil çekti iki gözüme</p>
			<p>Gel karışma işimize</p>
			<br/>
			<p>Zarbınla gezdin cihanı</p>
			<p>Yoluna koymuşum canı</p>
			<p>Bir oğlumun ilk avını</p>
			<p>Gel çok görme ikimize</p>
			<br/>
			<p>Koca Yusuf der amanı</p>
			<p>Gönülden kaldır gümanı</p>
			<p>Unutma gani Süphanı</p>
			<p>Dokunma gel göçümüze</p>
		</blockquote>

		<p>Koca Yusuf türküsünü bitirir bitirmez, Reyhan Arap narayı basar ki yer gök inler:</p>
		<p>“Yalvaracaksan Allaha yalvar, Koca Yusuf. Bilirsin ki bana yalvarmanın bir faydası olmaz. Çabuk, çabuk in attan da atı ver. Haydi çabuk.”</p>
		<p>Koca Yusuf baktı ki Arapta din iman yok. Ne kadar yalvarsa yakarsa bir faydası olmayacak. Yönünü tam Araptan yana döndü. Onu konuşturarak başının yerini şavulladı. Sonra da gök gürlemesi gibi bir nara savurdu. Tam bu sırada da yeninin altından çıkardığı taşı kafası budur diye Araba havale eyledi. Arap taşı tam alnının çatından yedi. Kanlara bulanarak, ayakları üzengide atın tırnağının dibine tepesi üstü yığıldı.</p>
		<p>Bunu gören Ruşen Ali bir şaşırdı ki olmaya gitsin. Bu sefer de çocukcağızın dudağı şaşkınlıktan çatlayacaktı.</p>
		<p>“Arap başı kesilmiş bir ördek gibi yerde can çekişiyor, baba. Bir dağ gibi Arap.”</p>
		<p>“Görmüyorum, oğul. İyi oldu imansıza. Durma hemen var da kellesini kes. Kes de kellesini atının terkisine bağla. Atı onun kellesini doğru Bolu Beyine götürür. Bolu Beyi de bir daha arkamıza böyle akılsız bir Arap göndermez.”</p>
		<p>Ruşen Ali vardı, Arabın ayaklarını üzengiden çıkardı, Arabı yolun ortasına doğru çekmeye çalıştı. Arabın bir bacağını bi<span epub:type="pagebreak" id="page48" title="48"/>le yerinden kaldıramadı. Ne yapsın çocuk, o da vardı Arabın göğsü budur diye göğsünün orta yerine oturdu, hançerini çekti. Arabın gırtlağına yapıştı, hançeri dayadı. Baktı ki, o koskocaman Arap ağlıyor.</p>
		<p>Arap inleyerek:</p>
		<p>“Kıyma bana Koca Yusufun oğlu,” dedi. “Yiğit yiğide kıymaz. Bağışla canımı. Ömrüm oldukça bir daha senin yoluna çıkmayacağım.”</p>
		<p>“Baba, bu Arap hüngür hüngür ağlıyor... Beni öldürme diyor. Ne yapayım onu?”</p>
		<p>Koca Yusuf:</p>
		<p>“Bırak onu. Bırak da gitsin. Ama elini onun kanına bula. Bula da şu kayaya var beş parmağını bas. Orada Arabın kanından bir mühür kalsın. Arap bir daha karşına çıkarsa, beş parmağını göster ona. Ettiği yeminler aklına gelir.”</p>
		<p>Arabın göğsünden inen Ruşen Ali, onu kaldırmaya çalışır ama, ne fayda, Arabı bir türlü yerinden oynatamaz.</p>
		<p>“Baba, Arabı atına bindiremiyorum. Ne yapayım onu?”</p>
		<p>“Bırak gel, bırak gel. O az sonra kendine gelince atına biner gider.”</p>
		<p>Böylece, bu son belayı da atlatıp yönlerini ulu dağlara çevirdiler.</p>
		<p>Az sonra Bolu Beyi atlıları geldiler ki ne görsünler. Reyhan Arap perişan bir halde yolun tozlarına belenmiş, kan içinde inleyip durur. Arabı atına bindirip kös kös geriye döndüler.</p>
		<p>Onlar dönedursunlar, bizimkiler ora senin, bura benim, derken bir ulu dağın başına geldiler. Kırat iyice yorulmuş, boynu düşmüş. Bu onun ilk böyle uzun bir yolda koşmasıdır. Hem de üstünde iki adam. Hem de dağ, bataklık, orman içinde.</p>
		<p>Koca Yusuf attan iner inmez oğlunu sesledi:</p>
		<p>“Oğul, oğul Kırat yoruldu. Şimdi tut onu, başından çekerek yarım saat gezdir. Sonra sula, sonra yem ver. Ondan sonra tımar et. Benden sana öğüt ki nerde olursan ol, ister harpte, ister ölümde, istersen kırk günlük açlıkta ol, istersen yorgunluktan öl, uykusuzluktan ayakta duramaz ol, ama kendine bakmayacaksın ilkin Kırata bakacak, onun her hacetini görecek, ondan sonra kendine bakacaksın. Nazlı bir çocuğa bakar gibi ba<span epub:type="pagebreak" id="page49" title="49"/>kacaksın ki, Kırat sana kardeş olsun. Sana şunu söyleyeyim ki oğul, bin atın olacağına bir Kıratın olsun. Bir ordun olacağına bir Kıratın olsun. Ben taşı Reyhan Arabın kafasına tam alnının ortasına isabet ettirince sen çok şaştın değil mi? Şaşkınlıktan, lal oldun değil mi? Bu kör adam bu taşı gözü açıklardan daha iyi Arabın tam alnının çatına nasıl yapıştırdı dedin, değil mi? İşte o taşı Arabın alnının çatına ben yapıştırmadım. O taşı onun tam alnının çatına Kırat yapıştırdı. O, üstündeki adamın iki gözden yoksun olduğunu biliyordu. Ben taşı tam elime alınca, altımdaki at öyle bir hareket yaptı ki taş gitti Arabın alnının çatına yapıştı. Seni arkadaş değil, kardeş değil, baba değil, seni cümle darlıklardan Kırat kurtaracak. Bunu böyle bil. Şunu da şöyle bil ki Kıratı ihmal ettiğin gün, ona sevgin azaldığı gün başına belaların en büyüğü gelecektir.”</p>
		<p>Koca Yusuf oğluna Kırat üstüne daha birçok öğütler verdi ve sözünü şöylece bitirdi:</p>
		<p>“Kırat yanında oldukça hiçbir şeyden korkma... Ama bir gün baktın ki Kırat yanında yok, sen de dağları bırak, var bir köye yerleş çiftçi ol. O zamana kadar öcümü alamamışsan bile vazgeç, Kıratsız hiçbir şey yapamayacağını bil.”</p>
		<p>Ruşen Ali Kıratı gezdirmeye götürdü, suladı, tımarladı, geldi babasının yanına.</p>
		<p>Vakit yaz vaktı demiştik. Dağların tam misafir aldığı sıralar. Türlü çiçekler açmış, çam kokusu nane kokusuna, püren kokusu salep kokusuna, gül kokusu sümbül nergis kokusuna karışmış, mest eden bir koku... Ormandan efil efil bir yel eser. İncecik, okşayan bir yel. Sular şıkır şıkır. Dallarda yaz kuşlarının sesi, koyaktan bülbül sesleri gelir. Bir kayalıkta batan güneşe yönlerini dönmüş sürmeli geyikler. Bir cennet dünya ki ortalık dünya derim sana... Dünya dünya olunca işte böyle bir dünya olmalı. Olmalı da insanoğlu şöyle bir sere serpe yaşamalı.</p>
		<p>Kırat tam başlarının ucundaki ağaca bağlı. Kütür kütür yemini yiyor. Yamçılarını altlarına serdiler. Seyis çok yaşlı bir adam. At belini bıkınını kırıp bütün gün onu haşat etmiş. Gözlerini tatlı bir uyku bürüdü. Başını taşın üstüne koymasıyla horlayıp geçmesi bir oldu.</p>
		<p><span epub:type="pagebreak" id="page50" title="50"/>Bugün bütün acılardan sonra, kıtlıklardan, zulümlerden sonra onun en mutlu bir günüydü. Böyle tatlı bir güne kavuşacağını bundan önce ona söyleseler mümkünü yok onu inandıramazlardı.</p>
		<p>Mutlu adamın uyuması başkadır. Kuşlar gibi hafif, temiz, pırıl pırıl, dokunsan bozulacak, uçacakmış gibi nazlı uyur. Gece, koku yüklü esen yel, yıldıza boğulup ipiltiye kesmiş gökyüzü bu vakitte nen çalıyorlardı.</p>
		<p>Düşünde gördü ki bulundukları yer Bingöllerin başıdır. Bingöller dünyanın bir cennetidir. Kuşlar, geyikler, tilkiler, kurtlar yatağıdır. Bu dağlardan binlerce ak köpük saçan sular fışkırıp, uçarcasına ovaya yönelir. Düşünde sakalı yedi karış, sakalına gün vurdukça şavklanan, ala bürünmüş bir yaşlı pir gördü. Pir ona çocuksu çocuksu gülüyordu. Koca Yusuf da bu çocuk yüzlü sakalı ak kişiye gülümsedi. Sakalı ak pir, Koca Yusufun elinden tuttu. Bir süre ellerini avuçlarının içinde tutup okşadı. Elleri sıcacık, dosttu. Sonra birden ayağa kalkıp gözden yitti.</p>
		<p>Ulu kayalıklar, yüzyıllık ağaçlar çevirmişti dört bir yanı. Birden uzaklardan gürleyen, kayalıklarda yankılanan bir ses duydu:</p>
		<p>“Gaflet gözlerini aç ihtiyar. Gaflet gözlerini aç! İlerdeki dereden ala şafakta bir su gelecek. Suyun üstünde üç köpük var. İyi dinle beni. Suyun üstünde üç köpük var. Üç köpük... Biri yeşil, biri sarı, öteki de boz... Bu köpükleri bir kaba alır, içersin. Gözlerin açılır, gencelir, sapasağlam olursun.”</p>
		<p>Seyis Yusuf hemen oğlunu uyandırıp gördüklerini ona bir bir anlattı:</p>
		<p>“Oğul, git köpükleri bekle,” dedi.</p>
		<p>Ruşen Ali de kalktı, vardı derenin başına. Bu kadar az bir zamanda başına neler gelmişti, olur şey değil. Karanlıktan, sarp, yüce dağlardan süzülüp gelen dereden karanlığa bir ince şırıltı dağılıyordu.</p>
		<p>Dere, karşı, karanlık ulu dağdan iniyordu. Karşıdaki ulu dağ gittikçe karanlıklaşıyor, kabarıyor, büyüdükçe büyüyordu. Dağ büyüdükçe karanlıklaşıyor, göz gözü görmez oluyordu. Bir karanlık korku ki almış dört bir yanı. Sesler de büyüyordu. Karanlık, gittikçe ululaşan dağ, gittikçe koyulaşan karanlık, git<span epub:type="pagebreak" id="page51" title="51"/>tikçe uğultu halini alan sesler sanki Ruşen Aliyi daha iyice korkutmak içindi. Ruşen Ali derenin kıyıcığına bir çalının içine yumuldukça yumulmuş, korkusundan eli ayağı buz kesilmiş, tir tir titriyordu. Doğanın, karanlıkların ortasında yapayalnız kimsiz kimsesiz kalmıştı. İnsana, hayvana karşı insan yiğit olabilirdi. Ama gelen bu karanlığa, bu dünyayı ikiye ayırmış, karanlıktan daha karanlık bir perde gibi gerilmiş, üstüne yürüyen dağa, bu başını döndüren, kulağını sağır eden seslere karşı elinden ne gelirdi ki... Koskocaman delikanlı çalının köküne öylesine sarıldı büzüldü ki bir topacık kaldı.</p>
		<p>Gökyüzüne baktı, gökyüzündeki yıldızlar da biribirlerine girmişler, kimi oradan oraya akıyor, kimi kümelenmişler, bir araya gelmişler tozutarak, bir top olmuşlar, karanlıktan karanlığa uçuyorlar. Bir ulu yıldızın arkasına belki on bin yıldız düşmüş, altın bir bulut gibi toz çıkararak savrularak kovalıyorlar. Gökyüzünde bir kaynaşma ki, görülmüş değil. Gökyüzü dalgalı bir deniz gibi çalkanıyor, deliriyor, kuduruyor. Ruşen de üstündeki dehşet çalkantıdan kurtulmak için yere yapıştıkça yapışıyor.</p>
		<p>Bir ara uykusu gelir gibi oldu. Gökyüzüne baktı gökyüzü durulmuş. Hemen kalkıp kaçmak istedi ama bacakları tutmadı. Öylesine korkmuştu. Çarnaçar yere oturdu.</p>
		<p>Başı dönüyordu. Yüreği daralarak bekliyordu. Bu gece sabah olacak, ala şafak gelecek miydi? Buraya geldi geleli belki bir yıl oluyordu. Belki beş yıl da sürecekti...</p>
		<p>Kulağı kirişteydi. Bu korkunç uğultunun arasından bir kuşun parlamasını bile kaçırmıyor, hemen ayağa fırlıyordu. Birkaç saatta öylesine korkmuştu ki, bu korku ona bir ömür boyu yeterdi.</p>
		<p>Acaba üç köpük gelirken dünya ne hale gelecekti? Mümkünü yok, Ruşen Ali gidip de üç köpüğü alamayacaktı.</p>
		<p>Dünya, yıldızlar, karanlık, dağlar, ağaçlar, sular biribirine karıştı, her ağacın başında bir yıldız şimşeği çakıyor.</p>
		<p>Her taşın altından bir zelzele gürültüsü geliyor. Dünyanın bütün insanları, hayvanları bir araya gelmişler basıyorlar çığlığı. Ruşen Ali edemedi gözlerini yumdu. Belki böylece rahat edecekti. Gerçekten de gözlerini yumması ona iyi geldi. Uğultular gittikçe diniyor. Ruşen Alinin bedeni de uyuşuyordu. Sonra ortalık <span epub:type="pagebreak" id="page52" title="52"/>derin bir sessizliğe büründü. Ruşen Ali gözlerini açmaktan korkuyordu. Gözünü açarsa, gene gürültülerin, karanlığın, perde gibi gerilmiş ulu dağın üstüne geleceğini sanıyordu.</p>
		<p>Derken, derin bir sessizlik içinde, yaprak kımıldamazken azıcık uyukladı. O uyuklamakta olsun, şafak da gelip çattı.</p>
		<p>Dağların başından alaca duman kalkıp, ıhırcık karanlık çekilince, karşı ulu dağdan top patlar gibi bir gürültü koptu. Ruşen Ali gözlerini açıp ayağa sıçradı. Baktı ki ortalığı göz kamaştıran bir aydınlık doldurmuş, yüce dağdan da Kızılırmak gibi bir koca su yekinmiş gelir ki ama ne yekinmiş gelir! Dağı taşı önüne katıp gelir. Üstünde de birer yıldız gibi parlayan üç köpük. Köpükler öyle ışık saçıyor ki, her biri güneşten bir parça dersin. Üstündeki köpüklerden yekinmiş gelen Kızılırmak büyüklüğündeki su tüm ışığa kesmiş, içinin tekmil balıkları, dibinin kumları, çakılları, kayaları görünüyor. Suyun dibine bir ışık vuruyor ki suyun dibindeki her bir çakıl birer yıldız parçası gibi gözüküyor.</p>
		<p>Ruşen Ali:</p>
		<p>“Allah, Allah, hay Allah!” dedi. “Bu ne iştir.”</p>
		<p>Hemen suya dalıp köpüklere doğru yüzdü. Önce yeşil ışığa vardı onu aldı, sonra sarıyı, sonra da boz köpüğü aldı. Köpükler sudan çıkınca, ortalık öylesine aydınlandı ki, sanki gün üstüne bir gün daha doğdu.</p>
		<p>Köpükleri almış giderken bir susadı ki, yüreği yanmaya başladı, içinden geçirdi. “Ulan, şu köpüğün birisini içsem ne lazım gelir ki?”</p>
		<p>Sonra gene içinden, “yazıktır, içmeyeyim, bu köpükler babamın gözlerini açacak,” diye geçirdi.</p>
		<p>Yürüdükçe yol uzuyor, güneş de kızdırıyordu. Köpükleri içmeden babasına yetiştirmek için koşuyordu. Koştukça da susuyordu. Dili bir karış dışardaydı artık. Yorulmuştu ki koşamıyordu. Artık içinin yangını dayanılmaz bir hal almıştı ki, avucundaki köpüklerden birisini, yeşilini içti. Birden içi soğudu, aydınlandı. Bir ışık gibi hafifledi. Bir hoş oldu ki, bu hoşluk dünya oldu olalı hiçbir insanın başına gelmemiştir. Bu şevkin yarım dakikası için insan ömrünün varını verir.</p>
		<p>Boyuna da mırıldanıyor:</p>
		<p><span epub:type="pagebreak" id="page53" title="53"/>“Geriye kalan iki köpük babama yeter de artar bile. Bir çift göz nedir ki şu ışık içinde balkıyan iki köpük açamasın?”</p>
		<p>Tam bunları konuşurken gene yüreği yanmaya, dili damağı kurumaya başladı. Bu sefer ölse de yitse de, susuzluktan çatlasa da elindeki köpükleri içmeden babasına götürecekti. Gene koşmaya başladı. Koştukça terliyor, terledikçe içi yanıyor. Bir ara o hale geldi ki:</p>
		<p>“Yandım Allah!” diye bağırdı. Ve tam bu sırada da sarı köpüğü başına dikti.</p>
		<p>Bedeni bu sefer daha büyük bir tat içinde kaldı.</p>
		<p>“Bari şu elimdeki köpüğü babama ulaştırayım. Eğer gözü açılacaksa bir köpükten de açılır. Ölsem de yitsem de susuzluktan çatlasam da, artık bu boz köpüğü içmeyecek, babama ulaştıracağım.”</p>
		<p>Sarhoştu. Öyle bir sarhoşluk ki hiçbir sarhoşluğa benzemez. Dünyanın bütün çiçeklerinin kokusu, tazeliği kanında. Başı kokuların tadında.</p>
		<p>Güneş öyle bir yakıyor ki, kavuruyor. Derisi gövünüyor. Yüreğinde bir ateş harmanı. Yan ha yan...</p>
		<p>Tam babasının yanına üç adım kadar bir şey kalmışken durdu, bir adım atamadı. Bir gözü köpükte, bir gözü de babasında. İki cami arasında kalmıştı. Babasına mı gitse, yoksa köpüğü mü içse? Babasına gitmek için adımını atıyor, sanki kırk kat urganla bağlamışlar gibi ayağını bir daha yerden kaldıramıyordu. Bir süre kendi kendisiyle böyle amansız bir cebelleşmeye girdi.</p>
		<p>“Babam nasıl olsa ihtiyar. Nasıl olsa bir iki yıl içinde ölecek. Gözü açılınca n’olacak. Zaten köpük de gözü açar mıymış? Nerede görülmüş üç küçücük köpüğün gözleri açtığı? Haydi diyelim üç köpük onun gözünü açabilirdi, ama dayanamayarak ikisini içtik. Birisi işe yarar mı ki?”</p>
		<p>En sonunda kendi kendisini iyice kandırıp, boz köpüğü de kafaya dikti. Bu sefer tattan iyice mest oldu, yarı baygın, yalpalayarak babasının yanına geldi.</p>
		<p>“İyi ki içtim onu da,” diyordu kendi kendine. “İyi ki içtim köpükleri... Bundan sonra ölsem de gam yemem. Bir dünya değil, bin dünya gördüm, yaşadım bu ak köpüklerde...”</p>
		<p><span epub:type="pagebreak" id="page54" title="54"/>Babası ayak tapırtılarını duyunca oğlunu sesledi:</p>
		<p>“Köpükleri aldın geldin mi oğul?”</p>
		<p>Ruşen Ali bir süre ne diyeceğini şaşırdıktan sonra:</p>
		<p>“Baba, su gelmedi ki dağdan, ben sana köpükleri getireyim...”</p>
		<p>Koca Yusuf yutar mı, gün görmüş adam, işi hemen anladı. Zaten bunun böyle olacağını da az çok kestirmişti.</p>
		<p>“Oğlum, o içtiğin köpükler helal olsun. Ama kıymetini bil. İçtiğin köpüğün yeşili seni aşık etmiştir. Şimdi sen bundan sonra bir hak aşığısın. Bundan sonra teller elinde ses verir, sazının üstüne saz, sözünün üstüne söz gelmez. Sarı köpük sana kırk manda gücü vermiştir. Sırtını hiç kimse, hiçbir insanoğlu yere getiremez. Dünya durdukça da bileğini bükecek insan yeryüzüne gelemez. Üçüncü köpük, ab-ı hayattır. Sen gayrı ebedi hayata kavuştun. Sen ölümsüzsün. Dünyanın sonuna kadar yaşayacak, kıyamet gününü de göreceksin. Var yolun açık olsun. Ama şu Bolu Beyinde de öcümü korsan, babalık hakkım sana haram olsun. On parmağım yakandadır,” dedi. Gözlerinin açılmadığına üzüldü ama oğlunun da şah yiğit olmasına o kadar sevindi...</p>
		<p>“Var yürü evladım, bu yerler sana gerekmez. Git Çamlıbele mekan tut. Yiğit olan arkasını ya beye vermeli, ya da dağa vermeli,” dedi. Yürek kaynadı coştu. “Bundan sonrasını dil ile söylesem dilime ateş düşer de yanar. Ver oğlum sazı da tel ile söyleyeyim.”</p>
		<p>Aldı bakalım sazı, oğluna ne öğüt verecek Seyis Yusuf:</p>

		<blockquote>
			<p>Akar abıhayat biter yemişler</p>
			<p>Aslan gibi bu dağlarda kalmalı</p>
			<p>Yürü oğlum burda aslanlar yatar</p>
			<p>Aslan yatağında aslan olmalı</p>
			<br/>
			<p>Buralardan kalkıp gitmeli düze</p>
			<p>Allah yardım eder burada bize</p>
			<p>Almalı kervanı çıkmalı yüze</p>
			<p>Bu dağlarda mesken tutup kalmalı</p>
			<br/>
			<p><span epub:type="pagebreak" id="page55" title="55"/>Topuzu çekmeli yola durmalı</p>
			<p>Bezirgan bozmalı çerçi vurmalı</p>
			<p>Fakirler donatıp, aç doyurmalı</p>
			<p>Koğan aslan gibi alıp gelmeli</p>
			<br/>
			<p>Seyis Yusuf derler benim adıma</p>
			<p>Rahmetme bir kulun asla dadına</p>
			<p>İşte nasihatim budur zatına</p>
			<p>Kesmeli kervanı alıp gelmeli</p>
		</blockquote>

		<p>Ruşen Ali babası sözünü bitirince:</p>
		<p>“Bu Çamlıbel nere ki?” diye sordu.</p>
		<p>“Yavrum, sen nereye mekan kurarsan Çamlıbel orasıdır ama, şimdi sana söyleyim, nerede mekan tutacağını. Şu güneşe karşı dağı görüyor musun?”</p>
		<p>“Görüyorum, baba.”</p>
		<p>“O dağda bir ak bayır balkıyıp durur, onu görüyor musun?”</p>
		<p>“Görüyorum, baba.”</p>
		<p>“İşte gideceğin yer orasıdır. Orasına Çamlıbel derler. Arabistandan, Gürcistan, Firengistan, Acemistan ve Hindistandan gelen yollar oradan geçer. Bu yolların en önemli geçit yeri orasıdır. Buralara gelen her kervan yalnız ve yalnız oradan geçer. Başka geçit yok. Sen işte bu geçidi tutacaksın. Baç alacaksın. Ta ki Bolu Beyinin askerinden çok askerin ola. Tüccarlardan okkalık, çerçilerden ufaklık, bezirganlardan ondalık alacaksın. Bir kervan kesince mutlaka ve mutlaka bir oba donatacaksın. Adının duyulduğu yerde fakir fıkara kalmayacak.”</p>
		<p>“Baçı nasıl alırım, baba?”</p>
		<p>“Orasını gayrı bana sorma. Bu güç, bu dil, bu tel sende varken, nasıl kervan kesileceğini de sen bilirsin. Ama ver sazımı da sana bunu telle söyleyeyim ki artık yüreciğin iyice rahat etsin. Bir şeyi unutmadan söyleyim ki bir de senin altında Kırat var ki, korkma, bir orduyla savaşa gir. Kırat orduları bozar. Önüne geleni kapar, ardına geleni teper, orduları bozar.”</p>
		<p>Aldı sazı sinesine, girdi sözün binasına, bakalım Seyis Yusuf ne söyledi, ne öğüt verdi gencecik oğlunun kafasına:</p>
		<blockquote>
			<p><span epub:type="pagebreak" id="page56" title="56"/>Bir yiğit haykırıp meydana girse</p>
			<p>Arka verip sığınacak yer gerek</p>
			<p>Çamlıbele metin kale yapmağa</p>
			<p>Kendi yiğit özü metin er gerek</p>
			<br/>
			<p>Hay n’olanda oğlum Ruşen n’olanda</p>
			<p>Zor düşmanı bölük bölük bölende</p>
			<p>Padişahın divanına varanda</p>
			<p>Dil tutulur, dil tutar er gerek</p>
			<br/>
			<p>Sıra sıra koç yiğitler dizersin</p>
			<p>Alayları bozuk bozuk bozarsın</p>
			<p>Barhanayı Çamlıbele çözersin</p>
			<p>Burda sana barınacak yer gerek</p>
			<br/>
			<p>Göğüs gerek arka verek dağlara</p>
			<p>Hizmet edek bahçelere bağlara</p>
			<p>Şöhret vermek için nice illere</p>
			<p>Burda sana devlet gerek sur gerek</p>
			<br/>
			<p>Eyvan gerek oturmaya yaz ile</p>
			<p>Bir de sanki mey doldura naz ile</p>
			<p>Yiğitlerin kumandasın saz ile</p>
			<p>Vermek için yakışacak dil gerek</p>
			<br/>
			<p>Seyis Yusuf tamamladı öğüdü</p>
			<p>Sen tamam et yirmi bin yiğidi</p>
			<p>Gözlerim görmüyor suçum ne idi</p>
			<p>Koyma kıyamete burda el gerek</p>
		</blockquote>

		<p>Söz tamama erince babası dedi ki:</p>
		<p>“Oğlum, benim gözlerim gayrı açılmaz. Sen Körünoğlu oldun. Adın Köroğlu kalsın. Haydi yolun açık olsun,” dedi hemen oraya düştü, ölüverdi. Köroğlu babasını soydu, yıkadı, ona kokulu çiçeklerden bir kefen yaptı, mezarına indirdi, üstüne de mersin dalları koydu, toprakladı, atına bindi, çevirdi atın başını... Yumruğunu kaldırdı Boluya doğru salladı. Çamlıbele doğru ata acılı bir mahmuz salladı.</p>
		<p><span epub:type="pagebreak" id="page57" title="57"/>Al Allah delini zapteyle Köroğlunu...</p>
		<p>İşte böyle, Köroğlu, al Allah delini zapteyle Köroğlu kulunu dedi, ata bir mahmuz salladıktan sonra, Çamlıbele yollandı. Çamlıbel karşısında bir cennet bahçesi gibi açıldı. Artık varı yoğu Çamlıbeldi. Çamlıbelde anasından yeniden doğuyordu. Belki de muradına bile eremeden Çamlıbelde bir iki demeden ölüverecekti. Ya da şanlı şöhretli bir Köroğlu olacaktı ki adı kıyamete kadar gidecek, insanlar onu insan dostu, insan kardeşi olarak bilecek, onu ermişliğe yükseltecekti. Köroğlunun yüreğinden bütün iyilikler geçerdi de bir gün ermişliğe ulaşacağı hiç mi hiç geçmezdi. Yeter ki insanın içinde iyilik olsun, onun erişemeyeceği hiçbir yücelik yoktur. İnsan, gönlü kadar büyüktür. Köroğlu gençti, bunu biliyordu.</p>
		<p>Köroğlu karşısında dumana batık, çiçekler içinde yeşiller içinde nennilenen Çamlıbele yurt tutmaya gidiyordu ki içine bir acı çöktüğünün farkına vardı: “Ula nedir ki bu içimdeki?” derken, der ikirciklenirken birden aklına düştü. Çamlıbelde yurt tutulur, Çamlıbelde kervan kesilir, dünyanın da en namlı yiğitleri başına toplanır, toplanır ama bir şey eksik kalır, o da nedir? Ne olacak bir kadın! O kadın da kim ola ki? Kim olacak, Bolu Beyinin kız kardeşi, Ruşen Alinin çocukluk arkadaşı ve de beşikkertme nişanlısı Telli Nigar. Telli Nigar aklına düşünce Köroğlunun yüreğinin kökü cızzz etti. Yurt yuva kurmadan, babasının öcünü almadan, Çamlıbele kale dikmeden bir can yoldaşı bulup getirmek... O da hazırdı. O da canından çok sevdiği Telli Nigardı. Ama... Aması vardı. Daha yeni kaçıp kurtulmuştu Bolu Beyinin elinden. O da babası sayesinde kurtulabilmişti o zebella Arabın elinden. Babası vurup düşürmüş de o Arabı kesememişti bile. Şimdi daha dün Bolu Beyinin elinden kurtulmuşken tatlı canını zor kurtarmışken, nasıl olurdu da yeniden Bolu şehrine girer, girer de Bolu Beyinin kız kardeşini alır da kaçardı. Bu olmayacak bir işti. Olmayacak bir işti ama, Telli Nigarsız da Çamlıbele yuva kurulmazdı. Şimdi Köroğlu ateş üstündeydi. İçindeki korkuyla, yalnızlıkla birlikte içindeki aşk da büyüyordu.</p>
		<p>Atın dizginini üstüne atmış öyle dalgın düşünceli Çamlıbele doğru çıkıyordu. Kuşlar ötüşüyor, efil efil yeller esiyor, Çam<span epub:type="pagebreak" id="page58" title="58"/>lıbelde çam kokuları, sümbül, nergis, itburnu çiçeği kokusuyla karışıyordu. Yosun tutmuş pınarlar şırıldıyor, mor menekşe pınar kıyılarında morarıyordu.</p>
		<p>Az sonra atın başını Çamlıbelden ovaya doğru çevirdi. Dümdüz, ucu bucağı belirsiz ovanın ortasında parmak kadar kalmış atlı yalnız, çaresiz, dört dönmeye başladı. Ovada bir çalı karartısına, bir su pırıltısına, bir kuş sesine gidiyor, dolanıp duruyor, sonra da atın başını gene Çamlıbele çeviriyor, Çamlıbele giderken gene atın başını ovaya çeviriyordu. Kırat da altında, kulaklarını düşürmüş, bir ölümcül eşek gibi içine yumulmuş, o da üstündeki sahibi gibi düşünceli, umutsuz, yılgın başını oradan oraya, oradan oraya vuruyordu.</p>
		<p>Sonunda gün kavuşurken atın başını Boludan tarafa çevirdi. Gün kavuştu, karanlık oldu, o atı daha sürüyordu. Sabaha kadar Bolu yönüne atı karanlıkta böylece sürdü.</p>
		<p>Tanyerleri ışırken, ovada bir ulu suyun kıyısında kocaman bir ağacın altında atından indi. Çok yorulmuştu. Hem kafası hem de bedeni... Yorgun argın oraya uzandı. Öylesine uykusu gelmişti ki yere oturur oturmaz kendinden geçti, karanlık uykulara gömüldü. Uyandığında ağaçtan sızan bir gün ışığı alnının ortasına vurmuştu.</p>
		<p>Heybesinde bir parça kuru ekmeği kalmıştı. Çıkardı, suda yumuşatarak yedi. Kırat başını eğmiş, düşüncelere dalmıştı. Şimdi derisi kemiğine yapışmış burnundan sümükler boşanmış, ölümcül, zapzayıf, yağar olmuş, üfürsen yıkılacak bir taya benziyordu. Hani Bolu Beyi taylığında onu görmüş de Seyis Yusufun gözlerini oydurmuştu. İşte şimdi Kırat tam o zamanki kır taya benziyordu. Köroğlu Kıratın bu ölümcül haline üzüldü. Kırat hep böyle mi kalacaktı? Kırat babasını da kendisini de aldatmış, bu dağlara düşürmüş sonra da bu hale mi gelmişti? Olamazdı, olamazdı ama... İşte Kırat da göründüğü gibiydi.</p>
		<p>O böyle üzülüp dururken Kırat birden silkindi, eski haline geldi. Eski halinden de daha beter. Köroğlu bu hali görünce sevincinden ne yapacağını bilemedi.</p>
		<p>Köroğlu bu şaşkınlık içinde ne yapacağını bilemezken Kırat geldi onu eteğinden yakaladı, üstüne fırlattı. Birden doludizgin ovada süzülmeye başladı. Köroğlu birden fark etti ki Kı<span epub:type="pagebreak" id="page59" title="59"/>ratın her iki yanından iki kanat çıktı. Kanadı çıkınca Kırat gökyüzünde uğunmaya başladı. Köroğlu artık Kıratın onu nereye götürdüğünü bilmiyordu. Böyle uçarak bir gece yol aldılar. Üstlerinde savrulan yıldızlar ve altlarında hışıldayan sular, ormanlar, uyuyan şehirler, köyler. Tam gün atarken Kırat bir yamaçta durdu. Yamaç öylesine ormanlıktı ki ağaçlardan gökyüzü gözükmüyordu.</p>
		<p>Köroğlu gözünü açtı baktı ki karşıda Bolu şehri... Demek Kırat onun ikircikli durumunu sezmiş, alıp onu buraya getirmişti.</p>
		<p>Demişler ki hileyi de yiğitliği de Köroğlundan öğren. Doğrusu da bu. Yiğitlikte de, hilede de şu yeryüzü, yeryüzü oldu olalı Köroğlunun üstüne bir adam daha görmedi.</p>
		<p>Orada önünde yüzlerce koyunu ile bir çoban sürüsünü otlatıyordu.</p>
		<p>Köroğlu çobana seslendi:</p>
		<p>“Çoban kardeş, çoban kardeş senden bir dileğim var.”</p>
		<p>Çoban çok sert, kendine güvenen, iri yapılı, yürekli bir adamdı. Köroğlunun sesini duydu ama aldırmadı...</p>
		<p>“Çoban... Çoban sana diyorum... Anladın mı? Duymadın mı? Heeeeyt... Çoban... Gelsene bu yana...”</p>
		<p>Çoban şöyle bir başını kaldırdı, ondan yana baktı, sonra gene başını hiçbir şey yokmuşçasına geri indirdi...</p>
		<p>“Çoban... Çoban... Sana diyorum be... Çobanlar başı... Sana diyorum... Duymuyor musun?”</p>
		<p>“Duysam ne olacak duymasam ne olacak... Hey delikanlı...”</p>
		<p>Eeee... Şimdi Köroğlu ne yapsın... Varsa çarpışsa... Belki de gücü yetmez. Bir hakaret ki altından kalkılmaz. Bu çoban öyle güçlü görünüyor ki şu yandaki ağacı kavrasa dibinden söker götürür.</p>
		<p>Sert mi davransa aşağıdan mı alsa? Böyle düşünüp duruyor bir yandan da öfkeleniyordu. Öfkesine yenilip de çobanla karşılaşsa çobana gücü yeter mi? Gücü yetse de çobanı alt etse neye yarar ki... İşine gecikir...</p>
		<p>Bir anda fırladı çobanın yanına vardı...</p>
		<p>Boynunu büküp:</p>
		<p>“Çoban amca, çoban amca... Çoban amca senden bir dileğim var. Bana yardım edersen hayıra girersin.”</p>
		<p><span epub:type="pagebreak" id="page60" title="60"/>Köroğlu yumuşacık olmuş, o az önce bağırıp çağıran adamdan şimdi eser bile kalmamıştı.</p>
		<p>Çoban durdu, onu bekledi, gülümsedi.</p>
		<p>“Söyle yavrum ne istiyorsun?”</p>
		<p>Dimdik bakışlı, yiğit çoban bir baba şefkatindeydi.</p>
		<p>“Senden bir dileğim var ki, o kadar zor bir dilek değil... Yerine getirirsen sevaba girersin...”</p>
		<p>Çoban:</p>
		<p>“Gel buraya evladım. Başına bir iş mi geldi? Söyle ki bana, başındaki bütün dert ve belaları başından defedeyim. Yolunu mu kestiler, yollarını keseyim. Paranı mı aldılar, paralarını alayım. Evlerini mi yıktılar, evlerini yıkayım. Kafanı mı bastılar, kafalarını basayım. Aç mısın susuz musun, karnını doyurayım... Bir şeye muhtaç mısın, Allaha şükür bende her şey var... Sana hazinelerimi açayım...”</p>
		<p>O konuşurken Köroğlu içinden fikreyliyordu. Demek ki görünüşe aldanmamalı... Atalar ne demiş, kepenek altında er yatar, demiş. İşte tam da bu çoban için söylemiş. Bir kişi çobansa da, hiçbir adama öyle tepeden, öyle adam saymazcasına bağırmanın bir yakışığı yok. Öyle değil mi, Ağalar Beyler?.. Dinleyenler söyleyenler?.. Haklı söze Hacı Emmim ne desin?</p>
		<p>Çoban:</p>
		<p>“Kim olduğunu, nereden gelip nereye gittiğini bilmem. Bilirim ki sen dünyanın en iyi arkadaşına, böyle bir Kırata sahipsin ki... Kıyamete kadar sırtın yere gelmez. Altındaki Kırata, yani senin can bir arkadaşına baktım, işte uzaktan, diyarımıza bir adam oğlu adam gelir ki analar doğurmamış, dedim. Derken oğul senin sesini duydum. Sesin bir ses ki, ne altındaki ata, ne de sana yakışan bir ses... Sesin öyle bir ses ki, şu küçücük dağları ben yarattım, büyükleri de dedemden kaldı diyen bir ses. Sana bir öğüdüm olsun ki, kulağına küpe yap da bu öğüdümü ölünceye kadar taşı kulağında. Ömrün oldukça hiçbir adama böyle tepeden, böyle karıncaya bağırır gibi bağırmayacaksın. Bilmediğin insanlara böyle davranman senin çiğliğini gösterir. İnsanlara böcek gibi, karınca gibi bakamazsın. Şu evren içinde ne kadar yaratık varsa en kutsalı insandır. <span epub:type="pagebreak" id="page61" title="61"/>Hiçbir insanı küçük göremezsin, aşağılatamazsın. İnsanı aşağılatan önce kendisini aşağılatmış demektir. Kendine saygısı olan, olumlu, sağlıklı bir adam başkalarına da en büyük saygıyı duyar.</p>
		<p>“Sen bana bağırdığında sesinde kendini yüksekte tutan bir hava vardı da yavrum onun için sana öyle karşılık verdim. Kusura bakma. Sonra da öğrendim ki sen kötülüğünden değil bilgisizliğinden, görgüsüzlüğünden, gençliğinden öyle davranırsın. Ne olursan ol, ister padişah ister bey, ister dünyaları zaptetmiş kumandan ol... İnsanlara saygıyı yitirdin mi yandın bittin, on paralık oldun demektir. Sen yanında bu Kırat varken kötü yollara sapamaz, insanlara kötülük edemezsin... Söyle benden ne istersin?”</p>
		<p>Köroğlunun yüzü kıpkırmızı kesilmiş, çobanın yüzüne bakamıyor, gözlerini yerden kaldıramıyordu. Gerçekten bu çobandan çok utanmıştı. İşte bu çoban belki de bir ermişti. Bir ermişti de karşısına bu sıkıntılı gününde çıkmıştı.</p>
		<p>“Öğütlerin başım üstüne çoban amca... Kusuruma kalma, başım çok darda da ağzımdan öyle yakışıksız, sert sözler çıktı bir insan için. Hakkın var... Dileğim şudur ki... Dileğim şudur ki... Dileğim...”</p>
		<p>“Oğul söyle dileğini... Her ne ise yerine getireceğim...”</p>
		<p>“Dileğim şu... şu... şu... dur ki... Ben senin kılığına girmeliyim... Sen de benim giyitlerimi alıp benim kılığıma gireceksin... Olur mu?”</p>
		<p>“Olur olur ama oğul, olur olur ama, bir kendine bak, bir de bana... Senin bütün gövden benim şalvarımın bir bacağına girer... Ben de senin hiçbir şeyini giyemem... Parmağımın ucunda kalır... Bak işte bir yolunu bulursan değişelim...”</p>
		<p>“Öyleyse amca sen neden öyle dedin? Ne dilersen yerine getiririm, dedin... Haydi getir bakalım...”</p>
		<p>Çoban gülümsedi...</p>
		<p>“İstediğin bir kat çoban giyiti olsun oğul... Senin boyunda, senin bedeninde bir oğlum var ki... Giyiti sana tıpatıp uyar... Bin atına da çadırıma gidelim. Bir de sen çok aç bir adama benzersin. Allah bilir ki dört beş gündür ağzına bir lokma koymamışsın. Öyle görünür. Ama gençliğin var... Gençliğinle beslenir<span epub:type="pagebreak" id="page62" title="62"/>sin. Gel çadırıma hem karnını doyur, hem de giyitlerini değiş... Hem de yorgunluğunu al...”</p>
		<p>Çoban önde Köroğlu arkada yola düştüler çadıra doğru... Bir koyak aştılar, başka bir koyağa vardılar. Bir değirmenin köprüsünü geçtiler... Sonra dağların, ormanların, kayalıkların, rüzgar gibi akan ulu suların arkasından düz, çayırlı çimenli bir ova açıldı.</p>
		<p>Som yeşile kesmiş bir ova... Otlar, çiçekler, menekşeler, naneler diz boyu... Bu som yeşil, bu ulu ovanın ortasında yedi göbekli bir kara çadır kabarıp duruyordu. Çadıra vardılar. Bu çadır hiç de bir çoban çadırına benzemiyordu. İyi giyinmiş kızlar, yakışıklı gençler. Binbir nakışta kilimler... Bu bir çoban çadırına değil bir saraya benziyordu. Çadırı görünce Köroğlu öyle bağırdığına daha çok utandı.</p>
		<p>Köroğlu çadıra girince ona çok saygıda bulundular. Sanki çadıra inen bir on sekiz yaşında delikanlı değil de bir derebeyiydi.</p>
		<p>Köroğlu yemeğini yedi, hoş beşten sonra uyudular. Köroğlu günlerdir uyuyamadığı rahat bir yatakta uyudu... Sabahleyin kalktı ki başucunda bir bohça, bohçada bir kat giyit. Bohçayı açtı, içinden tam kendine göre bir çoban giyiti çıktı. Köroğlu hemen giydi ki, bir çoban çocuğuna benzedi. O çoban giyitini giyer giymez bir kız geldi, onun giyitlerini bohçaya koydu, bohçayı da aldı heybesinin gözüne yerleştirdi.</p>
		<p>Çoban Köroğlunu uğurlarken:</p>
		<p>“Yolun açık olsun oğul. Bahtın güzel olsun. Sen bu dünyada istediğine erişeceksin.”</p>
		<p>Köroğluna bu da bir büyük güven verdi.</p>
		<p>Çoban Köroğluna kim olduğunu, nereden gelip nereye gittiğini, ne iş yaptığını sormamıştı. O da çobana sormadı. Bu ne biçim iştir, böyle çoban dünyada görülmemiştir, demedi. Onu olduğu gibi kabul etti.</p>
		<p>Şimdi gel biz haberi Telli Nigardan verelim.</p>
		<p>Telli Nigarı Osmanlı Vezirinin oğlu istemişti. Telli Nigar ne yapsın? Kardeşi zalimlerin zalimi Bolu Beyi, isteyen belaların belası Osmanlı Vezirinin oğlu. Onların elinden de hiçbir kurtuluş yok. Ben daha evlenmiyorum, diye bir süre direnmiş fakat <span epub:type="pagebreak" id="page63" title="63"/>hiç kimseye bir şey anlatamamıştı. Köroğlundan ise hiçbir umudu yoktu. Telli Nigar son çaresizlikte kalmış bir insan umudundaydı. Şu karşı dağların ardından doğacak bir günü bekliyordu. Umudu karşı dağın ardındaydı. Köroğlunu düşünüyordu. Gitti gideli ondan hiçbir ses çıkmamıştı. Ne olmuştu, acep? Ölmüş müydü kalmış mıydı? Ölmüş de kimse kendisine mi söylemiyordu? Çünkü herkes Telli Nigarın Köroğlunu canından çok sevdiğini, niçin hiç kimseyle evlenmek istemediğinin sebebini biliyordu. Kel vezirin oğluyla evlenmek zorunda kalırsa Telli ne yapacaktı? Niçin razı olmuştu onunla nişanlanmaya? Telli Nigar bir kurnazlık düşünmüştü. Hiç kimseyi şüphelendirmek istemiyordu. Hem nişanlanmış, hem de hazırlığını yapıyordu. Kaçmak kolaydı ama yakalanmamak zordu. Çünkü Bolu Beyinin eli kolu uzundu. Kuşun kanadının altına, yılanın deliğine de girse onu bulurdu Bolu Beyi. Onun için sıkı tertibat almalıydı. Telli Nigarın çalışması bunaydı işte. Düğün gününe kadar da bir şeyler, bir mucize bekleyecek, mucize gerçekleşmez, Ruşen Ali gelmezse Telli Nigar kaçacak yıllarca da olsa diyar diyar dolaşıp sevdiğini bulacaktı.</p>
		<p>“Kocakarı olurum da, belim bükülür, kemiklerim incelir, gözümün feri çekilir de öyle kalırsam, gene de Körünoğlu, ille de Körünoğlu... Körünoğlu ölmüşse o zaman da kıyamete kadar hiçbir erkek eli değemez elime.”</p>
		<p>İşte Telli Nigar böyle diyordu da başka bir şey demiyordu.</p>
		<p>Kırat bir kuş gibi süzülerek Bolu şehrinin kıyısına indi. Bolu şehrine girerken birden Kıratın kulağı kuyruğu düştü, uyuz bir at olup çıktı. Uyuz ki uyuz, yüzüne iğrenmeden, kusacağın gelmeden bakamazsın... Öteki, az önceki, aslanlar gibi, ak kanatlı Kıratı koydunsa bul. Bu at mümkünü yok o at değil... Bir şey dünyada bu kadar değişebilir mi? Kırata bu ölümcül atın şu kadarcık benzer yeri olsa insanın yüreği yanmaz. Şimdi Köroğlunun altındaki at bir uyuz eşekten farksız.</p>
		<p>Köroğlunu bu kılıkta görenler, onun yüzüne bile bakmazlar. Çoban kılığına girince o da öyle bir değişti ki... Babası görse tanımaz.</p>
		<p>Geceydi. Köroğlu kuytu bir hana girdi. Bu hanı çocukluk günlerinden tanırdı. Fakat kimse onu tanımadı.</p>
		<p><span epub:type="pagebreak" id="page64" title="64"/>Burda adamlardan öğrendi ki Telli Nigarı Osmanlı Vezirinin oğlu istemiş. Yarın düğün hazırlığı var. Malum ya, erenler oturmuş ırmağın kıyısına herkesi dengi dengine, dengi dengine yazar suya atarlarmış. Tabii ki bir Bey kızını bir Vezir oğluna yazacaklar. Körünoğlunun nişanlısıymış kız. Kimin aklına gelir ki... Bir Bey ki babasının gözünü oymuş, oğlan babasıyla kaçmasa da Boluda kalsaydı bile kız kardeşini Bey Körünoğluna verir miydi?</p>
		<p>Vezir oğlu çöpten çelebi, surat yoksulu... Ama kimin umrunda. Babası Koca Osmanlı Veziri, hazineleri de para dolu. Beyin aradığı Körünoğlu gibi bir erkek değil. Herif malını iki kat, beş, altı, on kat etmeye çalışıyor. Arkasını da bir iyice Osmanlıya dayayacak. Bundan iyi fırsat mı olur? Vezir oğlu isterse kötürüm olsun, isterse deli, sarsak olsun. Ona ne, bir kız değil mi? Bir kız, kardeşi uğruna kendini feda etmezse ona da insan mı denir? Nigar Hatuna da kız kadın demeye kimsenin dili varmaz. Şahbaz bir yiğitten daha da yiğit. Bolu Beyleri sülalesi böyle bir insan daha görmedi. Padişah olacak bir kızdır Telli Nigar. Böyle bir Vezir oğluna layık mı Telli Nigar? Yazık ki, dünya bir yağlı kuyruk yiyene. Hiç aklına gelmez kim kazana kim yiye. Bolu Beyi de bir gün göçüp gidecek bu dünyadan... Telli Nigarın Körünoğluna ne derece bir yangın olduğunu bilip durur. Aratsa bulsa da Körünoğlunu, kız kardeşini sevdiğine verse n’olur? Kel Vezirin oğluna vereceğine... Bir koskoca beysin hay Bolu Beyi... Senin nene gerek Vezir oğlu, Padişah oğlu. Ver Telli Nigarı Körünoğluna. Nahak yere babasının gözünü aldın. Hem yaptığın kötülüğü tamir etmiş olursun. Hem de sevdalılar biribirine kavuşur. Sen de sevapların sevabına girersin. Gençlerin muradını karınlarında koymasan olmaz mı? Olmaz olmaz, bu beyler adam değil ki, kendi faydalarından başkasını düşünmezler. Bir yoz adam olsa kız kardeşini Körünoğluna verirdi de, öte bile geçerdi.</p>
		<p>Yoz adamın yüreği daha geniş, daha sıcak, daha iyilik dolu. Bu beyler insan soyu içinde aşırı gitmiş ekine benzer. Başak maşak vermez. Gelin biz de umudumuzu beylerden keselim de kendi başımızın çaresine bakalım. Bakalım da hep birlikte Kö<span epub:type="pagebreak" id="page65" title="65"/>rün gencecik, bir şıvgaca dala benzeyen oğlu ne işler başaracak bir görelim.</p>
		<p>Telli Nigar hanımın da vasfı dillere sığmaz ki anlatasın. Allah özenmiş bezenmiş de bir yaratmış, bir yaratmış da pir yaratmış da dünyaya doğan güzellere serdar etmiş onu.</p>
		<p>Telli Nigar Hatun bir güzel bir güzel ki doğan güne sen dur da ben doğayım diyor. A gözü çıkası zalim Bolu Beyi, adam tutar da böyle bir kızı dünya malı için Vezirin kel oğluna verir mi? İnsan onu o değnek gibi herifin koynuna koymaya kıyar mı?</p>
		<p>Köroğlu o gece handa uyudu. Uyudu ama gözüne de uyku girmedi. Duydukları hiç hoşuna gitmedi. Sabahı zor etti ama, sabahleyin duydukları da onu tam yüreğinin başından vurdu.</p>
		<p>Baktı ki, ne görsün, Bolu Beyinin sarayının önünde bir kalabalık. Kalabalığın ne kalabalığı olduğunu hemen anladı.</p>
		<p>Sormadı ama söylediler.</p>
		<p>Dediler:</p>
		<p>“Bu kalabalık Telli Nigarın düğün kalabalığıdır.”</p>
		<p>Dediler:</p>
		<p>“Bolu Beyine yakışmaz... Hem babasının gözüne mil çektirir, hem de nişanlısını vermez. Bir insana da bu kadar kötülük yapılmaz. Hem de bir at için baba oğulu dağlara düşürür.”</p>
		<p>Dediler:</p>
		<p>“Bu Beyliğe de yakışmaz, insanlığa da.”</p>
		<p>Dediler:</p>
		<p>“Kel vezirin oğlu bu düğünden de, bu kızdan da hayır görmeyecek.”</p>
		<p>“Ona Telli Nigar demişler. Bolu Beyine de, Kel Vezire de, oğluna da, Osmanlı Padişahına da pabucu ters giydirir.”</p>
		<p>Dediler:</p>
		<p>“Telli Nigar onlara bir oyun oynasın da görsünler. Bir oyun ki...”</p>
		<p>“Bir oyun ki hiçbir oyunlara benzemez. Bir oyun oynayacak ki onlara Telli Nigar, felek de maşallah diyecek.”</p>
		<p>“Bu oyunda Kör Yusuf olaydı. O da Bolu Beyine bir aşık atardı ama, fıkara kaçtı da dağlara sığındı.”</p>
		<p>Dediler:</p>
		<p><span epub:type="pagebreak" id="page66" title="66"/>“Karasevdalıların ahını, Allah Bolu Beyinde, Osmanlı Padişahında koymaz.”</p>
		<p>“Telli Nigar da o sümüklü, o değnek Kel oğlana karı olmaz.”</p>
		<p>Davul zurna çalmaya başladı. Bir yanda köçekler, çengiler, bir yanda aşıklar. Kalabalık gittikçe artıyor, davul zurna çoğalıyordu.</p>
		<p>Ali vardı, düğün evinin önünde durdu. Tam bu sırada Telli Nigar, pencereden dışarıya bakıyordu. Çoban kılığındaki, ölümcül atın üstündeki Körünoğlunu gördü. Yüreği cızzz etti. Ya bir tanırlarsa onu, hemen öldürürlerdi. Ne yapmalıydı? Elinden hiçbir şey gelmezdi. Sonra düşündü ki tanıyamazlar. Kendisi bile zor tanıdı ki başkaları hiç tanıyamaz. Omzunda da bir saz asılı. Tam aşıklara dönmüş. Hele beklemeli. Ama sevincinden uçuyordu. Ne olursa olsun Ruşen Ali ölümü de göze alarak kendisini görmeye, kaçırmaya gelmişti.</p>
		<p>Kızları çağırdı:</p>
		<p>“Kızlar kızlar, hey kızlar... Kızlar kızlar, canım kızlar... Benim en güzel giyitlerimi, isterseniz gelinliğimi de getirin... Hemen giyeceğim, dışarıya çıkacağım. Bolu şehrini dolaşacağım. Kel Vezirin oğluna gelin olmadan baba toprağını doya doya seyredeceğim.”</p>
		<p>Telli Nigara en güzel giyitlerini getirdiler. Getirdiler ama Telli Nigarın da bu birdenbire gelen coşkun sevincine şaştılar. Çünkü günlerden beri onun ağzını bıçaklar açmıyordu. Bu birdenbire değişiklik ne ola ki? Kuşkulandılar.</p>
		<p>Kırat geldi düğün evinin, yani Bolu Beyi sarayının önünde durdu. Onu görenler:</p>
		<p>“Buyur aşık, buyur aşık,” dediler.</p>
		<p>Dediler:</p>
		<p>“Bu düğün öyle bir düğündür ki binlerce aşığı doyurur, ağırlar, memnun eder gönderir. Bu düğün öyle bir düğün ki böyle bir düğünü yeryüzü yeryüzü oldu olalı görmemiştir. Hoş geldin aşık. Anan seni kadir gecesi doğurmuş. İyi bir düğüne geldin.”</p>
		<p>Kırattan indi, uşaklar Kıratı tavlaya çekmek istediler. Kırat ayak diretip gitmedi. Köroğlu korktu. Ya bunlar, dedi içinden, Kıratı tanırlarsa...</p>
		<p><span epub:type="pagebreak" id="page67" title="67"/>“Bu huysuz bir attır. Aman başınıza bir iş açar. Tavlaya ben götüreyim.”</p>
		<p>Orada Recep Pehlivan vardı. Kıratı gördü. Gördü ki bir buzağı kadar kalmış yağır bir beygir.</p>
		<p>“Hey aşık ağa bu mu başımıza iş açacak!.. Şimdi sırtıma alırım da ahıra öyle götürürüm senin küheylanını...”</p>
		<p>Hep birlikte Kırata güldüler.</p>
		<p>Aşık atı ahıra çektikten sonra geldi meydana sedire oturdu. Meydan kalabalık bir meydandı. Kel Vezirin değnek oğlu da oradaydı. Bolu Beyi de oradaydı. Bir sürü de yaşlı, genç aşık vardı orada.</p>
		<p>Oradakiler ona, gençliğine bakıp saygıda kusur etmediler. Bir aşık genç de olsa yaşlı da her toplantıda ona aynı saygıyı gösterirler... Aşığın diline düşeceğine Akçasazın bataklığına düş daha yeğdir. Dünyada iyi bir iş yapayım dersen, hiçbir şey yapma, bir büyük, ermiş aşığın gönlüne düş.</p>
		<p>Hoş beş sürüp giderken, aşık yorgunluğunu çıkarırken pencereden bir de baktı ne görsün. Nigar Hatun önde, maviler içinde, arkasında kızlar, salınıp gider. Göğsü güvercin göğsü gibi. Yanaklar desen... Köroğlu fazla bakamadı Telli Nigara. Yüreğine bir od düştü ki yerinde duramaz oldu. Eyvah evin yıkılsın Nigar dedi, içinden. Ne de güzelmişsin Nigar, dedi. Unutmuşum güzelliğini... Eyvah evin yıkılsın, hanen harabolsun Nigar. Bir aşıktı Nigara, şimdi böyle maviler içinde görünce Nigara bin kere daha aşık oldu. Üç yüz altmış bin damarına bir ateş yayıldı ki orman yangını dersin. Esen ulu poyrazdaki orman yangını... Köroğlu daha duramadı. Duramazdı da... Ne olursa olsun, isterse kendisini tanısınlar, isterse öldürsünler, duramazdı... Al Allah delini, zapteyle Köroğlu kulunu...</p>
		<p>Köroğlu:</p>
		<p>“Hey ağalar beyler, dinleyin beni. Dilime bir beyit düştü ki dilimi yakar. İzin verin ki söyleyim.”</p>
		<p>Sazı kılıfından sıyırıp hemen o anda iki dizin üstüne geldi. Tezene tele indi. Görelim ne söyledi. Biz daha iyisini söyleyelim. Dinleyenlerin damağı çağ olsun.</p>
		<blockquote>

			<p><span epub:type="pagebreak" id="page68" title="68"/>Seherde ben bir güzel gördüm</p>
			<p>Bir al giymiş bir mavili</p>
			<p>Al giyen anam bacımdır</p>
			<p>İlle mavili mavili</p>
			<br/>
			<p>Birisi inci diziyor</p>
			<p>Birisi çayda geziyor.</p>
			<p>Biri bağrım eziyor</p>
			<p>İlle mavili mavili</p>
			<br/>
			<p>Birisi geldi yanıma</p>
			<p>Biri susamış kanıma</p>
			<p>Birinin canı canıma</p>
			<p>İlle mavili mavili</p>
			<br/>
			<p>Köroğlu der ki öldüğüm</p>
			<p>Boyuna kurban olduğum</p>
			<p>Pınar başında bulduğum</p>
			<p>İlle mavili mavili</p>
		</blockquote>

		<p>Söz tamam oldu. Söz tamam oldu ama, dışarda durup türküyü dinleyen Telli Nigarın da yüreğinde yağ kalmadı eridi. Az daha kendini tutmasaydı varıp Köroğlunun boynuna sarılacaktı. Vezir oğlu dışarda durup türküyü dinleyen Telli Nigarın halini gördü. Birden ayağa kalkıp bağırdı:</p>
		<p>“Laf atıyor, bu köpek Telli Nigara laf atıyor. Atın şunu dışarı. Susturun şu itoğlunu, Köroğlu mu, itoğlu mu susturun şunu... Susturun da atın dışarı...”</p>
		<p>O böyle telaşla bağırmakta olsun, Köroğlu ayağa kalktı, dışarı doğru yürümeye başladı.</p>
		<p>Meclistekiler araya girdiler:</p>
		<p>“Veziroğlu, Veziroğlu, sen büyük bir Veziroğlusun ama bazı işleri bilmezsin. Sen bilmez misin ki aşık kısmının diline zincir vurulmaz. Dağı taşı, akar suyu, coşkun denizi bağlarsın da aşık kısmının dilini bağlayamazsın.”</p>
		<p>Köroğlu da baktı ki Kel Vezirin oğlu bir şeyler sezinliyor, önünü almak için aşağıdan aldı.</p>
		<p><span epub:type="pagebreak" id="page69" title="69"/>“Beyim efendim o nasıl söz ki ağzından çıkar? Ben bir garip aşığım. Şuraya geldim ki sebepleneyim. Sayenizde üç beş kuruş kazanayım.”</p>
		<p>“Bu ne biçim insandır ki... Bilmez mi ki aşık kısmına dokunmak olmaz. Hem aşık kısmının kalbini kırar hem de gönlünü almaz. Varıp gübreliğe konan kargalar, has bahçede gül kadrini ne bilir. Sonradan sonraya beyliğe yeten, zalim olur el kadrini ne bilir.”</p>
		<p>Yaşlılar hep bir ağızdan:</p>
		<p>“Ne bilir,” dediler.</p>
		<p>Köroğlu içinden: “Dur hele kel vezirin oğlu. Dur hele dur! Hele sabreyle azıcık, hele sabreyle ki neler gelecek senin o yumurta başına da, değnek bedenine... Sana gösteririm zartı zortu. Alacağın olsun ki kıyamet gününe kadar. Hele bekle ki senin koltuğuna bir kaya parçası iteleyeyim ki acısını var ölünceye kadar taşı. Acısı yüreğinden çıkarsa ölüm döşeğinde çıksın.”</p>
		<p>İş böylece kapandı. Telli Nigar içerde bir yaramazlığın olduğunu anladı, durum çakılmasın diye oradan uzaklaştı.</p>
		<p>Orada bulunan tekmil kişiler:</p>
		<p>“Kusura kalma aşık, Veziroğludur bey... Osmanlı Sarayından gelmiştir. Geleneği göreneği unutmuştur, bilemez,” dediler.</p>
		<p>Bolu Beyi:</p>
		<p>“Güzel söylersin aşık oğlum. Senin avazın bülbülde de turnada da yok. Sesin öyle yanık ki dağı taşı eritir. Bu saraya dünyanın her yerinden çok aşık geldi. Senin gibi sesi sözü güzel bir aşık daha görmedim oğul. Kusuruna bakma Veziroğlunun, o buraların geleneğini, göreneğini bilmez. Onun kusuruna kalma, o çok genç bir adamdır.”</p>
		<p>Geceyarısına kadar çalıp çağırıp eğlendiler. Herkes aşıktan memnun kaldı. Bolu Beyi aşığa kese kese altın ihsan buyurdu. Bunu gören Kel Vezirin oğlu da Beyden aşağı kalmadı. Tam beş kese altın attı genç aşığın önüne.</p>
		<p>Köroğlu artık para sahibi de olmuştu.</p>
		<p>Herkes yatağına gitti, Köroğluna da bey sarayında rahat, büyük bir oda verdiler, altına kuştüyü bir döşek serip üstüne atlas bir yorgan örttüler. İşte o çağlarda aşıklar böyle ağırlanırdı.</p>
		<p><span epub:type="pagebreak" id="page70" title="70"/>Köroğlu ömründe görmediği yatağa girdi. Girdi ama gözüne de iğne ucu kadar olsun bir uyku girmedi. Uyuyamadı. Aç bitler, kuduz pireler sanki koynuna girmişler de onu parçalıyorlar. Sabaha kadar yatakta döndü durdu. Kızı kaçırmak için planlar kurdu, planlar bozdu. Ya başaramazsa, ya yakalanırsa. Ya sevdiğine kavuşamayıp şu genç yaşında kara topraklara girerse... Hiç kimseden korkmuyordu da Reyhan Araptan, imansız Araptan korkuyordu. Kıratı yakalasa yakalasa onun atı yakalardı. Bu sefer Arap onu öldürürdü. Ne etmiş eylemişti de Arabı bırakmış kellesini kesmemişti. İşte şimdi başında bir engel ki engellerin büyüğü... Arabın hayali gözünün önüne geldikçe ödü kopuyordu. Arap yakalarsa bırakmazdı. Boynundan tutup horoz boynu gibi koparırdı. Ne demişti de bırakmıştı... Acaba Arap verdiği sözü tutar mıydı? Verdiği sözü tutar da arkasına düşmez miydi? Düşer yakalarsa da geri bırakır mıydı?</p>
		<p>O Arapta hiç din iman yok. Yakalar da öldürür. Ah zalim Arap... Babası onun en yakın arkadaşıyken onu öldürmek istememiş miydi? Sabaha karşı, ölümden kaçıp da sen geri durma, yiğidin alnına yazılan gelir, dedi.</p>
		<p>Sabah açıldı, hayırlı sabahlar cümlemizin üstüne açılsın. Güneş yüce dağlardan baş gösterdi. Dağlar elvan donlarını giydi. Cümle kuşlar öz dillerince sevgililerini çağırdılar. Köroğlu da sıçradı yataktan kalktı. Gece uyumamış, suratından düşen bin parça oluyor.</p>
		<p>Köroğlu yataktan kalkar kalkmaz, sarayın seyisleri hemen yanına koşuştular.</p>
		<p>“Aşık ağamız bu senin at deli mi ne?.. Yanına kimseyi yaklaştırmıyor. Arkadan geleni tepiyor, önden geleni kapıyor. Bir at ki bin canavar gibi. Kusura kalma ne yemek verebildik, ne de su. Öteki atların hepsini suladık, tımar ettik. Bu bizi yanına yaklaştırmadı. Bizi değil, seyis Yusuf gelse onu da yaklaştırmaz bu senin küheylan... Bir eşek kadar da küçücük. Ne biçim iş bu?”</p>
		<p>Köroğlu onlara hiçbir şey demedi. Bu seyislerin hepsini tanıyordu. Hepsi de Kıratı tanıyorlardı. Kıratı tanımadıklarına göre demek Kırat bir değişmiş, bir değişmiş, bambaşka olmuştu. Kıratın yanına vardı. Gerçekten de Kırat çok değişmiş, küçülüp bir keçi kadar olmuş. Köroğlu Kıratın bu halinden ürktü. <span epub:type="pagebreak" id="page71" title="71"/>Aklından kötü düşünceler geçti. Acaba Kıratı alıp da bu kötü keçiyi mi koymuşlardı yerine? Acaba Bolu Beyi onu tanımış da bir oyuna mı hazırlanıyordu? Böyle ikircikli Kıratın yanına vardı. Kıratın sağ kulağının arkasında bir mavi boncuk büyüklüğünde, aynen bir mavi boncuk ışıltısında mavi bir benek vardı. Beneği görünce Kırat olduğunu anladı. Vardı Kıratı iki kara gözlerinden saygıyla öptü. Yemini suyunu verdi.</p>
		<p>Kırat yanına Köroğlundan başka kimseyi komazdı. Kimseye güvenmezdi.</p>
		<p>Daha önce de söyledikti ya. Gene de söyleyelim. Bu destanda Köroğlu kadar Kıratı da bilmek gerek. Kıratsız Köroğlu elsiz ayaksız fıkara bir oğlancıktır.</p>
		<p>Kıratın kanatları vardır. Sırtında bir çift kanat... Kanat vaktında kıvrılır tüylerin altında yatar, yola çıktı mı açılır, çadır gibi etrafı tutardı. Bu kanadı insanoğlu görürse sihir bozulur. Kırat koşmaz olurdu. İşte ol sebeptendir ki Kırat kimseyi yanına yaklaştırmazdı. Tüylerini kimse görmesin diye, kanadını kimse sezmesin diye.</p>
		<p>Neyse sözü uzatmayalım. Düğün alayı başladı. Herkes atına binmiş meydan ediyordu. Köroğlu da Kırata bir işaret çıktı... Kırat hemen o uyuz eşek donundan sıyrılıp eski Kırat oldu. Atı dağlara doğru sürdü. Dağda attan inip kendi giyitlerini giyindi. Hem de eskisinden çok güzel giyindi. Çoban giyitlerini de gerisin geri heybenin gözüne koydu, atı yeniden meydana sürdü. Çoban kılığındaki, uyuz beygirli aşığı koydunsa bul. Köroğlu böyle bir şah yiğitti ki gözler kamaştıra. Meydana girer girmez başlar ona çevrildi. Hayran kaldılar karşısında... Gerçekten Köroğlu bir şıvgacık bahar dalına benziyordu. Bütün güzelliği, yiğitliği üstünde. Bazıları bu şah yiğidin kim olduğunu hemen bildi. Çocuğun başına bir iş gelecek diye ödleri koptu. Gerçekten Bolu Beyi onu tanısaydı onu öldürmek için elinden geleni geriye koymazdı. Elinden gelse, şu düğün gününde onu yakalatır da şu meydanın ortasında parça parça ettirirdi. Bereket ki bu delikanlının Kör Yusufun oğlu olacağı onun aklına bile gelmiyordu.</p>
		<p>Gelin arabası, tel duvak içinde, çiçekler içinde önde gidiyor. Etrafını da yüzlerce atlı almış. Atlıların başında da Kel Ve<span epub:type="pagebreak" id="page72" title="72"/>zirin oğlu. Kel Vezirin değnek oğlu atın üstünde durmaya bile korkuyor. Dokunsan düşecek. Ulan itoğlu. Telli Nigar gibi gelin senin neyine. Telli Nigarın ışığının parlaklığı senin o çipil gözlerini kör eyler. Sen onun gibi bir kızın dengi misin behey yürekten yoksun, behey surattan, elden ayaktan yoksun. Behey sümüklü uyuz... Behey ki behey... Hay dünya sen yerin dibine batasın, batasın da Allahın kahr-ı gazabına uğrayasın. Şu oğlan bir Vezir oğlu olmasaydı Telli Nigarın yanına yaklaşabilir miydi? Elini tutabilir miydi? Köroğlu gibi bir şah yiğidin nişanlısına şöyle göz ucuyla bakabilir miydi?</p>
		<p>Köroğlu atını yavaş yavaş gelin alayının içine sürdü. Bolu Beyi gelin alayının ortasında gidiyordu. Yanına yaklaştı.</p>
		<p>“Bolu Beyi, Bolu Beyi beni tanıdın mı? Ben Kör Yusufun oğluyum. Beni tanıdın mı? Şu gelin giden de benim beşikkertme nişanlım Telli Nigardır. Sonra da can bir sevdiğimdir. Aklında mı? Sen benim beşikkertme nişanlımı Allahtan korkmadan, Peygamberden utanmadan Kel Vezirin oğluna, şu adama benzemeze nasıl verirsin? İşte geldim nişanlımı almaya. Hiç maraza çıkarmadan ver benim sevdiğimi de gideyim. Ver benim nişanlımı da gideyim. Böyle bir günümde, sevdiğime kavuşmuşken kan dökülmesini istemem.”</p>
		<p>Bolu Beyi bu işe çok şaştı. Şöyle bir alıcı gözle baktı ki, ne görsün, gerçekten de bu delikanlı Yusufun oğlu Ruşen Aliydi... Kız kardeşinin de nişanlısı... Bir gün bir coşkunluk anında Seyis Yusufa, kendisine dünyanın en güzel atlarını kazandıran Seyis Yusufa şu benim kız kardeşim senin oğlunun olsun, demiş, büyük bir törenle kızı Ruşen Aliye nişanlamışlardı. Birden gözleri doldu. Ama kendisini çabuk toparladı. Bir karış çocuk ne hakla geliyordu da tam düğün alayının ortasında Osmanlı Vezirinin oğluna giden kızı istiyordu! Öfkesi başına sıçradı:</p>
		<p>“Haydi ulan baldırı çıplak. Bir kız deve değildir ki iki yerinden boğazlana. Haydi oradan utanmaz. Tutun uşaklar şu terbiyesizi. Tutun da hemen burada başını vurun. Haydi çabuk. Tutun şunu.”</p>
		<p>Bu arada Köroğlu eğildi. Kıratın kulağına bir şeyler söyledi. At bir dikildi iki ayağının üstüne. Ok gibi yerinden fırladı. Bir sağa sıçradı, bir sola... Arabanın yanındakilerden kimine <span epub:type="pagebreak" id="page73" title="73"/>çarptı yıktı... Kimi atın yelinden yıkıldı. Kimi de atın narasından korkup kaçtı. Kırat kalabalığın içine düşmüş kimini dişiyle alıp on metre öteye fırlatıyor, kimini tekmeleyip yere seriyor... Demem o ki ardına geleni tepiyor, önüne geleni kapıyor, yanına geleni yıkıyor... Aman Allah, ortalık bir alaboz duman olmuş ki Allah esirgeye, göz gözü görmüyor. Bir anda ortalık savaş alanına döndü ki, kırılmış kolun bacağın hesabı yok... Meydanda iniltiden geçilmiyor. At kişnemeleri, yere düşen atların, insanların kütürtüleri, kırılan kılıçlar, mızrakların şakırtıları dünyayı almış... Nigar Hatun da arabasının içinde mavi bir yıldız gibi balkıyarak sevincinden deli olarak Köroğlunun düğün alayını perişan edişini seyreyliyor.</p>
		<p>Köroğludur, Kel Vezirin oğluna baktı ki, Kel Vezirin oğlu:</p>
		<p>“Ula içinizde hiç erkek yok mu? Şu deli aşığı vurun ha, öldürün ha... “ deyip duruyor.</p>
		<p>Köroğlu el ele vurup kıs kıs güldü.</p>
		<p>“Boynun altında kalsın ula Kel Vezirin oğlu. Boynun altında kalsın ula senin. Ula sen erkek değil misin?”</p>
		<p>Arabaya yanaştı. Telli Nigarı arabadan çekti aldı, attı Kıratın terkisine.</p>
		<p>“Gel Nigar, seni bir kocakarıya vermişler, erkeğe değil,” deyip güldü.</p>
		<p>Al Allah delini, zapteyle Köroğlu kulunu. Kırata zehir gibi bir dizgin, bir üzengi vurdu, atın anasından emdiği fitil fitil burnundan geldi. Geride kalanlar:</p>
		<p>“Aldı ha, kaçtı ha... Aldı ha, kaçtı...”</p>
		<p>Demeye kalmadan, Kırat kantarmasını gerdi, kanatlarını çıkarıp gözden kayboldu gitti. Beyin atlıları orada, öylece lal ü ebkem, hayvanlar gibi bakıştılar kaldılar. Kel Vezirin oğlu ortalığa düşmüş hala söyleniyor:</p>
		<p>“Ula aldı da gitti. Ula aldı da gitti. İçinizde hiç erkek yok mu? Ula bir deli aşık geldi, bin atlının arasından gelinimi aldı da gitti... Ula ne durursunuz, düşün şunun arkasına... Ula sizde hiç erkek kanı yok mu? Ne durursunuz böyle? Ha yürüyün ha, ha yürüyün ha... Ula valla kaçıyor... İşte gözden kayboldu da gitti. Elinizi çabuk tutun, sonra hiç ulaşamazsınız. Çabuk çabuk...”</p>
		<p><span epub:type="pagebreak" id="page74" title="74"/>Şaşkın atlıların, şaşkın Bolu Beyinin başları dönmüş olan bitenden. Yerlerinden bile kıpırdayamıyorlar.</p>
		<p>Köroğlu dağa çıkınca aşağıya, ovaya döndü baktı ki, düğün alayı olduğu yerde yığılışmış duruyor. Oradan bir de hayuhuy geliyor ki, bütün ovayı doldurmuş.</p>
		<p>Köroğlunun babasının vasiyeti vardı. Çamlıbelden başka yerde yurt yuva kurmamasıya... Onun için Köroğlu atın başını Çamlıbele çevirdi. Nigar Hatunu sırtına almış ki Kırata yol mu dayanır? Kat kat oldu yollar katlandı. Az gitti uz gitti.</p>
		<p>Azını çoğunu mevla bilir. Bir sabah uzaktan, ak yamacı, cennet ormanları, mor menekşeli pınarlarıyla Çamlıbel gözüktü. Akşam oluyordu. Soğuk sulu, nane, yarpuz kokulu bir pınarın başına varıp durdular.</p>
		<p>Köroğlu:</p>
		<p>“Hele bu gece bu pınarın başında yatalım, yarına Allah kerim. Çamlıbeli yurt tutar, babamızın öcünü tekmil beylerden alırız.”</p>
		<p>Köroğlu Kıratı ötedeki bir ağaca bağladı, tımar etti, yem verdi suladı. Köroğluna babası vasiyet etmişti. İki eli kandaysa da, savaşta, dövüşte, aşkta, sevda içinde, başı bin türlü beladaysa da önce Kıratın rahatını görecek, sonra da kendi rahatına bakacak.</p>
		<p>Telli Nigar, Köroğlu ata bakarken orada, pınarın başında tek başına kalmış başına gelenleri düşünüyordu. Şimdi Vezir sarayında olacakken, bir dağ başında bir pınar yanındaydı. Üstelik de canından çok sevdiği nişanlısı yüzüne bile bakmıyor, gitmiş orada atıyla uğraşıyordu.</p>
		<p>En sonunda işini bitirip geldi:</p>
		<p>“Ne o Bey kızı yüzünü eğmişsin... Gönlünü kıracak bir şey mi yaptık?”</p>
		<p>Telli Nigar:</p>
		<p>“Yok, bir şey olmadı,” diye gönülsüz gönülsüz konuştu.</p>
		<p>“Nasıl olmadı? Bak yüzünden düşen bin parça oluyor.”</p>
		<p>“Ben açık konuşurum Köroğlu. Açıkça da gönlümü söylerim. Senin şimdiki yaptığını hiç beğenmedim ve de sana yakıştıramadım. Biz yıllar yılı biribirimize hasret olalım da sonra şu dağ başına gelelim de, sen de beni bu pınarın başına koyasın da <span epub:type="pagebreak" id="page75" title="75"/>gidesin atınla uğraşasın. İki dakka otursan da hoş beş etsek de öyle atına baksan olmaz mıydı? Kalbimi çok kırdın Köroğlu. Bunu senden beklemezdim. Yiğit olan yiğide, sevdiğine yoluyla yordamıyla davranmak düşer. İnsan olmadıktan sonra güzel göz, güzel kaş, sırım gibi boy herkeste var. İnsan dediğin yüreğiyle, inceliğiyle insan olmalı. Sen eskiden böyle değildin. Bu dağlar seni yabancılaştırmış. Korkarım ki yakında yabanıl kurtlara döneceksin.”</p>
		<p>“Haksız konuşursun Bey kızı. Haksız konuşursun Telli Nigar. Sebebini sormadan etmeden ağır sözler edersin Telli Nigar. Babamdan vasiyettir ki, demiştir ki bana, iki elin kanda da olsa, hasta, ölüm yatağında da olsan önce Kırata bakacak, onun rahatına bakacak, sonra da kendi işlerini göreceksin. Gönüllenme Telli Nigar. Ben sana karşı kusur işlemem. Elimden geldikçe, yapabildiğim kadar senin gönlünü yüce tutarım. Seni başım üstünde tutarım. Sen benim gözümün ışığısın... Sensiz edemem.”</p>
		<p>Telli Nigar işi anlayınca sevindi. Demek ki Köroğlu kendisini ihmal etmemiş baba öğüdünü yerine getirmişti. Ona gülümsedi. Köroğlu iki sözde onun gönlünü almıştı. Bundan dolayı da kıvanç duydu.</p>
		<p>Ay ışığı vardı. Pınar çağıldıyor, yer gök çiçek kokularıyla kokuyordu. Ay ışığında Telli Nigarın mavi renkli giyiti, kırmızı saçları daha balkıyor, yanıp sönüyordu.</p>
		<p>Pınar başına uzandılar. Köroğlu kılıcını kınından sıyırıp aralarına uzattı.</p>
		<p>Eskiden, Köroğlunun yaşadığı çağda gelenek böyleydi. Bir yiğit bir kızı kaçırırsa evleninceye kadar ona el sürmez, uyurlarken de kılıcını araya koyar öyle uyurlardı. Bu, yiğidin kıza, sana dokunmayacağım demesiydi.</p>
		<p>Yorulmuşlardı, hemen uyudular. Öyle bir uyudular ki kütük gibi. Uyandıklarında üstlerine gün ışığı düşmüştü. Bir de acıkmışlardı ki... Eeeee, ne yiyeceklerdi? Ne Nigar bunu Köroğluna söylüyor, ne de Köroğlu ona açlıktan söz açıyordu.</p>
		<p>Biribirlerinin gözlerine bile bakamıyorlardı... Bu işe Köroğlu içinden gülümsüyordu. Dur bakalım açlığını söylemeden şu Bey kızı ne kadar dayanacak? İki gün oldu ki ağzına bir lokma koymadı.</p>
		<p><span epub:type="pagebreak" id="page76" title="76"/>Telli Nigardır dayanır. Acından ölse de ben acımdan ölüyorum, demezdi. İşte Köroğlu bunu bilmiyordu. Bu Beylerde bir gelenek vardı. Köroğlu işte bu geleneği bilmiyordu. Köroğlunun bilmediği gelenek şuydu: Kol kırılır yen içinde geleneğiydi. Bu Beyler kendi içlerinde ne olup biterse bitsin hiç dışarıya vurmazlar. Kelleleri gider de sırlarını kimseye açmazlar. İşte Köroğlu Telli Nigarın bu yanını bilmiyordu.</p>
		<p>“Sen beni burada azıcık bekle Telli Nigar,” dedi. “Az sonra gelirim. Uzaklara gitmeyeceğim.”</p>
		<p>Dediğini tuttu da. Aradan çok az bir zaman geçmişti ki Köroğlu elinde bir sürü üveyikle döndü. Üveyik dünyanın en lezzetli kuşudur. Yeşilimsi olur rengi ve bir bıldırcın büyüklüğündedir. Kurnaz kuştur, çok da zor avlanır.</p>
		<p>Üveyikleri gören Telli Nigar onun nereye gittiğini anladı. Köroğlunun elinden kuşları alıp pınarın ayak ucuna, akıntısına gitti, yolmaya başladı, yoldu, temizledi, yıkadı.</p>
		<p>Bu sırada Köroğlu ateş yakmış, ateşten köz biriktiriyordu.</p>
		<p>“Telli Nigar tuzum da var. Bir de ekmeğimiz olsaydı.”</p>
		<p>Üveyikleri ateşe vurup pişirdiler. Yağlı üveyikten çıkan duman bulut gibi göğe ağıyordu. Ekmekleri yoksa da üveyikleri büyük bir iştahla yiyip doydular.</p>
		<p>Bu Çamlıbel dedikleri yer Köse Kenanın yurduydu. Köse Kenan burada eşkıyalık ederdi. Kısa boylu, kütemez enli bir köse idi. Çenesinin çukurunda yalnız bir tek tüy vardı. Kalın, sağlam, urgan gibi bir tüy. Hoş zamanında bu tüy çenesinin çukurunda kıvrılır yatar, hırslanınca da kalkar dikilir, yere saplanırdı. Kılıç gibi bir tüy olurdu. Köse o vakit bir adım atamazdı. Dünya yüzüne Köse gibi öfkeli bir adam daha gelmemişti. Eğer o tüy yere saplanmasaydı, öfkesini yenemeyen Köse çok hanlar hanumanlar dağıtır, çok ocaklar söndürürdü. Bereket ki bu kıl onun önüne geçiyor, yere saplanıyor, onu olduğu yerden kıpırdatmıyordu. Köse kılın elinden bir kurtulsa alim Allah dağlar devirecek. Kılla uğraşayım derken, kılı saplandığı yerden çıkarayım derken, bu arada da öfkesi geçiveriyordu. Köse ne kadar öfkeli olsa da yüreği temiz bir adamdı. Hem yüreği temiz, hem de çok akıldane idi. Kösenin aklı üstüne akıl, kurnazlığı üstüne kurnazlık bu yeryüzüne hiç gelmemişti. Bütün tilkilerin kur<span epub:type="pagebreak" id="page77" title="77"/>nazlığı gelmiş de onun başına birikmişti. İşte bu Köse kendini bildi bileli Çamlıbeli tutmuş, burada yol kesiyor, kervan soyuyor, obalar donatıyordu. Köse Kenanın yüreği demircilerin örsü gibiydi. Ve bu yürek yalnız fakir fıkara için çarpıyordu. O olmasaydı, o Çamlıbeli tutmasaydı, fakir fıkaranın hali dumandı. Yaşı da gelmiş geçiyordu. Biliyordu ki o bu Çamlıbeli tutmasa, bir ölüverse keleşleri o gün hemen dağılıverirler. Fakir fıkara da öyle perperişan kalır.</p>
		<p>Kurnaz Köse ne yapacağını düşünedursun, aşağıda ormanlıkta bir duman ilişti gözüne. Duman ki ne duman, ormanın yangını gibi bir şey. Sanki bir ordu girmiş de karavana ateşi yakmışlar. Köse Kenan:</p>
		<p>“Varın bakın bakalım, şu aşağıda ne var? Bu ateş ne ateşi? Hangi herif Çamlıbele girmiş de orada ateş yakmış? Bir kervansa kesin... Bir adamsa alın getirin. Karşı koyarsa gerisini siz bilirsiniz. Bir yiğitse dövüşün. Yakalayamazsanız kellesini isterim.”</p>
		<p>Üç silahlı adam koşarak kaleden aşağı indiler. Kimsin, necisin demeden Köroğlunun üstüne atıldılar. Köroğlu neye uğradığını şaşırdı ama, kendisini de çabuk toparladı. Üç adamı bir an içinde, göz açıp kapayıncaya kadar yere yıktı, üst üste yığdı, sonra da ellerini bağladı, şuraya koydu.</p>
		<p>Köse Kenan bir bekledi, iki bekledi, öfkelenmeye başladı. Ne olmuştu bu adamlara? Yoksa bu beceriksizlerin başına işler mi gelmişti?</p>
		<p>Köse Kenan bağırdı:</p>
		<p>“Heey şahbazlarım varın da bakın şu duman tüten yere, varın ki neler gelmiş başlarına?”</p>
		<p>“Baş üstüne Ağamız, “dediler.</p>
		<p>Koşarak kaleden aşağı indiler. İndiler gördüler ki arkadaşları iki büklüm olmuş, elleri de bağlı, her biri bir ağacın altında yatıyor.</p>
		<p>“Ula çocuk sen mi yaptın bu işi?”</p>
		<p>Köroğlu gülümsedi.</p>
		<p>“Ula çocuk sen bilmez misin ki burası Köse Kenanın yurdu. O Köse Kenan ki kellelerden kale yüceltmiştir. Nasıl cesaret ettin de... Çocuksun da aklın ermiyor. Düş önümüze.”</p>
		<p>Köroğlu gene aldırmadı. Hep gülümsüyordu.</p>
		<p><span epub:type="pagebreak" id="page78" title="78"/>Üç adamın üçü de üç yerden çocuğa saldırdılar. Köroğlu o anda üçünü de üst üste yığdı. Sonra onların da ellerini bağlayıp her birisini bir ağacın altına yatırdı.</p>
		<p>Artık boyuna Çamlıbel kalesinden adamlar geliyor, boyuna da Köroğlu onların kolunu bağlayıp ağaçların altına yatırıyordu.</p>
		<p>Köse Kenan baktı ki giden gelmiyor, giden gelmiyor, acaba nedendir, derken son gönderdiği on kişi de gelmedi. Neredeyse ikindi oluyor. Yanına yönüne bakındı baktı ki kel seyisten başka kimse kalmamış kalede.</p>
		<p>Acaba gitse mi oraya? Gitmese hem adamlarının gözünde beş paralık olacak, hem de o adamlar kimse onların gözünde beş paralık olacaktı.</p>
		<p>O da giyindi kuşandı, silahlarını taktı takıştırdı, koşarak aşağı indi, geldi ki ne görsün, her ağacın dibinde kolu bağlı bir adamı yatıyor, ötede de daha bıyıkları terlememiş bir delikanlıyla, güzeller güzeli bir kız. Köse Kenanın öfkesi başına sıçramış, çenesinin çukurundaki tek tüy dikilip yere saplanmıştı. Köse Kenan bu delikanlıyı görünce içine bir sevgi düştü ve öfkesi birden indi, tüy de yerden çıkıp çukuruna kıvrıldı.</p>
		<p>“Gel bakalım bu yana, bana doğru çocuk. Bu işleri sen mi yaptın? Bunların hepsinin kollarını böyle bağlayıp sen mi yatırdın?”</p>
		<p>Köroğlu boynunu büktü utangaç:</p>
		<p>“Bana hücum ettiler emmi, ben onlara bir şey yapmamıştım ki, onlara bir zavalım dokunmamıştı ki... Sen olsan, bu kadar adam üstüne gelse ne yapardın? Öyle değil mi emmi?”</p>
		<p>“Ben mi ne yapardım? Hiiiç, senin yaptığını yapardım. Gel buraya...”</p>
		<p>“Bak emmi gelirim yanına ama, sen ters bir adama benzersin... Kurnaz bir yüzün var. Ben senden korkarım. Yiğitsen gel seninle de dövüşelim de, arkanda başka adam yoksa, bu iş de burada bitsin. Önce adını bağışla sen kimsin?”</p>
		<p>“Adıma Köse Kenan derler. Ben bu Çamlıbelin sahibiyim.”</p>
		<p>“Neeee? Sahibi misin? Sahi mi söylüyorsun emmi? Köse Kenan sen misin? Eeeee? Sen ne iş görürsün burada? Çiftliğin mi var?”</p>
		<p><span epub:type="pagebreak" id="page79" title="79"/>“Çiftliğim yok yavrum. Şu aşağı yoldan kervanlar geçer. İşte ben de kervanları keserim. Başka işim gücüm yok. Tam kırk yıldır burada kervan keserim. Anladın mı?”</p>
		<p>“Onu anladım emmi ama, bir şeyi anlamadım. Kusura kalmazsan soracağım. Sen bu adamlarla mı kervan kesersin? Yoksa yedekte başka yiğit adamların var mı?”</p>
		<p>“Bunlarla keserdim ama çocuk... Demek ki bu dünyada elden üstün el varmış. Ben de senin gibi birini arıyordum.”</p>
		<p>“Benim gelip de Çamlıbelde oturacağımı ne bildin?”</p>
		<p>“Bilirim çocuğum... Tam otuz yıldır buraya şeytan bile giremez. Çamlıbeli herkes bilir. Çamlıbel kalesinde kim oturur, Çamlıbel yolunda kim baç alır, herkes bilir bunu çocuğum, sen nasıl bilemedin? Haydi gel kaleye de konuşalım. Seni gözüm tuttu. Ölünce gözüm arkamda kalacaktı. Çamlıbelin ıssız kalmasından korkuyordum. İyi ki sen çıktın karşıma. Var olasın, sağ olasın çocuğum. Artık ölürsem gözüm açık gitmeyecek. Çamlıbeli şeneltecekse senin gibi birisi şeneltecektir.”</p>
		<p>“Emmiii.”</p>
		<p>“Söyle çocuğum.”</p>
		<p>“Kalene geliyorum ama, sen yiğit bir adamsın değil mi? Arkamdan bana bir kötülük yapmazsın, bir hile düşünmezsin benim için değil mi? Beni bir tuzağa düşürüp öldürmezsin değil mi?”</p>
		<p>“Öldürmem.”</p>
		<p>“Emmiii, sen yiğit bir adamsın değil mi? Hiç kimseye de tuzak kurmazsın değil mi?”</p>
		<p>“Herkese tuzak kurarım yavrum. Bir adamda akıl ve de feraset olmazsa o adam bir hiçtir. Ne kadar güçlü olursa olsun bir adam, aklı işe karışmazsa her zaman, her zaman yenilir. Bak, ben tam otuz yıldır bu yolu tutarım. Baksana bir avuç da adamım. Hiç aklım olmasa, tuzağım olmasa bugüne gelir de bu kaleyi yapabilir miydim? Gel benimle, sana bir kötülük düşünemem. Haydi şu adamların ellerini çöz... Birisinin elini çöz. O da ötekilerin elini çözsün. Haydi gidelim.”</p>
		<p>Köse Kenan önde, Telli Nigarla Köroğlu arkada yola düşüp Çamlıbel kalesine geldiler.</p>
		<p><span epub:type="pagebreak" id="page80" title="80"/>Köroğlu baktı kalenin içinde güzel, bakımlı bir saray. Hem de kocaman bir saray. Köroğlu bir saraya baktı, bir de Köseye.</p>
		<p>“Emmi be... Köse Emmi bu sarayı sen mi yaptırdın, babandan mı kaldı?”</p>
		<p>Köse güldü:</p>
		<p>“Bre çocuk bakıyorum ki beni bir şeye benzetemedin. Babamdan bana hiçbir şey kalmadı. Senin babandan kalan kadar bile kalmadı. Hiç olmazsa senin babandan şu altındaki at kaldı, belindeki kılıç kaldı. Benim babamdan bir çöp bile kalmadı.”</p>
		<p>Saraya çıktılar. Köse Kenan bu delikanlıyı merak ediyordu. Acaba kimdi nenin nesiydi.</p>
		<p>“Söyle bakalım çocuk, nereden gelip nereye gidiyorsun? Anan kim baban kim? Düşmüşsün bu dağ başına. Düşmüşsün Köse Kenanın alıcı kurtlarının ağzına ki seni paralayalar!” Bu sözlere hepsi birden güldüler.</p>
		<p>Köroğlu işi baştan sona anlatmaya başladı. Babasını, babasının gözlerinin oyuluşunu, her şeyi, her şeyi anlattı. Kaçışlarını, Reyhan Arap meselesini, her şeyi, her şeyi anlattı. Yalnız Kıratın macerasını, nasıl bir at olduğunu, üç köpüğü anlatmadı. Kıyamete kadar da kimseye anlatmayacaktı. Bu Köroğlunun bir büyük sırrıydı ki kendisiyle bile olacak, kimse bilemeyecekti.</p>
		<p>Köse Kenan Bolu Beyini, Köroğlunun babasını, Telli Nigarı, herkesi her şeyi bir bir biliyordu.</p>
		<p>Köse Kenan gülerek:</p>
		<p>“Demek senin başından bu işler geçti yavru? Demek senin babandı Seyis Yusuf? Kadir kıymet bilmez Bolu Beyi. İnsan Seyis Yusuf gibi bir adama, bir ermişe böyle davranır mı? Benim elimde Seyis Yusuf gibi birisi olsaydı onu başıma taç eyler de oturturdum. Şimdi sana bir çift sözüm var oğlum. Mademki, benim burada olduğumu söylemeden Çamlıbeli sana vasiyet etmiş Seyis Yusuf, demek ki bir bildiği vardı. Yoksa Çamlıbeli benim tuttuğumu o bilirdi. Demek ki bir bildiği var Seyis Yusufun. İşte ben de Çamlıbeli sana veriyorum. Bugünden sonra da senin emrine giriyorum. Seyis Yusuf sağ olsaydı, sana nasıl davranırdı? Bundan sonra da Çamlıbelde ben sana öyle davranacağım. Sen benim öz bir oğlumsun. Çamlıbelde beğendiğin <span epub:type="pagebreak" id="page81" title="81"/>adamları tutar, beğenmediğini tutmazsın. Bu Çamlıbelin bundan böyle başı da sensin, kralı da sensin.”</p>
		<p>Köroğlu kıyam etti. Köse Kenanın elini öpüp başına götürdü:</p>
		<p>“Sen sağ ol emmi,” dedi. “Bu Çamlıbel Çamlıbel oldukça burada senin hükmün geçecek. Bizler de senin çocuğun olacağız.”</p>
		<p>Köse Kenan:</p>
		<p>“Sen hiç kervan soyup, kelle kestin mi oğul?”</p>
		<p>“Öyle bir şeyler yapmadım Köse Emmi. Üstelik de ben hiç kelle kesemem. Kesmek de istemem. Haaa, Telli Nigar kusura kalmasın ama, bir tek kelleyi keserim, o da Bolu Beyinin kellesini. Ondan öte hiçbir kelleyi kesmeyeceğim. Köse Emmi, kelle kesilmeden bu işler yapılmaz mı?”</p>
		<p>Köse:</p>
		<p>“Şimdiye kadar kelle kesilmeden haramilik yapılmadı. Bu işler kelle kesmeyince olmaz.”</p>
		<p>Köroğlu iyice şaşırdı:</p>
		<p>“Köse Emmiiii... Şimdi ben harami mi oluyorum?”</p>
		<p>“Bre oğul, yarın inip aşağı yolu bekleyecek, kervan keseceksin. Yoksa bu kocaman Çamlıbeli, şu uzaklardaki yoksul, eline bakan obaları nasıl doyurursun?”</p>
		<p>“Böyle olunca ben harami mi olurum?”</p>
		<p>“Yok oğul, yok! Harami olmaz da ermiş olursun. Yani çifte mumlu ermişler ermişi!”</p>
		<p>“Köse Emmiii bana bundan sonra harami Köroğlu diyecekler öyle mi?”</p>
		<p>“Ya Padişah mı diyecekler sandın? Bana nasıl harami Köse Kenan diyorlarsa sana da öyle harami Köroğlu diyecekler.”</p>
		<p>“Köse Emmiii, ben adam öldürmek, kelle kesmek istemiyorum. Ben yapamam bu işi.”</p>
		<p>“Öyleyse Çamlıbelin kurtlarının arasında işin ne? Baban seni Çamlıbele imamlığa mı gönderdi sanıyorsun? Baban seni buraya imamlığa gönderdiyse bil ki Çamlıbel kurtlarının ve de Köse Emminin bir imama hiç ihtiyaçlığı yok. Yolun açık olsun. Kendine imamlık edecek başka bir kapı ara. Olur mu?”</p>
		<p>“Köse Emmiii, ben kelle kesmeden kervan soyacağım. Görürsün Köse Emmi...”</p>
		<p><span epub:type="pagebreak" id="page82" title="82"/>“Var bunu da sen icat eyle çocuğum. Nasıl yapacaksın bu işi bir görelim bakalım. Şunu bil ki haramilik bir kanlı iştir. Suya giren ıslanır yavrum. Haramiliğe giren kanlanır. Kanlanmak istemiyorsan var kendine şimdiden, tezelden başka bir iş ara yavrum. Köse Emmine güven, yapabilseydim, kansız kervan kesebilseydim ben keserdim oğul. Senin dediğin olmaz. Eninde sonunda iki elin kızıl kana boyanır. Yarın yola in bakalım, bir mucizat gösterir de gelen kervanı kansız ele geçirirsen, ben inanırım ki el elden üstündür ta arşa kadar. Belki bu işi yapar da bundan sonra gelecek haramileri de kandan kurtarırsın. Şunu bil ki dünyada hiç kimse kan dökmek istemez. Hadi yavrum yolun açık olsun.”</p>
		<p>Vakit epeyi geçmiş, gece yarısını bulmuştu. Köse Kenan onların emrine ayvan köşkü ayırmıştı. Şu köpoğlu Köroğluyla Bey Kızı Telli Nigara da başka türlü bir köşk yakışmazdı. Köse Kenan kansız nasıl kervan kesilebileceğini merak ediyor, Köroğlu da gerçekten bu işi nasıl becereceğini düşünüyordu.</p>
		<p>Baktılar ki ayvan köşk ki ne köşk, Bolu Beyinin, Osmanlının sarayında da böyle güzel bir köşk yok... Her yanı, merdivenleri, pencereleri, tabanı, duvarları renk renk mermerdendi. Odaları Çinin, İranın, Horasanın halıları, kilimleriyle döşeliydi. Köşkteki her bir halı, her bir kilim bir hazine ederdi. Atların nasıl şecereleri varsa bu kilimlerin, halıların da öyle şecereleri vardı. Yataklar som kuştüyü, yorganlar atlastı... Köşkte öyle bir eşyalar vardı ki, çoğu Hindin Çinin saraylarından getirilmiş.</p>
		<p>Telli Nigarla Köroğlu şu güzel köşke ikisi de bir şey düşünerek girdiler. Odalarına çıktılar.</p>
		<p>Köroğlu:</p>
		<p>“Biliyor musun, ne düşünüyorum Telli Nigar? Böyle bir Çamlıbel kuran Köse Kenan Emmim bana kolay kolay teslim bayrağını çekmez. Baktı ki adamlarının hepsini teker teker yere serdim. Baktı ki bana gücü yetmeyecek, baktı ki kellesini kesip Çamlıbeli yıkacağım. Onun için bu hileyi düşündü. Şimdi biz uyurken gelecek, ikimizin de kellesini kesecek. Yarın adamlarına gösterecek, bakın işte sizi yere seren adamın kellesi, diyecek. Bir adam kendi öz gücüyle bu Çamlıbel kalesini yapamaz ve de bu kocaman sarayı kuramaz. Köse Emmim ne yapmışsa haya<span epub:type="pagebreak" id="page83" title="83"/>tında aklıyla kurnazlığıyla yapmıştır. Köse Emmim bu dünyaya geldi geleli elini ılıktan soğuğa vurmamış, işini hep kurnazlıkla görmüştür.”</p>
		<p>Telli Nigar korku içinde:</p>
		<p>“Kötü yere düştük Köroğlu... Keşki Kösenin de ellerini bağlasaydın. Köse bize Çamlıbeli kolay kolay teslim etmez. Bir kurnazlık düşünmeseydi bizi buraya almazdı. Bu köşkü bize verir mi hiç Köse... Bir anda bize sevdalanmadı ya...”</p>
		<p>O gece Telli Nigar bekledi Köroğlu uyudu. Telli Nigar uyudu Köroğlu bekledi. Böylece sabahı ettiler.</p>
		<p>Ala sabah açıldı. Hayırlı sabahlar cümlemizin üstüne açılsın. Bütün gece köşke ne gelen oldu ne giden.</p>
		<p>Köroğlu dedi ki:</p>
		<p>“Telli Nigar, Köse Kenan kurnazdır. İlk gece ondan şüphelenip uyumayacağımızı bilmez mi? Belki ikinci, üçüncü, belki onuncu gece biz ona iyice güvenip de kara uykulara yattığımızda bizi öldürecek.”</p>
		<p>“Öyleyse burada durmayalım, gidelim Köroğlu. Mademki bir gün bizi öldürecek Köse, varıp buralardan gidelim de canımızı kurtaralım.”</p>
		<p>“Gidemem Nigar. Babamın vasiyetidir. Çamlıbeli yurt tutacağım. Bolu Beyinden babamın öcünü alacağım. Kervanlar kesip obalar donatacağım. Çamlıbelden gidersem bunların hiçbiri olmayacak. Ben de Köse Kenana bir kurnazlık düşünürüm. Kurnazlık yalnız Köse Kenana vergi değil ya, azıcık bizde de bulunur.”</p>
		<p>Böyle konuştular. Köse Kenanın yanına vardılar. Köse Kenan bu sabah onlara yağlı ballı bir kahvaltı hazırlatmıştı. Güzelcene, Köse Kenanın yüzüne bakmadan kahvaltılarını ettiler.</p>
		<p>Köse Kenan:</p>
		<p>“Bakın çocuklar,” dedi, “siz çocukluk ediyorsunuz. Bu gece uyumayıp nöbetleşe biribirinizi beklediniz. Benden şüphe etiniz. Köse Kenan gelecek de gece bizi koyun boğazlar gibi boğazlayacak, diye. Bir kere Köse Kenan her haltı karıştırır da gece uyurken adam öldürmez. Köse Kenan, kellesi gitse de bir şey daha yapmaz, o da evinde adam öldürmez. Köse Kenan bir şeyi daha yapmaz. Köse Kenan kuş yuvalarını bozmaz. Bir de <span epub:type="pagebreak" id="page84" title="84"/>Köse Kenanın kitabında kadın kısmını öldürmek diye bir şey yazmaz. Sana baban her öğüdü vermiş de oğlum Körünoğlu, işte bu öğütleri vermemiş. Sana bu öğütleri, başkalarını da bundan böyle Köse Kenan Emmin verecek. Şimdi giyin kuşan, in aşağıdaki yola, gelen kervanları kes. Bundan sonra Çamlıbel yolu senden sorulacak. Şu yöremizdeki binlerce obadaki fakir fıkaranın ekmeği senden sorulacak. İster kellelerinden kale dik, ister hiçbir insana fiske vurma. Çamlıbeli sen besleyecek, obaları sen donatacaksın. Haydi yolun açık olsun. Yakında da düğün hazırlığına başlayacağız. Düğün hazırlığı için de bir ulu kervanın bozulması gerek.”</p>
		<p>Köroğlu Köse Kenanın bu açık yürekliliğinden dolayı utandı. Ne etmiş, ne eylemişti de ondan şüphe etmişti. Ayıp bir iş yapmıştı.</p>
		<p>“Köse Emmi, kusura kalma. Atalar der ki karşındaki babansa da şüphe edeceksin.”</p>
		<p>“Oğlum Köroğlu, insanlardan ne kadar şüphe edersen onlara o kadar güveneceksin ki iş göresin. Yoksa insanlardan hep şüphe edersen, bu dünyada yaşayamazsın. Bu sözlerim de kulağına küpe olsun.”</p>
		<p>Köroğlu kılıcını, gürzünü aldı, mızrağını ata bağladı, Kırata bindi. Çamlıbelden aşağı Kıratı doldurdu. Kırat bir göz açıp kapayıncaya kadar Çamlıbel yoluna vardı.</p>
		<p>Yolun ortasında Kıratın üstünde dimdik durdu. Bir bekledi, iki bekledi, yoldan ne gelen vardı ne giden.</p>
		<p>Öğlen oldu kimse gelmedi. Vakit ikindiye geliyordu, uzaktan bir toz duman gözüktü. Durdu, soluğunu tutarak heyecanla bekledi. Yaklaştı yaklaştı on beş yirmi katırlık bir kervan çıktı tozun dumanın içinden ortaya.</p>
		<p>Köroğlu bir nara savurdu:</p>
		<p>“Kervancılar, bırakıp kervanı çekilin. Ya da üstünüze geliyorum. Çamlıbel yiğitlerinden olurum. Adımı derseniz Köroğlu.”</p>
		<p>Kervan durdu, ortaya ak sakallı çok yaşlı, uzun boylu, güleç yüzlü bir kervancıbaşı çıktı:</p>
		<p>“Oğul gel buraya, gel de konuşalım. Benim kervanım şimdiye kadar kimse tarafından soyulmadı, sen mi soyacaksın?”</p>
		<p>“Ben soyarım.”</p>
		<p><span epub:type="pagebreak" id="page85" title="85"/>“Gel de soy. Gel konuşalım da ne istersen onu yap.”</p>
		<p>Kervancıbaşı hem konuşuyor, hem de ona doğru geliyordu. Köroğlunun yanına geldi:</p>
		<p>“Bakıyorum ki sen çok gençsin oğul. Çamlıbelin töresini, yiğitlerin töresini bilmiyorsun. Hiçbir yiğit benim yaşımda bir insanın kervanını soymaz. Anladın mı? Vazgeç benden, sakalıma saygı duy. Yok benim kervanımı kesecek olursan başına da türlü belalar gelir. Bunu da böyle bil.”</p>
		<p>Köroğlu düşündü, taşındı, ne yapsın fıkara, sakalı beş karış bu yaşlı adamın da kervanı soyulmaz ki.</p>
		<p>“Var git yoluna kervancıbaşı, var git yoluna. Haklısın. Senin gibi yaşlı olanları soymaya yiğit olan yiğidin eli varmamalı.”</p>
		<p>Kervancıbaşı, yaşlılığına bakmadan öyle kuş gibi atının üstüne bindi ki, göremezdin onu. Atını bir sürdü ki ortalık alaboz duman oldu. Bir anda kervan da kervancıbaşı da gözden kayboldu. Kervancıbaşı kervanının önünde öyle bir kaçıyordu ki, sapan taşı ulaşmaz dedikleri var ya, işte onun gibi.</p>
		<p>Kervancıbaşını savdıktan sonra Köroğlu gene beklemeye başladı. Köse Kenan da olan biteni Çamlıbel kalesinin bir mazgalından seyreyliyor, bu deli oğlan ne yapıyor diye şaşıp duruyordu.</p>
		<p>Öteden bir çerçi gelmeye başladı. Çerçinin atının her iki yanında da camekanlar vardı. Camekanlar cıncık boncukla doluydu. Çerçi çok sevinçli yürüyordu atının önünde. Çok kazandığı belliydi, her halinden belliydi.</p>
		<p>“Duuur Çerçi... Çerçi dur...”</p>
		<p>Çerçi bir ara durdu, beyaz, güzel atı üstündeki delikanlıya hayranlıkla baktı.</p>
		<p>“Ne var, ne bağırıyorsun böyle oğlum, ne istiyorsun? İsteğini şöyle bağırmadan yavaş yavaş, adam gibi söyleyemez misin?”</p>
		<p>Köroğlu gene bağırarak:</p>
		<p>“Dur orada, atını bırak da git, Çamlıbele götüreceğim onu.”</p>
		<p>“Ne diyorsun ne? Atımı mı bırakacağım? Sana kim söyledi bunu? Deli misin sen?”</p>
		<p>“Atını bırak da git. Yoksa kelleni uçururum.”</p>
		<p><span epub:type="pagebreak" id="page86" title="86"/>“Seni mendebur çocuk seni. Seni deli oğlan seni. Şimdi yanına varırsam bacağından tutar ikiye ayırırım. Sana kim öğretti kervan keser gibi çerçi yolunu kesmeyi? Tuh sana ki tuh sana. Sen mi Çamlıbelden indin? Çamlıbelde senin gibisilere ekmek vermezler. Şuna bak, şunun bindiği atın güzelliğine de bak! Bu atla bir insan çerçi soymaya utanır. Ula kim verdi sana bu atı? Tuh sana, tuh sana. Bunca yıl bu yollardan gelir geçerim, hiç kimsenin aklına gelmedi beni soymak. Çekiiil yolumdan mendebur! Tuh sana tuh senin babayiğitliğine...”</p>
		<p>Çerçi kıpkırmızı kesilmiş, öfkeden kudurmuştu. Gözleri çukurlarından fırlamış, avına atılmaya hazırlanan bir kaplana dönmüştü.</p>
		<p>Köroğlu hemen onun önünden çekildi, ona yol verdi. Çerçi homurdanarak önünden geçti gitti.</p>
		<p>Köroğlu neye uğradığını bilemiyor, ula diyordu bu yoldan da hiç insana benzer bir insan hiç mi geçmeyecek. Bu ne iştir? Neredeyse çerçi eline sopayı alıp, beni bir iyice dövecekti.</p>
		<p>Başını kaldırıp baktı ki uzaktan bir büyük kervan geliyor. Tozu dumana katmış geliyor. Köroğlu buna sevindi. İşte şimdi dövüşerek bu kervanı kesecekti. Hiçbir kişiyi öldürmeden, hepsinin elini kolunu bağlayacak, alıp Köse Kenan Emmisine götürecekti. Ve kelle koparmadan da kervan kesileceğini tanıklayacaktı.</p>
		<p>“Kervancıbaşı, kervancıbaşı bırak kervanı da var git yoluna. Bu kervan Çamlıbel kurtlarının kısmetidir. Bırak kervanı da git yoluna.” Birden kervanın önünden güzel bir al at fırladı. Köroğluna geldi. “Ula sen kimsin de benim yolumu kesersin. Sen de nereden çıktın? Sana öğretmediler mi ki benim kervanım kesilmez. O Köse Kenan olacak rezil gelsin de kendi kessin kervanımı haddiyse... Çekil yolumdan.”</p>
		<p>Köroğlu kervancıbaşının güzelliğine hayran kaldı. Şimdiye kadar güzel bir kadının bezirganbaşı olduğunu, olabileceğini ne duymuş ne de işitmişti.</p>
		<p>“Sana öğretmediler mi ki hiçbir yiğit bir kadınla çarpışmaz, onun kervanını kesmez. Sen ne utanmaz çocuksun sen. Çekil yolumdan.”</p>
		<p>Köroğlu ona da ses çıkaramadı. Güzelim kervan önünden çekilip gitti. Eeee, bu ne biçim iştir? Ne biçim bir iştir ki akıl sır <span epub:type="pagebreak" id="page87" title="87"/>ermez? Her gelen bir şey uyduruyor, kimi kadın kimi yaşlı çıkıyor. Hepsi de babalarının oğluna çıkışır gibi tepeden çıkışıp gidiyorlar.</p>
		<p>Akşam oldu, gün kavuştu, Köroğlu süklüm püklüm Çamlıbele döndü. Köse Kenan onu yüzünde çocukça, kurnazca bir gülümseme ile karşıladı.</p>
		<p>“Ne o oğul, ilk avın mübarek olsun... Ne düştü eline bugün?”</p>
		<p>“Köse Emmi bugün yoldan hiç kimse gelip geçmedi.”</p>
		<p>“Nasıl olur yavrum? Bugün yol ağzına kadar kervanla dolup taştı. Senin gözünde bir şey mi var yoksa?”</p>
		<p>Köroğlu başına gelenleri bir bir Köse Kenana anlattı. Köse Kenan ona hiçbir şey söylemedi. Şöyle yap böyle yap demedi.</p>
		<p>İkinci gün oldu. Köroğlu gene atına bindi yola çıktı.</p>
		<p>Bugün de karşısına bir sürü kervan, bir sürü çerçi, yolcu geldi, kimi kör, kimi sağır, kimi kötürümdü... Hepsi Köroğluna çıkışıp onunla alay ettiler.</p>
		<p>Köroğlu gene eli boş Çamlıbele döndü. Köse Kenan onu gene gülümsemeyle karşıladı.</p>
		<p>Köroğlu böyle bir hafta, on gün yola indi, sonra eli boş Çamlıbele çıktı.</p>
		<p>Köse, Köroğlu eli boş döndükçe hiç söze varmıyor, sadece gülümsüyordu.</p>
		<p>Köroğlu da için için kendini yiyordu. Karşısına şöyle eli yüzü düzgün bir yiğit kişi çıkmıyordu ki, kimi kör, kimi sakat, kimi çocuk, kimi deli, çoğu da yalvaran cinsinden, insan olan insan bunları soyar mıydı? Yiğit olan yiğide bu yakışır mıydı?</p>
		<p>Ala şafak yeni söküyordu. Köroğlu yola inmiş gene her zamanki gibi bezirganbaşıları özürlü, yalvaran kervanlar bekliyordu. Derken efendim, uzaktan bir kervan gözüktü ki kervan derim sana, ucu bucağı belirsiz bir kervan. Kervanın önünden bir babayiğit geliyor ki Bolu Beyinin Reyhan Arabı gibi bir şey. Atı da kocaman bir şey. Kıratın iki üç misli büyüklüğünde. Adam öyle heybetli ki... Bakınca adamın sıfatına kimin olsa içine korku düşer. Ama Köroğlu böyle bir adamla karşılaşmaktan sevindi, inşallah bu dev gibi adam da yalvarmaz. Yalvarsa ya<span epub:type="pagebreak" id="page88" title="88"/>karsa da çaresi yok bu kervan kesilecektir. Birader buranın adamı da bir başka türlü. Ne biçim insanlar bunlar? Hiç erkek yok aralarında? Hep yalvar yakar ediyorlar.</p>
		<p>Kervan gediği aşıp da Çamlıbele yaklaşınca Köroğlu bir nara salladı. Ve dağlar yankılandı.</p>
		<p>“Bezirganbaşı, bezirganbaşı bırak kervanı da çekil git. Yoksa kellen gidecek.”</p>
		<p>Kıratı kervanın üstüne sürdü.</p>
		<p>Bezirganbaşı bir gürz kaldırmış Köroğluna sallıyor ki aman Allah tam Köroğlunun iki misli var. Köse Kenan Çamlıbelin mazgalından bu manzarayı görünce yüreği ağzına geldi.</p>
		<p>“Eyvah, eyvah ki eyvah... Köroğlu gitti. Düştü düştü de çocuk bu dünyanın en azılı adamının ağzına düştü. Düştü düştü de çocuk bu alıcı kuşun pençesine düştü. Gayrı kurtuluşu yok. Eyvah ki eyvah... Bir bulup da yitirdiğim, Çamlıbeli abat edecek talihsiz oğul... Eyvah ki eyvah...”</p>
		<p>Köse Kenan ne yapsın. Binse atına da gitse aşağı yola. O varıncaya kadar savaş başlar da biter. Yetişmesinin mümkünü yok. Köse Kenan işte böyle eli kolu bağlı Çamlıbelin kalesinde baykuşlar gibi kaldı.</p>
		<p>“Eyvah ki eyvah... Eyvah ki eyvah...”</p>
		<p>Birden Köroğluyla bezirganbaşı kavuştu. Köse Kenan bezirganbaşının gürzü salladığını gördü, gözlerini kapadı. Açtığı zaman hiçbir şeyi göremedi. Her şey, kervan, bezirganbaşı, Köroğlu, her şey büyük bir tozduman içinde kalmıştı. Köse Kenan artık hiçbir şeyi görememenin acısından kıvranıyordu.</p>
		<p>Birden toz açıldı Kırat gözüktü. Üstünde de Köroğlu, bezirganbaşı da yerde upuzun yatıyor.</p>
		<p>Bezirgana kavuşan Köroğlu bezirganın gürzünü savuşturmuş, sonra da kendi altındaki Kıratla, elindeki gürzle, bütün bedeniyle bezirganın üstüne yüklenmiş, onu bir anda yere sermişti. Şimdi Kırat ortalığa düşmüş, önüne geleni kapıyor, arkasına geleni tepiyordu. Kırat öfkeden kudurmuş gibi. Ona hiçbir şey dayanmıyor. Önüne gelen atları, insanları değil, ağaçları bile deviriyor.</p>
		<p>Hay maşallah, ortalık bir an içinde duruldu, her şey bitti. Yalnız bezirganbaşının iniltisi dağı taşı tutuyordu.</p>
		<p><span epub:type="pagebreak" id="page89" title="89"/>Köroğlu hepsinin kollarını biribirine bağlattırdı, bezirganı da atının üstüne bağlattırıp Çamlıbele döndü.</p>
		<p>Çamlıbel yolunda karşıladı onu Köse Kenan. İki gözlerinden öptü:</p>
		<p>“Oğul sen harami olmayacaksın. Oğul sen Çamlıbelin Padişahı olacaksın. Ben seni günlerdir seyreyledim. Zayıflara, yaşlılara, korkaklara, yoksullara, kadınlara dokunmadın. Senden çok güçlü adamı görünce alıcı şahin gibi üstüne atıldın. Bu bezirgan tam yirmi yıldır bu yoldan, Çamlıbelden geçerdi de kimse onun üstüne varamazdı. Ben bile onun üstüne varacak yüreği kendimde bulamadım. Gazan mübarek olsun. Ben varayım da şu bezirganbaşına bakayım. Yiğit adamdır perişan olmasın.”</p>
		<p>Bu kervan Doğunun en büyük, en dokunulmaz kervanıydı. Yükü altın, gümüş, atlas, ipek kumaş ve Lahuri şaldı.</p>
		<p>Bu kervandaki kumaşlarla bin oba bile donanırdı.</p>
		<p>Telli Nigar da Köroğlunu bu ilk avından dolayı kutladı, iki gözlerinden öpüp.</p>
		<p>Bezirganbaşının istirahatini temin eden, yarasını cerrahlara sardıran Köse Kenan:</p>
		<p>“Bir şeyi yok bezirganın. Yarın öbür gün iyileşir ve de atına biner gider. Ve de Çamlıbelden bir daha geçmez. Şimdi beni dinle oğul... Yarın düğün bayrağını dikip düğüne başlayacağız. Ben okuntuları hazırladım. Bolu Beyine de bir okuntu göndereceğim. Çamlıbelin sahibi Köroğlu evleniyor, diye. Osmanlı Padişahını da çağırdım, Çamlıbelin Padişahı evleniyor, diye. Canları bilir, ister gelir, ister gelmezler. Bu yakınlardaki üç yüz altmış pare obanın üç yüz altmış Beyini de düğüne çağırdım. Hepsi gelecek. Daha ötelere gidip Osmanlı toprağındaki Beylerden de yüzlerce Bey çağırdım. Dağlarda ne kadar eşkıyalar varsa onları da çağırdım. Çamlıbelde kırk gün kırk gece bir düğün yapacak ki Köse Emmin, Osmanlı Padişahı, İran Şahı, Hind Kralı böyle düğünü ne yapmış ne de görmüştür.”</p>
		<p>Köse dediğini de yaptı. Kırk gün kırk gece bir düğün oldu ki ancak düğünün böylesini Kaf Dağının peri padişahı yapmıştır. Kırk gün kırk gece Çamlıbelin dağı taşı ateşe yalıma kesti. Işığa kesti. Mücevherler dolup taştı. Her gelen Bey öylesine bir armağan getiriyordu ki, görülmüş değil... Dağların eşkıyaları <span epub:type="pagebreak" id="page90" title="90"/>da şimdiye kadar ele geçirdikleri en güzel mücevherlerini Telli Nigara getirdiler... Telli Nigar gelen mücevherlerin hepsini takacak olsaydı mücevherlerin altında kalır da gözükmez olurdu.</p>
		<p>Tabii ki ne Osmanlı Padişahından, ne de Bolu Beyinden hiçbir ses seda çıkmadı.</p>
		<p>Bir Cuma gecesi Köroğlunu gerdeğe verdiler... İki hasretlik biribirine kavuştular. Efendi sarıldılar ama ne gibi: Hasta su bardağına sarılır gibi, aç deve çakırdikenine sarılır gibi. Koçlar gibi vuruştu, güvercinler gibi emiştiler. Kutnu döşeğin üstünde murat alıp murat verdiler.</p>
		<p>Darısı cümle hasretlerin başına.</p>
		<p>Bundan sonra Köroğlu Çamlıbelde eğlendi kaldı. Anadan azan, babadan tezen, Allahtan korkmaz, kuldan utanmaz gelip Köroğlunun etrafına toplandılar. Köroğlu yol vurdu, bel kesti, engin kervanlardan baç aldı. Delilerini doyurdu, fakire fıkaraya dağıttı. Adı gitti İrana, Turana yayıldı. İstanbul Padişahını, İran Şahını korku tuttu. Her seferi bir hikaye oldu, aşıkların diline düştü.</p>
		<p>Olsun deminiz, olmasın gamınız, hayra dönsün serencamınız. Bir dahaki hikayeyi daha güzel söyleyelim. Dinleyenlerin damağı çağ olsun. Mert yakaları namert eline geçmesin. Ustamızın adı Hıdır, bu seferlik elimizden gelen budur.</p>
	</section>
</body>
</html>