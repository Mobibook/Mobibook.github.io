<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Üç Anadolu Efsanesi</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-3">
	<section>
		

		<p><span epub:type="pagebreak" id="page161" title="161"/>Bu kaya Gavur dağının en sarp kayasıdır. Yüzü sıykal, cilalanmış gibi düzdür. Pırıldar. Kayanın doruğunda her dem ak bulutlar donanır. Bulutunun eksik olduğu zaman görülmemiştir. Bu kayanın çok uzağından yol geçer. Yol geçenlerin kulağında bir türkü uğuldar. Yolcular bu türkünün o kayadan geldiğini bilirler. Bilenler türkünün kim tarafından söylendiğini bilirler. Bilmeyenler şaşarlar. Bin kere de o yoldan geçseler, o türküyü duyarlar. Çok merak edip o kayaya varanlar, kayaya yaklaşınca, türküyü çok uzaklardan geliyormuşçasına duyarlar. Buna daha çok şaşarlar. Bu kayanın adı Alageyiğin kayasıdır. Yılın bir gününde ak bulutlar örter kayanın her bir yerini. Tepeden tırnağa. Bu kayaya, Alageyiğin kayası demelerinin bir sebebi vardır. Bu türkünün bir sırrı, bir sebebi vardır.</p>

		<hr class="star"/>

		<p>Anası Halile yalvarıyordu. “Gel yavru, gel gitme! Gel geyik avına gitme! Bunun sonu iyi gelmez. İflah olmazsın. Baban iflah olmadı bu yüzden, sen de iflah olmazsın. Gel etme yavru, kör koyma bir ocağı. Umutsuz koyma evimi.”</p>
		<p>Halil atın üstündeydi. Başını bir yana eğmiş düşünüyordu. Tavrı ikircikliydi.</p>
		<p>Ana atın üzengisini tutmuştu. Asılıyordu.</p>
		<p>“Ne yapacaksın oğul,” diyordu, “bu kadar çok geyiği. Bu kadar çok geyik postunu. Elalem sana düşman. Gözleri yemiyor seni. Elalem babanın düşmanı. Yüreğim diyor ki, gitme geyik avına. Atalar demiş ki... Geyik avı iyi değil. Bugün değilse, yarın başına bir hal gelir. Yüreğim diyor ki, iyi değil.”</p>
		<p>Halil başını kaldırdı uzaklara, dağlara baktı. Dağların üstünde ak bulutlar dönüyordu. Bir top kuş geçiyordu öteler<span epub:type="pagebreak" id="page162" title="162"/>den. Daha ikircikliydi. Kulağına bir ses geldi. Ana daha üzengideydi.</p>
		<p>Anasına eğildi. Saçını okşadı. “Yoluma geçme ana,” dedi. “Arkadaşlarım beni bekliyorlar. Koyver üzengiyi de gecikmeyim. Sözsüz çıkmayım arkadaşlarıma karşı.”</p>
		<p>Ana:</p>
		<p>“Biliyorum. Arkadaşların beklemiyor seni. Gideceksin, git. Sana derim ki, hiç olmazsa geyik yavrusu vurma. Sütteki dişi geyiği vurma. Bir ocağı kör koyma! Elin kızını, gül gibi nişanlını al duvaklı, el arasında boynu bükük koyma!” Bunun üstüne ana üzengiyi bıraktı. Halil atı doldurdu.</p>
		<p>Toroslardaki köylerin evleri öyle bir arada olmazlar. Dağınık dağınıktır. Halilin nişanlısının evleri bir koyağın içinde, ulu bir çınarın altındaydı. Halil, ulu çınarın üst başında atının başını çekti. Halil buraya hep doludizgin gelirdi. Bunun için de kız sevgilisinin geldiğini atın ayak seslerinden bilirdi. Bilir, sevinçten deliye döner, ulu çınarın üst başındaki pınarın başına gelir, saklanırdı. Halil de oraya gelirdi. Az sonra kız gülerekten ağacın ardından çıkar, Halile sarılırdı. Gene öyle oldu. Sevgililer biribirlerinden ayrıldıklarında, kız dik dik, delercesine gözlerini Halilin gözlerine dikti. Dikip öyle kaldı. Bir acayip işti bu... Halil şaştı buna. Bundan bir anlam çıkaramadı. Bir zaman sonra da: “Bir şey mi var?” diye söylendi. “Bir şey mi oldu?”</p>
		<p>Kız susuyor, bakıyordu.</p>
		<p>Sonra kız başını kaldırdı: “Halil,” dedi. “Halil! Gel bu işi yapma! Kıyma geyiklere. Eskiler diyorlar ki iyi değil bu! Geyik avlayan iflah olmaz, diyorlar,” dedi. “Bu da iş mi!” dedi. “Ne var geyik avlamazsan. Ölür müsün?”</p>
		<p>Halil gülümsedi.</p>
		<p>Halil her ata binişinde, bir aydır, anayla sevgili, Halilin üzengisine yapışıyorlar, ona geyik avına gitmemesi için yalvarıyorlardı. Halil de hep böyle aldırmaz gülümsüyordu. Onun, bu sözler, umurunda bile değildi.</p>
		<p>Kız:</p>
		<p>“Halil! Halil,” dedi, “o geyik avını benden çok mu seviyorsun?” Gözleri yaşla doldu.</p>
		<p>Halil buna da gülümsüyordu.</p>
		<p><span epub:type="pagebreak" id="page163" title="163"/>Geyik avını ondan çok mu seviyordu? Hiç düşünmemişti. Ama biliyordu, geyik avı onda bir tutkuydu. Tutkuların belasıydı. Deseler ki, geyik avından mı vazgeçersin, sevgilinden mi vazgeçersin? Halil buna bir karşılık veremez, düşünür kalırdı.</p>
		<p>Kız:</p>
		<p>“Halil Halil! Düşümde gördüm,” dedi. “Düşümde gördüm ki...”</p>
		<p>Gerisini getiremedi. Ellerini yüzüne kapattı. Orada, pınarın başında öylece kaldı. Halil onu kaldırdı. Sonra da atına atladı gitti.</p>

		<hr class="star"/>

		<p>Bu köy Sarıcalı köyüdür. Halilin köyüne bir saatlık bir yol çeker. Küçük bir koyağın yukarı ucundadır. Sırtını ulu kayalıklara dayamıştır. Alt yanı ovadır. Düz bir ova. Bu ovadan aşağı doğru yürür de, dağımsı bir tümsek aşarsan Çukurovaya ulaşırsın.</p>
		<p>Bu köyde Karaca Ali derler bir zengin otururdu. Yani bu köyün başıydı Karaca Ali. Kalabalık bir aileydi. Amcası, amcasının oğulları, dayısı, dayısının oğulları. Biribirlerine tutkundular. Birinin öl dediği yerde, hepsi ölürdü. Bu yüzden bu dağların en yiğit adamı diye Karaca Ali ün salmıştı.</p>
		<p>Çok eskiden beri Halillerle bu Karaca Alilerin arasında kan davası vardı. İki köy de bu yüzden çoğunluk biribirine düşmandı. Uzun yıllardan beri biribirlerinin izlerine kurşun sıkıyorlardı. Halilin babası ölünceye kadar, Halillerin köyü baskındı. Halilin babası öldükten sonra Sarıcalı köyü baskın çıkmaya başladı. Halilin köyünün adı Gökdereydi. Gökdereliler, Sarıcalı köyün sınırından içeri giremez olmuşlardı Halilin babası öldü öleli. O köyün sınırına hayvanları girse de almaya gitselerdi, bir kan çıkardı.</p>
		<p>Karaca Ali bir gün Gökdere köyünden geçerken kapılarının önündeki pınardan su alan Halilin nişanlısı Zeynebi görmüştü. Görür görmez de vurulmuştu. Kızdan bir su istemiş, almış içmişti. “Pınarın suyu, senin kadar tatlı, güzel olsun,” demiş gitmişti.</p>
		<p><span epub:type="pagebreak" id="page164" title="164"/>Köyüne varınca, köyden bu kızın kim olduğunu anlamak üzere, Gökdereye bir adam yollamıştı.</p>
		<p>Adam Gökdereden dönüşünde kötü haberler getirmişti. Kız, üç kardeşin bacısı, Halilin nişanlısıydı.</p>
		<p>Karaca Ali beyninden vurulmuşa dönmüştü. Üç kardeşten kız alınırdı alınmaya ama, Halili nasıl ortadan kaldırmalıydı?</p>
		<p>O gün bugündür, her gün Karaca Ali, Gökdere köyünden geçiyor, kızın pınara gideceği zamanı kolluyor, kız pınara varınca atını sürüyor, kızdan bir su istiyordu. Kız, bir su verdi, iki verdi, sonunda anladı ki bu su isteyen yolcunun ısrarında bir şey var. Bu yolcunun gözlerinde bir tuhaf ışık var.</p>
		<p>Son gelişinde yolcu su isteyince:</p>
		<p>“Var git yolcu işine,” dedi. “Benden sana hayır yok. Ben üç kardeşin bacısıyım. Halilin nişanlısıyım. Şu koca evin tek kızıyım. Var git yolcu, var git. Benden sana hayır yok.”</p>
		<p>Karaca Aliye su vermedi.</p>
		<p>Karaca Alinin suya uzanmış eli öyle kalakaldı.</p>
		<p>Kız buna bakmadı bile.</p>
		<p>Bunun üstüne Karaca Ali süklüm püklüm oradan ayrıldı.</p>
		<p>“Ben de bunu sana koyarsam,” dedi. “Şu bıyıklarım... Ben de seni Halile yar edersem...”</p>
		<p>Köye geldi. Atından indi. “Durmuş Ağayı çağırın,” dedi. “Acele gelsin.”</p>
		<p>Müthiş öfkeliydi. Hışım gibiydi. Evin önündeki ağacın gölgesine kendisini bir ok gibi attı. Peykeye oturdu. Yüzünü elleri arasına aldı. Öylece kalakaldı.</p>
		<p>Durmuş Ağa geldi. Bir iki kere:</p>
		<p>“Ali! Ali!” diye çağırdıktan sonradır ki sesini ancak Aliye duyurabildi.</p>
		<p>Ali uykudan uyanırcasına:</p>
		<p>“Geldin mi Durmuş Ağa?” dedi. Ellerini yüzünden çekti.</p>
		<p>Durmuş Ağa:</p>
		<p>“Söyle,” dedi.</p>
		<p>“Başımda müşkül bir iş var. Şu Gökdereden Hasan Ağanın oğlu var ya... Onu yok etmek gerek. Bana akıl ver diye çağırdım seni...”</p>
		<p>Yaşlı adam düşünceye vardı. Bir zaman sonra doğruldu:</p>
		<p><span epub:type="pagebreak" id="page165" title="165"/>“O kolay,” dedi. “Öylelerini yok etmek kolay.”</p>
		<p>Ali:</p>
		<p>“Neresi kolay? De bakalım...”</p>
		<p>Yaşlı adam:</p>
		<p>“Kolay,” dedi. “Neden ki dersen, o çocuk şu kadarcıktan beri geyik avcısı. Duydum ki şimdi de gece gündüz geyik ardındaymış. Aylarca gider geyik avından gelmezmiş. Geyik avına yalnız çıktığı bir gün... Haber alırız. Bir pusu kurarız ona... İşi tamam, kim vurduya gider.”</p>
		<p>Karaca Alinin bu söz üstüne yüzü ışıdı:</p>
		<p>“Sağ ol,” dedi. “Dediğin kolay yapılır. Köyün ucuna her gün bir nöbetçi koyacağım, nöbetçi Halili yalnız görür görmez bize haber verecek. Biz de pusu kuracağız. Tamam mı? Tamam.”</p>
		<p>Günlerden beri Karaca Ali, silahlanmış beş adamıyla. Gökdere köyünün ucundaki nöbetçiden Halilin tek başına ava çıkmasını bekliyordu. Günlerden beri Halil de tek başına, her nedense, ava çıkmıyordu. Yanında en azdan altı, yedi kişi bulunuyordu. Karaca Alinin sabrı tükeniyordu. Ne yapacağını şaşırmıştı. Ama bekliyordu. Halil, arkadaşlarıyla dağa çıkıyor, kayalıklara varınca, atını başıboş bırakıyordu, at da başıboş hiçbir yana sapmadan, doğru eve gidiyordu. Arap atın asili böyle olur, derler. Sahibi yaralanırsa başında bekler. Sahibi “git” diye kalçasına bir tokat vurursa, doludizgin doğru evlerine gider.</p>
		<p>O zamanlar Toroslar geyik doluydu. Kimse koyun, keçi eti yemezdi o zamanlar. Geyik eti yerlerdi. Günah sayarlardı geyik avını ama, gene de etini yememezlik etmezlerdi. Kocası genci, hocası mollası, dedesi babası, herkes yerdi.</p>
		<p>Onun için ava çıkan her bir delikanlı, sırtında bir geyikle gelmeliydi. Gelemeyince, kolay kolay kız bulunmazdı. Ama, Halilin işi beterdi. O, ava tutkundu. Delicesine tutkundu. Onun işi gücü buydu. Delikanlılar gibi düğüne, derneğe gitmez, ava giderdi. Nişanlısını bile unuturdu av deyince. Onun bu tutkusundan korkuyorlardı. Anası, nişanlısı, köylü, yarenleri korkuyordu. Başına bir iş gelecekti. Toroslarda böyle geyik avı tutkunları daha önce de çıkmıştı. Çıkmıştı ama, hiçbirisi de iflah olmamıştı.</p>
		<p><span epub:type="pagebreak" id="page166" title="166"/>Karaca Ali sabırsızlıkla beklerken, nöbetçi koyduğu adam doludizgin geldi, atından indi:</p>
		<p>“Halil bugün tek başına doludizgin Karakuşun kayasına doğru gidiyordu. Belki bir hafta avdan dönmez. Heybesi şişkindi. Ben Halili göre göre her huyunu anladım. Heybesi böyle şişkin olunca, Halil bir haftadan aşağı avdan dönmez. Bir ay gittiği de olur. Karakuşun kayasında pusu kurarsak işi bitiktir.”</p>
		<p>Karaca Ali sevindi.</p>
		<p>“Kalkın uşaklar,” dedi. “Gün bugündür. Görsün gününü Halilcik. Geyik nasıl avlanırmış görsün...”</p>
		<p>Atlara bindiler, yola düştüler.</p>
		<p>İki gün sonra Karakuşun kayasının oraya geldiler. Karakuşun kayası sarptı. Minare gibi yüceydi. Alt yanı salkım saçak ormanlıktı. Burda geyikler sürüyleydi. Kırmızı kayalarda yeşil çimenler vardı. Yücesinde ak bulutlar vardı. Doruklarda kartallar dönerdi. Kartal yuvaları dorukların yamacında saray gibi haşmetliydi.</p>
		<p>Karaca Ali:</p>
		<p>“Ömer,” dedi yanındakilerden birine, “buradan başka yerden geçemez değil mi Halil?”</p>
		<p>Ömer:</p>
		<p>“Buraya gelecekse, burdan başka geçecek yeri yok. Tam üstümüze gelecek.”</p>
		<p>“Durmuş Ağa sen ne dersin?” dedi Karaca Ali.</p>
		<p>Durmuş Ağa:</p>
		<p>“Buraya gelecekse, buradan başka yerden geçmesi mümkün değil. Buraları adım adım, kaya kaya bilirim. Otuz yıl buradan bir yere gitmeden geyik avladım. Buradan geçecek o...”</p>
		<p>Burada bir gün bir gece pusuda beklediler. Halil görünmedi.</p>
		<p>Karaca Ali sabırsızlanıyordu:</p>
		<p>“Hani nerde?” diyordu yanındakilere. “Emeğimiz boşa çıktı...”</p>
		<p>Durmuş Ağa:</p>
		<p>“Dur bakalım,” diyordu. “Avcı kısmı avın dört yanında uzun dolanır. Halil de öyle. Belki dolanıyordur..”</p>
		<p>Halil, hiçbir şeyden habersiz, atını ormanlığın alt yanında bırakmıştı. Atın sağrısına bir tokat vurmuş, dağdan aşağı gön<span epub:type="pagebreak" id="page167" title="167"/>dermişti. At aşağılara doğru uçuyordu... Tüfeğini, heybesini bir sedir ağacının dalına asmıştı. Sedir, çam, yarpuz, çimen, taze pınar suyu kokuyordu ortalık. İnceden bir hava kokuyor gibiydi. Dağın da bir sarhoşluğu vardı. Halili aşk gibi, tutku gibi büyülüyordu.</p>
		<p>Halil bir geyik postunu üstüne attı. Sedir ağacının altında uyudu. Her büyük ava çıkışında böyle uyurdu. Kımıldamadan. Çam pürlerini kendine döşek yapar, bu kokular içinde kendisinden geçer uyurdu. Uyandığı zaman artık zalim, attığını vurur bir avcıydı.</p>
		<p>Halil şimdiye dek avında anasının öğüdünü tutuyordu. Yavrulu geyikleri vurmuyor, geyik yavrularına dokunmuyordu. Hele bir dişi geyikle belki on kere karşılaşmış, yavrulu olduğu için o geyiğe tüfeğini bile çevirmemişti.</p>
		<p>Ala şafakla Halil uykudan uyandı. Tüfeğini doldurdu. Tabancasını da doldurdu. Halilin çakmaklı tüfeği bu bölgede yapılmış en güzel, en dayanıklı tüfekti. Tüfeğin üstünde geyik resimleri vardı. Bu resimler sedeftendi. Tüfeğin kundağı oymalıydı. Kundağa dağ çiçekleri işlenmişti.</p>
		<p>Halil, Karakuşun kayasına doğru gidiyordu. Önündeki pusudan, sabırsızlanan düşmandan habersizdi. Halil geyikleri düşünüyordu. Halil, bu çam, sedir, bu dağ kokuları arasında Zeynebi düşünüyordu. Halil, türkü söylüyordu.</p>

		<blockquote>
			<p>Ak gül seni camekanda görmüşler</p>
			<p>Kara saçın sırmayılan örmüşler</p>
			<p>Seni bana ürüyamda vermişler</p>
			<p>Evvel sever, sonra kor gider misin</p>
			<p>Sever sever, sonra terkeder misin</p>
		</blockquote>

		<p>Sevincinden uçuyordu.</p>
		<p>Karaca Ali:</p>
		<p>“Pusuya arkadaşlar,” dedi. “Pusuya kardaşlar,” dedi usuldan. Arkadaşları kayalıkların ardına varıp pusuya yattılar. Karaca Ali de vardı, yanlarına yattı.</p>
		<p>Yanında yatana:</p>
		<p>“Uzakta mı?” diye sordu.</p>
		<p><span epub:type="pagebreak" id="page168" title="168"/>“Uzakta daha. Türkünün burada söyleniyormuş gibi geldiğine bakma. Gür seslidir. Dolana dolana gelir.”</p>
		<p>Yan yana yatıyorlardı. Elleri tetikte.</p>
		<p>Susuyorlardı. Bir ihanet, bir kancıklık susması. Yok yere, bir Ağanın hatırı için, birini vuracaklardı. İçlerinde bunu bilen, bu zorunluğa yanan da vardı.</p>
		<p>Türkü yaklaşıyordu. Kayadan kayaya uçuyordu türkü. Türkü bir ölüm gibi geliyordu.</p>
		<p>Güneşle, toprakla, kayayla, kokuyla, suyla, otla bahtiyar olmanın türküsü geliyordu. Türkü her şeyden habersizdi. Türkü ne korkuyordu, ne de korkuya benzer bir şeyi aklından geçiriyordu. Bir pınar oluğundan su nasıl korkusuz, telaşsız akar, öyle geliyordu.</p>
		<p>Türkü, bu gelen gençlik, bu hava, bu su, bu bahtiyarlık kararların en müthişini vermiş adamı bile, Karaca Aliyi bile yumuşatmıştı. Yanındakilere uzun uzun, içindekini sezdirmeden baktı. Herkesin eli tetikte, gözü ilerdeydi. Yüzleri sararmıştı.</p>
		<p>Karaca Ali tabakasını çıkardı. Ağır ağır bir sigara sardı. Çakmağını kuşağından çıkardı. Gürültüyle çaktı. Yanındakiler pusudaki bu adamın çakmak gürültüsüne şaştılar. Sigarasını ateşledi. Derin derin çekti. Dumanı havaya savurdu.</p>
		<p>Sonra birden ayağa kalktı. Parmaklarının ucuna basarak ötelere, kayalıklardan dolanıp gelen keçiyoluna baktı. Türkü yavaşlamıştı şimdi. Türkü duruyor gibi bir hal almıştı. Sonra bir taşın üstüne çöktü.</p>
		<p>“Şu oğlana bakın,” dedi, “şu oğlana... Bir de söylüyor ki... Söylesin,” dedi. “İsterse bülbül gibi çığırsın. Bülbül gibi dili olsa ne fayda. Bu oğlan erinde gecinde bizim başımızın belası. Yaşarsa babasından beter olur. Onun için...”</p>
		<p>Arkadaşlarından yaşlı, sivri sakallı adam başını ağır ağır kaldırdı:</p>
		<p>“Beter ki... beter olur. Haklamalı.”</p>
		<p>Ötekiler ses çıkarmadılar.</p>
		<p>Türkü gene hızlanmıştı. Büyümüş, gürleşmişti.</p>
		<p>Karaca Ali:</p>
		<p>“Geliyor,” dedi, yere yattı. Tüfeğini önündeki kayanın ker<span epub:type="pagebreak" id="page169" title="169"/>tiğine yerleştirdi. “Hepiniz tüfeğinizi doldurdunuz mu? Ateşe hazır mı?”</p>
		<p>Yumulmuş adamlar:</p>
		<p>“Hazır,” dediler.</p>
		<p>Az sonra türkünün arkasından küçük taşların dereye aşağı yuvarlandığı duyuldu.</p>
		<p>Karaca Ali usuldan, kulaklarına söylercesine:</p>
		<p>“Hepiniz birden tam yüreğinin başı deyip...”</p>
		<p>Başını kaldırdı, aşağı baktı.</p>
		<p>“Daha görünürlerde yok. Bu gelen ayak sesleri ne ola?”</p>
		<p>Biri:</p>
		<p>“Onun ayak sesleri,” dedi. “Bu dağlarda başka in yok, cin yok.”</p>
		<p>Karaca Ali:</p>
		<p>“İn yok, cin yok. Söyle İpşiroğlu. Kaçırmaz mıyız dersin? Elimizden bir yere kaçamaz ya?..”</p>
		<p>“Bu yola düşmüşse, yukarı doğru geliyorsa... Türkü yukarı doğru çıkan bir adamın türküsü... Türkü gediği dolandı. Duyuyor musun? Yakında tüfeğimizin ağzında.”</p>
		<p>Halil bir ara, birdenbire türküyü kesti durdu. Ellerini beline vermiş, aşağıya, derinlerden akan yeşil, yemyeşil olmuş suya bakıyordu. Akarsu bu dağların ortasında yaprak yeşili olmuştu. Suyun muradı var. Su muradına ermiş, diye düşündü... Suyun aktığı derin koyağın iki yanı mavi topraktı. Mavi toprağa tek tük yeşil çamlar yapışmıştı. Üst yansa yeşile çalan, mora çalan bir kayalıktı. Halil yürüdü. Gene türküye başladı. Su yaprak yeşiliydi.</p>

		<blockquote>
			<p>Sevda sevda derler behey yarenler</p>
			<p>Bilmiyene bir acayip hal olur</p>
		</blockquote>

		<p>Sonra türküden türküye geçiyor,</p>

		<blockquote>
			<p>Bir yoksulluk, bir ayrılık, bir ölüm.</p>
		</blockquote>

		<p class="no-indent">diyordu.</p>

		<p class="margin-top">Üç derdim var biribirinden ayrılmaz.</p>
		<p><span epub:type="pagebreak" id="page170" title="170"/>Karaca Ali:</p>
		<p>“Başı göründü,” dedi. “Başı göründü. Üç yüz adım yaklaşır yaklaşmaz... Topumuz bir elden... Yüreğinin başına... Hani görüyorsunuz ya... Şu bükülmüş, yampirik ağacı geçince...”</p>
		<p>Yampirik ağaç kocamandı. Yaşlılıktan dalları kıvrım kıvrım eğrilmişti. Gövdesi kıvranan genç bir yılan gövdesine benziyordu. Yolu, yani çiğiri kapatıyordu.</p>
		<p>“Ağacı beri, bir adım atar atmaz.”</p>
		<p>Halil ağaca on adım kalmıştı. Sere serpe, dalgın, sevdalı, türkülü yürüyordu. Ağacı dolanınca tetiklere de çökülecekti. Ve Halil ardındaki yaşlı ağaca yüreğinden çivilenecekti. Halil bir kurşun atmaya, soluk almaya bile vakit bulamayacaktı. Ağacı dolanırken, birden üst yandaki kayadan bir ses koptu. Bir taş yuvarlandı. Halil, başını kaldırdı, yukarı doğru sivri kayaların doruğuna baktı. Bir geyik gördü orada. Geyik kayanın sivrisinde kocaman boynuzlarıyla duruyordu. Halil geyiği görür görmez sevincinden deliye döndü, bir ince çiğirden, geyiğe yaklaşmak için yürümeye başladı. Yukarı doğru geyik gibi sıçrıyordu. Hem tırmanıyor, hem geyiğe bakıyordu. Hiçbir geyik, bir tüfek atımından yakına kimseyi yaklaştırmaz. Ama bu geyik başka bir geyik... Halil, neredeyse yanına varacak. O yaklaşıyor, geyik yerinden kımıldamıyordu.</p>
		<p>Halil yukarı doğru tırmanmaya başlayınca, Karaca Ali yerinden fırladı...</p>
		<p>“Ne oldu buna? Bizi gördü mü ola? Gördü de mi döndü?”</p>
		<p>Ötekiler tetiğe bastı basacaklardı. Elleri tetikte öylece kalakalmışlardı.</p>
		<p>İçlerinde Mustan Çavuş derler biri vardı. Gün görmüştü. Torosu karış karış bilirdi. Çok fırtınalardan geriye kalmıştı. Bu köyden değildi. Yukarılardan olurdu. Başından işler geçtiği için gelip bu köye, Karaca Alinin koluna sığınmıştı. Ne olduğu, nereli olduğu iyice bilinmiyordu.</p>
		<p>“Bre ağa,” dedi, “bunda bir iş var. Tüfeğimizin ağzına kadar gel de geri dön. Arkadaş bunda bir iş var. Bir adım daha atsaydı yüreğinin orta yerinden kurşunları yiyecekti. Bir adım daha atmadı. Bunda bir iş var ağa... Vazgeçelim...”</p>
		<p>Karaca Ali kızdı:</p>
		<p><span epub:type="pagebreak" id="page171" title="171"/>“Sen,” dedi, “sen delirdin mi? Aklını mı yitirdin? Ne iş olacak bunda? Beni kandırdı işte şu. O olmasa, bu yoldan başka gidilecek yol, geçilecek geçit yok demese, ben onu başka türlü avlamaya çalışırdım. Gözün kör olsun.”</p>
		<p>Adam:</p>
		<p>“Bana ilenme ağam. Burada bundan başka yol, bundan başka geçit yok. Dağa yürüyüp giden adama da, bir şey yapamam ya...”</p>
		<p>Karaca Ali:</p>
		<p>“Öyleyse kalkın,” dedi, “biz de onun ardından gideceğiz.”</p>
		<p>Karaca Ali öfkeliydi. Deliye dönmüştü. Tabakasını çıkardı. Titreyen elleriyle bir sigara sardı. Çakmağı öfkeli öfkeli çaktı. Sigarasını yaktı.</p>
		<p>“Yürüyün. Ya o öldürecek beni bugün. Ya ben onu... Cehennemin dibine de gidecek olsa ardından gidecek onu vuracağız. Arkadaşlar, gelmek istemeyenler gelmesinler. Korkanlar, ürkenler gelmesinler. Gitsinler avratlarının yanına. Avratlarının koynunda uyusunlar... Beni seven, benden olan... Şu kayalığı gözü kesen. Tetiğe çökmeye yüreği varanlar gelsinler...”</p>
		<p>Böyle dedi. Yürüdü. Ardına bakmadan, yampirik ağacın yanına vardı. Oradan yukarı, kayalara doğru vurdu. Arkadaşları da onun ardından oraya vurdular.</p>
		<p>Çakmaktaşındandı kayalar. Uçları bıçak gibi kesiyordu. Dimdikti. Halil görünürlerde yoktu ama, buradan sivri kayanın ardını aştığı belliydi. Tırmanmaya başladılar. Elleri, ayakları her adım attıkça sıyrılıyor, kanıyordu...</p>
		<p>Canlarını dişlerine taktılar. Sivri kayanın dibine kadar tırmandılar... Karaca Ali en öndeydi. Ötekiler yamacın yüzüne sırayla serpilmişlerdi. Arka arkaya...</p>
		<p>Önce kayanın dibinde soluk soluğa Karaca Ali durdu. Onun ardından Mustan Çavuş. Çavuşun yüzü kararmıştı. Hiç gönlü olmadığı belliydi. Ötekiler de sırasıyla gelip durdular. Soluk soluğa idiler. Ellerinden kan sızıyordu.</p>
		<p>Azıcık soluklarını aldılar.</p>
		<p>Karaca Ali: “Haydin. Durmak yok. Yetişelim,” dedi. Halil geyiğe yaklaştı. Tam vuracak. Nişan aldı. Nişan alır almaz Halil, taş gibi duran geyik, birden kayanın üstünden aşağı fır<span epub:type="pagebreak" id="page172" title="172"/>ladı. Ok gibi. Halil neye uğradığını bilemedi. Tüfeği elinde kalakaldı.</p>
		<p>“Bu geyik, geyiklerin kurnazı,” dedi kendi kendine. “Böyle de bir geyiğe hiç rastgelmedim. Bir acayip geyik.”</p>
		<p>Geyiğin atladığı, kaçtığı yere seyirtti. Göz açıp kapayıncaya kadar geyik yıldırım gibi uçmuş, uzak, karşı kayanın doruğuna varmış durmuş, yönünü de Halilden yana çevirmiş, heykel gibi donmuş öyle duruyordu.</p>
		<p>Halil orada dimdik duran geyiğe doğru gene yaklaşmak için koştu. Halil de bu kayalara geyik kadar alışkındı. Halilin de koşması o kadar zor olmuyordu.</p>
		<p>Geyiğin durduğu kayanın karşısında bir kaya vardı... Halil, o kayaya varıp görünmeden geyiğe yaklaşıp onu vurmaya karar verdi. Kayanın doruğuna çıkabilirse, geyikle karşı karşıya gelecek, o geyiği görecek, geyik onu görmeyecekti. Tam bir pusuydu geyiğe.</p>
		<p>Hem kayanın sivrisindeki geyiğe bakıyor, hem de karşı kayaya tırmanıyordu. Az sonra Halil, kayanın doruğuna vardı. Geyik kımıldamadan gene öyle duruyordu. Halil geyik kendisini görmüyor sanıyordu. Bunda yakaladım diye seviniyordu. Kayanın siperine yatar gibi yaptı. Telaşsızca tüfeğine bir kayayı destek etti. Tam tetiğe çökecekti ki geyik gene sıçradı gözden kayboldu... Çobanaldatan adında bir kuş vardır. Sığırcığa benzer bir kuştur. Bu kuş bir çalıya konar, yanına yaklaşırsan kaçmaz. Elle tutulacak kadar yaklaşırsın, elini uzatırsın, birden havalanır. Gider on metre önündeki bir çalıya gene konar. Sen gene umutlanırsın, varırsın yanına, gene kalkar, gider on metre ileriye konar. Bir tuhaf kuştur. Bu yüzden adını çobanaldatan koymuşlar.</p>
		<p>Geyik de böyle böyle, çobanaldatan gibi, Halili dağdan dağa, kayadan kayaya, otlaktan otlağa götürüyordu. Geyik Halille oynuyordu sanki. Halil de buna kızıyordu. Sezmişti ki bu geyik kendisiyle oynuyor. Çocukluğunda babasıyla ava geldiklerinde böyle bir geyik daha önlerine düşmüş onları dağdan dağa çekmişti. Geyiklerde, geyiklerin bir kısmında iş vardı. Tekin değildi geyikler.</p>
		<p>Geyikler üstüne çok şey dinlemişti. Geyiklerin çobanları peri kızlarıydılar. Bir avcı, bir gün geyik avlarken bir kayadan <span epub:type="pagebreak" id="page173" title="173"/>yuvarlanmış, kolu bacağı kırılmış, orada inler dururken, bir peri kızı elinde bir tas geyik sütüyle gelmiş: “İç şunu hayırsız adam,” demiş. “Sana acımadım,” demiş, “arkandakilere acıdım. İç şunu da bir daha geyik avına çıkma!” Adam tastaki geyik sütünü içmiş, az sonra kolu bacağı yerine gelmiş, anadan doğma terütaze olmuş. “Tövbeler olsun geyik avına,” demiş. Tüfeğini oradaki uçurumdan aşağı atmış.</p>
		<p>Halil, hem gidiyor, hem düşünüyordu. Bugün akşama kadar, bu geyiğin ardından yürümüş, nerelere kadar çıkmıştı. Buralara şimdiye kadar hiçbir insan ayağı değmemişti.</p>
		<p>Geyikler sultanı bir Geyikli Baba varmış. Bu kayalıklarda, koca bir geyiğin üstüne biner gezermiş. Kayadan kayaya uçarmış böylece... İnsanlarla geyikler arasındaki dostluk çok eskiymiş.</p>
		<p>Gün battı. Karanlık bastı. Halil bir mağaraya çekildi. Şimdi köyden, insandan uzakta, dünyanın öbür ucunda, dünyanın ıssızlığındaydı.</p>
		<p>Karaca Ali de, Halilin ardından gitmişti. Halil geyiğe yaklaştım, yaklaşacağım, diye koşarken, Karaca Ali de Halile yaklaştım yaklaşacağım, diyordu.</p>
		<p>Geyik Halilin “çobanaldatan”ı, Halil de Karaca Alinin “çobanaldatan”ı olmuştu. Halil, kayaların, ormanların içinde, bir uçsuz bucaksız dağda kaybolmuştu. Karaca Ali ortalıkta, karanlığın, kayaların, ormanın ortasında yapayalnız kalmıştı.</p>
		<p>Gökyüzünde ay vardı. Ay yarım tekerlekti. Parlaklığını yitirmiş yıldızlar biraz daha iri, biraz daha yakındı. Karaca Ali, Durmuş Ağaya döndü:</p>
		<p>“Bunlar hep senin başının altından çıktı. De bakalım bul adamı... De bakalım bul!”</p>
		<p>Durmuş Ağa, sakalını kaşıdı:</p>
		<p>“Ben,” dedi, “yorgunluktan bittim. Ellerim dizlerim ala kan içinde kaldı. Halim kötü benim. Nerde bulurum adamı? İnsan yitiği bulunmaz. Kim bilir hangi kayanın kovuğuna sokuldu?” Karaca Ali öfkeli: “Kılavuzu karga olanın...” dedi. Mustan Çavuş sözü aldı:</p>
		<p>“Bunda bir iş var,” dedi. “Bir adım daha atsaydı yediydi kurşunu. Bir adımı atmadı. Ben size derim ki bu işte hayır yok. <span epub:type="pagebreak" id="page174" title="174"/>Bu iş zor olacak. Bu oğlanın ölümü bizim elimizden değil. Ben bunca umur görmüş, pusu kurmuş adamım. Böylesi bir işlen şimdiye dek karşılaşmadım. Ali Ağa sana derim ki, bunda hayır yok. Dönelim derim.”</p>
		<p>Ali Ağa kızdı, köpürdü. Onlara ağzına geleni söyledi. Ne karılıklarını koydu, ne korkaklıklarını.</p>
		<p>“El kadar çocuktan titriyorsunuz,” dedi. “Onunla karşılaşıncaya kadar burada bekleyeceğiz. Ondan sonra... Kovalayacağız onu...” Ötekiler sustular.</p>
		<p>Halil mağaranın önünde kocaman bir ateş yaktı. Uzaktan, ovadan, doruktaki bu ateş yalımlanan bir yıldız gibi gözüküyordu. Hani şafak vaktı, kocaman, yalımlanarak döner gibi duran bir yıldız vardır tanyerinde, doruktaki Halilin ateşi de öyle gözükür.</p>
		<p>Halilin yüreğinde öfke, ihtiras vardı. Sabahtan akşama kadar bir geyiğin ardına düşmüş, bunca kurşun çalmış, birini bile geyiğe değdirememişti. Dünya gözünden silinmişti. Hep gözünün önünde, ateşin yalımlarının ardında uçuşan, varınca kaçan, kurşunu sıkınca yuvarlanan, sonra doğrulan, sıçrayan bir sürü geyik vardı. Başını alamıyordu.</p>
		<p>Karaca Ali:</p>
		<p>“Ömer,” diye bağırdı. “Sümsükler,” diye ekledi ardından da. “Ömer git odun topla. Odun topla da şuraya bir ateş yakın.”</p>
		<p>Hep birden odun toplamaya gittiler. Ali orda tek başına kaldı. Tek başına kalınca yüreğine bir korku girdi. Bir şeylerden korkuyordu, insanlardan, kayadan, ağaçlardan, geyikten korkuyordu. Bir korku gelmiş yüreğinin üstüne çöreklenmiş kalmıştı. Çocuktan korkuyordu. Halil gözünde büyümüştü. Ya onu kovaladıklarını sezmişse... Vuracaklarını sezmiş de onları sarpa çekiyor da hep birden temizlemek istiyorsa...</p>
		<p>Oduna gidenler geldiler. Çakmağı çakıp, üfürerek ateşi yakmaya başladılar.</p>
		<p>Şimdi önlerinde koskocaman bir ateş vardı. Ateş gittikçe büyüyordu. Onlar odun atıyorlar, ateş büyüyordu. Ateş, bir harman yeri kadar yeri kaplamıştı.</p>
		<p>Ateşin ışığında Karaca Ali düşünüyordu.</p>
		<p>“Mustan Çavuş gel hele,” dedi.</p>
		<p>“Buyur ağam...”</p>
		<p><span epub:type="pagebreak" id="page175" title="175"/>“Yanıma otur. Otur da senden bir sualim var.”</p>
		<p>Mustan Çavuş saygılıca oturdu.</p>
		<p>“Sualin başım üstüne Ağam,” dedi.</p>
		<p>“Sualim şu ki Çavuş, sualim şu ki... Bu çocuk bizim onu kovaladığımızı sezip, biz onu avlamaya çalışırken, o bizi avlamasın? Ne dersin?”</p>
		<p>“Derim ki Ağam... derim ki sana. Bu oğlanın gözü göz değil. Sezmese bir adım kala kurşuna, dönüp dağa doğru kaçmazdı. Ardına düştük. Biz de onun kadar dağ biliriz. Kovaladık. Yalnız birkaç kere gördük. O da bizi yaklaştırmadı. Biz yaklaştık o kaçtı. Bundan ne anlaşılır? Bir hile düşündüğü anlaşılır. Bizi kendince iyi bir yere çekecek. Belki de haklayacak. Belki de bizden hiçbir haberi yok. Amma işin içinde iş var. Bu sevdadan vazgeçelim biz. İşimizi başka türlü görelim. Öldüreceksek başka türlü, yoluylan yordamıylan öldürelim. Belki dediğimiz, onu öldürmeden de olur.”</p>
		<p>Ağa hayret etti:</p>
		<p>“Dediğimiz dediğin ne?”</p>
		<p>Bu sıra, ötelerden bomba patlar gibi bir tüfek sesi geldi. Başlarını o yana çevirdiler.</p>
		<p>Karaca:</p>
		<p>“Bu ne?” dedi.</p>
		<p>Çavuş:</p>
		<p>“Bir şey yok. Bir avcının tüfeği boşanmıştır.”</p>
		<p>Ağa:</p>
		<p>“Sen işi nerden biliyorsun?” diye sordu.</p>
		<p>“Yerin kulağı, bizim de gözümüz kulağımız var Ağam. İnşallah muradına erersin. Sevda dedikleri zor. Kızı kan dökmeden almak varken, neden böyle? Bir çocuğun ardında... Sürünmek... Belki bir yolu olur. Sevdadır beni bu hallere koyan, yerimden yurdumdan eden.”</p>
		<p>Ağa:</p>
		<p>“O köy bana düşman. Biz bizi bildik bileli biribirimize düşmanız.”</p>
		<p>Çavuş:</p>
		<p>“Daha iyi ya... Bizim köylü onlardan güçlü. Barışmak için kızı verirler.”</p>
		<p><span epub:type="pagebreak" id="page176" title="176"/>Ağa:</p>
		<p>“Ben de öyle düşündüm. Düşündüm, verirler vermeye ya arada bu oğlan var. Kızın nişanlısı... Onu ortadan kaldırıp öyle isteyim, dedim. O zaman hemen verirler. Korkarlar verirler, ürkerler verirler, severler verirler. Verirler oğlu verirler.”</p>
		<p>“Bir sınayalım bakalım. Belki aklı başında adam var o köyde. Belki kızın kardeşleri aklı başında adamlar. Dul karının oğlu Halile vereceklerine bacılarını, bir koca köyün sahibine verirler. Bir sınayalım. Olmazsa... Ondan sonra yoluylan, yordamıylan Halilciğin icabına bakarız.”</p>
		<p>Köylüler ateş başına halka olmuşlar, ellerini de çenelerine dayamışlardı.</p>
		<p>Karaca Ali birden ayağa kalktı:</p>
		<p>“Haydi, doğru köye. Yarın akşam olmadan köyde olmalıyız.”</p>
		<p>Hep birden kalktılar, tüfeklerini kuşandılar. Yola düştüler.</p>
		<p>Köye tam akşamüstü geldiler. İki gün durmadan yürümüşler, ne bir mola vermişler, ne de azıcık bir yerde durmuşlardı. Yemeklerini bile yürüyerek yemişlerdi. Sonra atlarını bağladıkları yerden almışlar, taşlı dağ yolundan yuvarlanırcasına geçmişlerdi. Karaca Ali neredeyse kanat takıp uçacaktı.</p>
		<p>Köye girer girmez Durmuş Ağaya emir verdi:</p>
		<p>“Git Süleyman Kocaya söyle konağa gelsin. Çabuk.”</p>
		<p>Konağa geldiler, az sonra da Süleyman Kocayla Durmuş Ağa geldi.</p>
		<p>Karaca Ali, Süleyman Kocayı bir yana çekti. Süleyman Koca yüzlük bir adamdı. Köyün en yaşlısı, en saygılısıydı.</p>
		<p>“Koca,” dedi Karaca Ali, “Gökdereden Velinin kızını şimdi gidip bana isteyeceksin. Üç kardeşi bir araya toplayacaksın, isteyeceksin. Ne isterlerse veririm. Sürü sürü koyunlarım, yılkı yılkı atlarım, harman harman ekinlerim var. Kızı bir dul karının oğluna nişanlamışlar. Bozsunlar nişanı. De ki onlara, bir dul karının oğluylan bizim ağamız bir mi de! De ki, iki köy de barışır. Bundan sonra ne düşmancılık olur, ne bir şey. İki köy de günlüğe güneşliğe kavuşur. Ne onlar bizi öldürürler, ne biz onları. Sürüleri otlaklarımda otlar, ormanımdan ağaçlarını keserler. Benim yaylam o köyün yaylasıdır. Bir de, de ki, sevda <span epub:type="pagebreak" id="page177" title="177"/>başkadır, de! Gene bir de, de ki, bu iş olmazsa, çok işler çıkacak de... Kandır. Senin ferasetine kaldı bu Koca. De yürü göreyim seni!”</p>
		<p>Kocaya bir at çektiler. Bindirdiler. Yanına da iki yaşlı adam daha verdiler. Üç adam o gece yola düştüler. Gökdere köyüne geldiklerinde vakit yatsıya geliyordu. Doğruca köyün kıyısındaki koca çınarın altındaki eve sürdüler.</p>
		<p>Koca bağırdı:</p>
		<p>“Tanrı misafiri...” dedi.</p>
		<p>İçerden üç kardeşin üçü de birden çıktı.</p>
		<p>“Tanrı misafiri hoşgeldi.”</p>
		<p>Atlıların atlarının başını tuttular.</p>
		<p>Önce Koca Süleyman indi. Beli bükülmüştü. Belini tutuyordu. Arkasından öteki yaşlılar indi.</p>
		<p>Kardeşler, içeri buyur ettiler onları.</p>
		<p>Kilimlerle döşeli bir odaya girdiler. Oda bir renk deniziydi. Ardı ardına renkler odada, çıra ışığının altında ak babam ak ediyorlardı.</p>
		<p>Koca Süleyman baş köşeye oturdu. Öteki yaşlılar yanına. Delikanlılar da karşılarına geçtiler. Aç olup olmadıklarını sordular. Koca, yediklerini söyledi.</p>
		<p>Az sonra kız elinde kahveyle geldi.</p>
		<p>Koca Süleyman gözünü kızdan ayıramadı. Kız öylesine güzeldi. İçinden, şu köpoğlusu Aliye bak! Turnayı da gözünden vurmuş, diye geçirdi. Dur bakalım ne diyecekler? Bana kalırsa ben fazla zorlamam.</p>

		<hr class="star"/>

		<p>Yaşlı erkekler, yaşlı kadınlar, kızlar, delikanlılar baş başa vermişler, bunu konuşuyorlardı. Kız, Karaca Aliye verilsin mi, verilmesin mi?</p>
		<p>“Vay Halil, vay Halilcik... Sarp kayanın geyiğinin avcısı... Arap atın binicisi... Öksüz Halil... Sevdası başından tüten Halil... Fidan boylu, dal Halil... Sen ne yapacaksın... Deli olup geyiklerin arasına mı karışacaksın? Vay Halil. Baban olayıdı Halil! Keşki Halil!”</p>
		<p><span epub:type="pagebreak" id="page178" title="178"/>Ev aralarında, ağaç altlarında köylü küme kümeydi. Yaşlılar ne diyeceklerdi? Yaşlılar köydeki havayı koklamışlardı.</p>
		<p>Köyün çoğunluğu: “Malımız gitsin, canımız gitsin, amma Halilin nişanlısı gitmesin...” diyordu.</p>
		<p>Kızın üç kardeşi, köyün ağası Gök Hüseyin, beş on tane yaşlı köyün ileri geleni, Gök Hüseyin Ağanın odasında toplanmışlardı. Uzun uzun konuştular. Ölçtüler, biçtiler, karara vardılar.</p>
		<p>Gök Hüseyin :</p>
		<p>“Bu kızı vermezsek çok iş çıkaracak başımıza Karaca Ali. Verirsek kardaşçasına yaşayacağız. Bundan böyle kin, düşmanlık kalkacak aramızdan. Halile kız mı yok bu yerde? Hem de o köyde. Halil isterse kızımı alsın,” dedi. “Ne dersiniz?”</p>
		<p>“Köylü buna, Halil buna, kız buna razı olmayacak,” dediler.</p>
		<p>Gök Hüseyin Ağa, yüzünü geçkindi.</p>
		<p>“Ben,” dedi, “bu yaştan sonra itlen bir çuvala giremem. Dövüşemem. Köylüye, kıza, Halile bunu böylece anlatın... Yok derlerse ben karışmam. Kendi başlarının çaresine kendileri baksınlar.”</p>
		<p>Toplantı dağıldı. Herkesin yüzü asıktı.</p>
		<p>Çoluk çocuk, genç yaşlı kapıya birikmiş bekliyorlardı. Yüzlerinin asıklığını görünce işi anladılar.</p>
		<p>“Körolasınız, körolasınız,” dediler.</p>
		<p>Yaşlı, beli bükülmüş Sultan Karı kalabalıktan ayrıldı:</p>
		<p>“Halilin nişanlısını kime verdiniz? Kime verdiniz de çıkıyorsunuz öyle? Sakalı batasıcalar. Sakalı bitliler. Karaca Aliden korkanlar. Karaca Ali bu köyden o kızı götürmeyecek. Anladınız mı? Bu köylünün hepsi ölecek, ondan sonra kızı götürecek Sarıcalı köylüsü. Gavur yapılılar.”</p>
		<p>Gök Hüseyinin, vardı yakasına yapıştı.</p>
		<p>“Sana derim ki, iyi bilesin ki, bu olmayacak. Anladın mı? Halil ölecek, bu köyde ne kadar delikanlı varsa ölecek, o kız verilmeyecek Sarıcalılara. Duydun mu lafımı? Sen de Ağa olacaksın!.. Siz köpeksiz köy bulmuşsunuz da eli değneksiz dolaşıyorsunuz.”</p>
		<p>Gök Hüseyin susuyor bir söze varmıyordu.</p>
		<p>Yakasını Sultan Karının elinden kurtardı. Ardındaki adamlarla köyün içine doğru yürüdü.</p>
		<p><span epub:type="pagebreak" id="page179" title="179"/>Kalabalık onların ardından homurdandı.</p>
		<p>Sultan Karı doğru Halilin anasına gitti. İçerde Halilin kız kardeşiyle anası oturmuş ağlıyorlardı.</p>
		<p>Sultan Karı içeri girip, onları öyle görünce köpürdü:</p>
		<p>“Gözü yaşlıca avrat,” dedi, “herifin mi öldü de ağlıyorsun? Oğluna bir şey mi oldu da ağlıyorsun? Ne oldu sana?”</p>
		<p>Kadın onu görünce ayağa kalktı. Kız da kalktı. Yüzleri ıpıslaktı.</p>
		<p>“Buyur Sultan bacım,” dedi. “Buyur da otur. Ben ağlamayım da kimler ağlasın!”</p>
		<p>Sultan Karı gitti, baş köşeye oturdu.</p>
		<p>“O sakallı korkaklar,” dedi, “duyduğun gibi oturmuşlar kararlarını vermişler. Versinler. Kızı Karaca Aliye veremezler. Hiç kimse bir şey yapamazsa alırım kızı, ben götürürüm dağa. Duydun mu? Götürür Halile teslim ederim. Götürsün babamın köyüne. Kardaşlarımın oğulları, değil Karaca Aliye, Padişaha, Sultana bile vermezler kızı. Halile de tarla verirler, ev verirler, düğün kurarlar... Şanlı şöhretli evlendirirler onları. Duydun mu bacı? Ağlama!”</p>
		<p>Kadın: “Ben,” dedi, “ona ağlamıyorum. Ben derdime ağlıyorum. Bu kadar işler oluyor da, benim oğlum dağlarda geyik peşinde. Ona yanıyorum.”</p>
		<p>Sultan Karı:</p>
		<p>“Sen ağlama sonu iyi olur,” dedi. Çıktı yürüdü.</p>
		<p>Hışımla, köyün içini dolanıyordu. Etekleri rüzgardaydı. Ağır etekleri savruluyordu. Önüne gelenle konuşuyordu. Kızı Sarıcalı köye vermek isteyenlere söv babam söv ediyordu. Kocasını Sarıcalılar, bir geyik avında vurmuşlardı. Vurmuşlardı diyorlardı ama, koca geyik avına gitmiş bir daha dönmemişti. Köylü onun dönmemesini Sarıcalıların üstüne atıyordu. Köyden kim gitmiş de imi timi bellisiz olmuşsa Gökderelilerce, onu Sarıcalılar öldürmüştü. Bu gelenekti. Böylece yerleşmişti. Osmanlı kadındı Sultan Karı. Erkekten daha erkek derlerdi köyde ona...</p>
		<p>“Ya Sultan Karıyı öldürürler, ya da bu kızı alamazlar. Sultan Karı sağken alamazlar. Duydun mu bacım?”</p>
		<p>“Bana bak oğlum, elinden bir iş gelmez, bir kocakarı dersin bana. İş başa düşsün de gör!”</p>
		<p><span epub:type="pagebreak" id="page180" title="180"/>Kızın evine vardı.</p>
		<p>Kızın üç kardeşi de kapıda o büyük ağacın altında kederli kederli duruyorlar, konuşmuyorlardı. Büyük bir keder içine gömüldükleri belliydi. Sultan Karı onları öyle, eli belinde görünce, taştı köpürdü:</p>
		<p>“Avrat yürekliler. Size de üç kardeş diyorlar. Üç babayiğit kardeş. Boyunuz devrilsin e mi? Avrattan kötüler... Ben de Zeynebi Sarıcalı köyün gavuruna verdirirsem bana da Sultan Karı demesinler. Duydunuz mu? Elin oğlunun nişanlısını vermeye ne hakkınız var? Korkaklığınızdan ötürü...”</p>
		<p>Delikanlılar Sultan Karıya karşı ağızlarını açmadılar... Tek mi çift mi söylemediler.</p>
		<p>Sultan Karı bir zaman onlara tepeden tırnağa, kötümser kötümser, alaycı alaycı baktı, hiçbir şey söylemeden içeri girdi.</p>
		<p>İçeri girer girmez:</p>
		<p>“Zeynep, Zeynep,” diye bağırdı. “Kız Zeynep!”</p>
		<p>“Buyur Sultan Ana. Geliyorum.”</p>
		<p>Kız geldi. İki gözü iki çeşmeydi. Gözleri kan çanağına dönmüştü...</p>
		<p>“Demek bu dinsiz imansızlar sana da haber verdiler ha...”</p>
		<p>Kız susuyordu.</p>
		<p>“Demek bu kardaşın olacak yezitler, onlar da erkek olmuşlar da, bacı sahibi olmuşlar. Vay başıma gelenler. Sümsükler. Ağlama kızım. Bunu sana demeye geldim ki, bu korkaklar azıtmışlar. Anladın mı? Bütün köy bir olsa da seni Sarıcalıya vermeye kalksa, ben seni alırım, katarım Halilin arkasına, gönderirim kardaşlarımın oğluna, seni gene verdirmem Sarıcalıya. Yüreğine hiç küsüm gelmesin. E mi kızım? Halilim gelirse, ona da öyle de.”</p>
		<p>Kız donmuş kalmıştı. Hiçbir şey söylemedi.</p>
		<p>Sultan Karı da üstelemedi. Çıktı gitti.</p>
		<p>Kardeşler ağacın altında gene oldukları gibi duruyordu. Önlerinden geçerken Sultan Karı, onlara gene döndü, tepeden tırnağa şöyle bir süzdü. Bu bakış en aşağılatıcı sözden bile aşağılatıcıydı.</p>
		<p>Köyün ileri gelenlerinin, kızı Karaca Aliye vermeye karar verdikleri Sarıcalı köyde hemen duyuldu. Sarıcalı köylüler, <span epub:type="pagebreak" id="page181" title="181"/>Ağalarının namına düğün dernek yaptılar. Karaca Ali sevincinden kurbanlar kesti. Bütün köye bir şölen kurdu.</p>
		<p>Sabah olunca da atına atladı, doğru Gökdereye sürdü. Büyük çınarı atıyla bir iki kere doludizgin dolandı. Kız görünürlerde yoktu. Atını, doludizgin, sonra köyün içinden sürdü. Ötelere gitti. Bugün altındaki atı da kuş gibi olmuştu. Uçarcasına gidiyordu. Yenilmiyordu. Yelesi kaval gibi dürülüyordu.</p>
		<p>Öğleye doğru gene geldi çınarın yanına, baktı ki kız da yüzü gözü örtülü, çeşmeden su dolduruyor. Gülümseyerek atını çeşmeye doğru sürdü. Atın başını çekti. Çeşmenin başında, kızın başucunda durdu. Kızdan bir karşılık bekliyordu. Kız aldırmadı bile. Çam bardaklarını doldurdu. Bakmadan çekilirken, Karaca Ali:</p>
		<p>“Güzel,” dedi, “yüreğimiz yanar, bir su ver de içelim.”</p>
		<p>Kız bakmadı bile. Orada kimse yokmuşçasına çekildi gitti.</p>
		<p>Karaca Ali buna içerledi.</p>
		<p>“O oğlan ortadan kalkmadan bu kız benim olmaz... Ben bilmez miyim? Mustan Çavuş beni kandırdı da namusumu beş paralık etti. Dur hele, hele dur bakalım neler olacak? Koca Süleymanı bir daha gönderelim bakalım.”</p>
		<p>Köye gelir gelmez Mustan Çavuşu çağırdı:</p>
		<p>“Çavuş,” dedi, “başıma olmadık işler açtın. Kız yüzüme bile bakmadı. Bu oğlan ölmeden bu kız kimsenin yüzüne bakmaz. Zor olacak. Zor olacak ama, hele Koca Süleymanı bir daha gönderelim. Ne diyecekler? Köylü deli değil. Yani köyün ileri gelenleri, aklı başında olanları... Onlar münasiptir demişler. Köyün çoluk çocuğu, avradı kızı, delikanlısı olmaz diyormuş. Olmaz desinler. Ben de o köyü yakar yıkarım.”</p>
		<p>Mustan Çavuş:</p>
		<p>“Bre Ağa,” dedi, “ileri gelenler olur demişler ya, ötekiler kim oluyormuş? Namusun niye payimal oluyormuş?”</p>
		<p>“Kız kendimi öldürürüm, demiş... Buna ne dersin? Amma oğlan ortadan kalkaydı, iş tamamdı. Bizim tarafımızdan da olduğu bilinmezdi.”</p>
		<p>Koca Süleyman geldi. Ata biniliydi. Ardında da iki adamı vardı...</p>
		<p><span epub:type="pagebreak" id="page182" title="182"/>“Ağa ben gidiyorum. Haydi hayırlısı. Bunun sonu iyi gelecek. Uğurlu olacak. Bu kız senin alnına yazılmış. Ben düşümde gördüm. Haydi eyvallah! Yatsıya kalmaz iyi haberle dönerim. O geyik çobanı daha dağdan dönmemiş. Öyle adamı kız ne yapsın. Ben kızı ondan soğutacak yol da buldum. Yatsıdan önce gelirim.”</p>
		<p>“Uğurlar ola,” dedi Karaca Ali ama, üzgündü.</p>
		<p>İçinde bir korkusu vardı.</p>
		<p>Kardeşler onları üzgün karşıladılar. Yüzleri soluktu. Her birinin bir kurşun yemiş hali vardı. Bu hal Koca Süleymanın gözünden kaçmadı. Kendi kendine: “Halletmişlerse de zor halletmişler. Kızın gönlü olmamış. Amma köyün ileri gelenleri ağır basmışlar. Bizim köyden ödleri kopuyor. Bu köy kendimi bildim bileli halim selim. Barışçı. Korkuyorlar bizim zalimden fıkaralar. Tanrıdan bulsun Karacanın oğlu zalim Ali...”</p>
		<p>Çocuklar ölümsü ölümsü atlarının başına vardılar.</p>
		<p>Attan indiklerinde, Koca Süleymanın da dudakları titriyordu.</p>
		<p>Kız az sonra kahve getirdi. Kahveyi dağıttıktan sonra, gelenek üzere karşılarına geçti. Elpençe divan durdu. Koca Süleyman gözünü kızdan ayırmıyordu. Ne güzel kızdı. Uzun, gölgeli kirpikleri, dolgun göğsü, kırmızı, kalın, yalım gibi dudakları vardı. Uzun boylu, dal gibiydi kız. Gerçekten gören vurulurdu bu kıza. Koca Süleyman, yetmişimden aşağı olsaydım ben de vurulurdum bu kıza, diye içinden geçirdi.</p>
		<p>Kız kahve fincanlarını alıp çıktıktan sonra Koca Süleyman:</p>
		<p>“Allahın emriyle...” diye başladı.</p>
		<p>Delikanlılardan biri, büyüğü:</p>
		<p>“Şeriatın kestiği parmak acımaz. Söylen Ali Ağaya da nişan hazırlığı mı, düğün hazırlığı mı yapacak, ne yapacaksa gelsin yapsın, alsın kızı götürsün. Bir de kızın gönlünü ederse daha iyi eder. Selam söyle ki biz kızın gönlünü edemedik. Kendine karı olacak. Gönülsüz karı acı zehire benzer. Yenmez yutulmaz der, atalar.”</p>
		<p>Koca Süleyman ayağa kalktı. Üzgündü. Bunca ömür yaşamıştı ama, bundan daha acı, daha kahredici bir olayla karşılaşmamıştı. Bu işi biraz da, Allahın emriyle kendi yapıyordu ya, doğru değildi. Şu kardeşlere bir çift söz söylemeli miydi?</p>
		<p><span epub:type="pagebreak" id="page183" title="183"/>Beli biraz daha bükülmüştü. Burnu yere değercesine yürüyordu. Arkasından da kardeşler geliyordu. Koca Süleyman birden yıldırım gibi ardına döndü. Kardeşlerin en büyüğü hemen arkasındaydı. Onu kolundan tuttu, evin köşesine çekti.</p>
		<p>“Bana bak delikanlı,” dedi, “ben çok ömür görmüş, şu çukura, Adanaya kadar bile inmiş bir adamım. Köylü karar verdi. Şeriatın kestiği parmak acımaz ama, şu Süleyman Emmini de bir dinle. Gönlü yoksa, bacını yavuklusundan ayırıp da verme! İki elim yakanda olur sonra. Bir de deme ki bu ne çeşit bir düğürcü. Ben düğürcüyüm amma, bende yürek var. Bende gönül var. Anladın mı! Ne söyleyim şimdi ağama? Karaca Ali Ağama ne söyleyim. De bakalım oğul?”</p>
		<p>Gözlerinin içine, gözlerini dikti baktı.</p>
		<p>Delikanlı:</p>
		<p>“Şeriatın kestiği parmak...” dedi. “Ne dedimse onu de...”</p>
		<p>Koca Süleyman hiçbir şey söylemeden atına atladı. Atladı ama, bu da içine oturdu kaldı. Yüreğine dert oldu.</p>
		<p>Karaca Ali onu yolda karşıladı. Yüzüne baktı.</p>
		<p>“Bir kötü haber mi?” diye sordu.</p>
		<p>Koca Süleyman gülümsemeye çalışıyordu zorla.</p>
		<p>“Yok,” dedi, “yok. Kötü haber olur mu?”</p>
		<p>“Neden yüzün böyle öleyse ya? Ne var sende?”</p>
		<p>Koca Süleyman:</p>
		<p>“Yaşlılık,” dedi. “Yoruldum. Çok iyi haberler var. Dedi ki kızın büyük kardaşı, nişan mı yapar düğün mü, kızı hemen alsın götürsün,” dedi. “Köylü kızı duyduğumuz gibi sana münasip görmüş. Geyik çobanına değil. Geyik çobanı da daha dağdan inmemiş, öldü mü, kaldı mı? Benim diyeceğim bu kadar ağam. Gözlerin aydın. Muradına eriyorsun...”</p>
		<p>Karaca Ali Ağa düğün hazırlığındaydı. Her şeyi yoluyla yordamıyla yapmalıydı. Kızın kardeşinin acelesi ne oluyor, diyordu. Önce, öteki nişan bozulacak, bu nişan takılacaktı. Böyle yaparsam, diyordu Ali Ağa, geyik çobanından korktu, diyecekler, diyordu. Önce nişan takılacak. Birkaç ay sonra da düğün kurulacak.</p>
		<p>Öyle de yaptı. Uzaktaki şehirden, büyük bedestenli Maraştan, kutnu kumaşlar, altınlar getirtti. Büyük bir nişan töreni yaptı.</p>
		<p><span epub:type="pagebreak" id="page184" title="184"/>Nişan töreni yapılırken anası, kız kardeşi, Zeynep Halilin yolunu beklediler. Halil, o gün bugündür bir daha gözükmemiş, dağdan inmemişti. Bugünle Halilin dağa gittiğine on beş gün oluyordu. Köylü, herkes meraktaydı. Ne olmuştu bu Halile?</p>
		<p>Nişan günü, köyden on, on beş delikanlı, Halili aramaya dağa doğru yollandılar. Halil dağda hiç bu kadar kalmamıştı.</p>
		<p>İki gün Halilin geyik yataklarını aradılar, bulamadılar. Dağdan dağa, “Halil, Halil!” diye bağırıyorlardı.</p>
		<p>Üçüncü gün seslerine bir karşılık geldi. Dağlar uzun uzun yankılandı. Bu Halilin sesiydi. Sese gittiler. Halil bir mağaranın önünde gülerek duruyordu!</p>
		<p>Yanına vardılar ki ne görsünler, mağaranın içi vurulmuş, yüzülmüş geyik etleriyle dolu. Halil geyikleri vurmuş, yüzmüş, içlerini temizlemiş, bacaklarından da bir ağaca asmış.</p>
		<p>Gelenleri görünce:</p>
		<p>“Ne iyi ettiniz de geldiniz,” dedi. “Ben de bu kadar geyiği köye kadar nasıl taşırım, diyordum, iyi ki geldiniz.”</p>
		<p>İçlerinden biri:</p>
		<p>“Seni arıyorduk. Başına bir hal mı geldi diye. İki üç gün aradık. Üç günden beri dağ dağ bağırıyorduk. Burası hiç aklımıza gelmezdi. Dünyanın öte ucu.”</p>
		<p>Gerçekten de dünyanın öte ucuydu bu ıssız dağ tepesi, kayalık, ormanlık, kuytuluktu.</p>
		<p>“Bir geyik getirdi,” dedi Halil, “beni buraya. Düştüm ardına. Yanına yaklaşıyorum, yaklaşıyorum...”</p>
		<p>Hikayeyi uzun uzun anlattı, en sonunda: “Vuramadım,” dedi. “Vuramadım o geyiği... Vuramadım ama, buraya geldim ki, buralar geyik yatağı. Hem de avcı görmemiş geyikler. Ne kaçıyorlar, ne bir şey... İsteseydim, yüzlerce vururdum. Bu kadarı yeter, dedim.”</p>
		<p>Delikanlılar donup kalmış gibiydiler. Halilin sevincine, dolup taşan sevincine şaşıyorlardı. Oysa sevgilisi gitmişti. Bir bilse... Halil:</p>
		<p>“Ne var, ne oldu?” diye sordu: “Bu durgunluk ne? Haydi her birimiz ikişer tane geyik alalım, düşelim yola. Köy, köy oldu olalı şölenin böyle büyüğünü görmemiştir. Göremez. Bugü<span epub:type="pagebreak" id="page185" title="185"/>ne kadar hiç kimse bu kadar geyiği köye indirememiştir. Bütün köy doyacak. Artacak bile.”</p>
		<p>Hiç kimsede bir sevinç göremedi. Herkesin yüzü asıktı. Halil:</p>
		<p>“Ben size şaştım arkadaşlar. Hem beni arıyorsunuz, hem de böyle kederli, gamlı duruyorsunuz. Ne var köyde, bir şey mi oldu? Başımıza bir iş mi geldi?”</p>
		<p>Delikanlılardan biri:</p>
		<p>“Yok,” dedi. “Hiçbir şey olmadı. Köyde de bir şey yok ya, anan seni merak etmiş. Biz de merak ettik. Sen şimdiye dek bu kadar çok dağda kalmadıydın da... Kocalar arayın, dediler. Biz de geldik...”</p>
		<p>Halil güldü:</p>
		<p>“Geldiğinize iyi ettiniz. Yoksa ben nasıl götürürdüm bunları? Hep düşünüp duruyordum. Şunları kokutmadan nasıl indiririm diye. Burada kokmaz ya... Gene de Tanrı saldı buraya sizi.”</p>
		<p>Geyikleri ikişer üçer yüklenerek yola düştüler. Geyikler çoktu. Hepsini götürememişler, bir haylisi kalmıştı.</p>
		<p>“Gerisini de yarın, öbürgün adam gönderir aldırırız.”</p>
		<p>Bu sebepten geyiklerin asılı olduğu mağarayı iyice kapatmışlardı. Geyikler, kurda kuşa yem olmasın diye.</p>
		<p>Yolda giderlerken delikanlıların gene ağzını bıçak açmıyordu. Halile ne diyeceklerdi? Sarp dağların yiğit geyik avcısına ne diyeceklerdi? Halil, köye varınca nasıl karşılanacaktı? Neler görecekti? Nasıl olacaktı? Gözlerinin önüne getiriyorlar, susuyorlardı.</p>
		<p>Halil anlamadığı bu kederi dağıtmak için habire sevinçli türküler söylüyordu. Bu sevinçli türküler de delikanlıları gittikçe kedere gömüyordu.</p>
		<p>Bir gece köyün üstbaşındaki Kartalyuvasında konakladılar. Kartalın kayasının başında ateş yaktılar. Sabaha kadar başında oturdular. Bu ateş köyden görünüyordu. Bilirlerdi ki, Halil yakıyor o ateşi. Halil büyük avlarda yakardı ancak bu ateşi. Köylü bilirdi ki, Halil köye şölenlik vurmuş. Ve köylü sevinirdi.</p>
		<p>Halil:</p>
		<p><span epub:type="pagebreak" id="page186" title="186"/>“Köylü ateşi görecek. Sevincinden... Böyle bir şöleni Gökdere Gökdere oldu olalı görmemiştir. Şölenin büyüklüğünü anlatabilmek için ateşi iki üç misli yakalım.”</p>
		<p>Ateşi iki üç misli büyüttüler. Delikanlılar ateş büyüdükçe, zaman geçtikçe kaygılanıyorlardı.</p>
		<p>Köylü de ateşi, ateşin büyüdüğünü görmüş kaygılanmıştı. Köylü bu şölene karşılık ne söyleyecekti ona? Sağ ol var ol Halilimiz. Sağ ol var ol bize çektiğin şölene amma, nişanlını elimizden aldılar. Bir şey diyemedik, mi diyeceklerdi?</p>
		<p>Buna karşılık Halil ne diyecekti?</p>
		<p>“Dağlarda size şölen çekmek için çalıştım çabaladım. İyi gün geçiresiniz diye. Bana yapacağınız bu muydu?” diyecekti. Ne diyecekti?</p>
		<p>Evden eve, insandan insana yayıldı.</p>
		<p>Halil büyük bir şölenlik geyikle geliyor. Ateşinden belli.</p>
		<p>Kadınlar, genç kızlar ağlaştılar, yaşlı erkekler, delikanlılar kederlendiler. Köy, Halile ne diyecekti?</p>
		<p>Halil, yanındaki delikanlıların bu kederinden, fol yok, yumurta yokken, böyle dağ dağ kendisini aramaya kalkmalarından kuşkulanmıştı. Delikanlıların ağızlarından bir söz alamayacağını biliyor, bu yüzden de susuyor, onlara bir şey soramıyordu.</p>
		<p>Ateş öyle yanıp dururken, daha tanyerleri ışımadan yola düştüler. Artık Halilin de sevinci kalmamıştı. O da ötekilere dönmüştü. Topluluk sessiz, kayalıklardan ölü gibi ilerliyordu.</p>
		<p>Gün kuşluk olurken, önde Halil, arkada yarenleri köye girdiler. Köyde bir tuhaf bir sessizlik vardı. Halil ürktü. Halil kendini bildi bileli geyik avından dönerken, hiç böyle karşılanmamıştı. Evlerinin kapısından Halili görenler hemen içeri kaçıyorlardı. Eskiden düğün şenlik Halili karşılar, düğün şenlik, şölen yapılacak meydana gelirlerdi. Ortada geyikleri kızartacak büyük ateş daha geceden yakılmış, kor olmuş bulunurdu.</p>
		<p>Halil korkuyla, küsümle alana kadar gitti. Alanda ne kimse vardı onları karşılayan, ne de şölen ateşi vardı.</p>
		<p>Düşünemez oldu. Orda dimdik durdu kaldı. Donup kalmış, kendinden geçmişti. Yarenleri de o hale gelmişlerdi...</p>
		<p><span epub:type="pagebreak" id="page187" title="187"/>Halil birden kendine geldi. Sırtındaki etleri çimenin üstüne koydu. Koşarak evine geldi. Anası kapılarındaydı... Onu görünce o da içeri çekildi.</p>
		<p>Halil vardı:</p>
		<p>“Ana, ana,” dedi, “başımızda bir hal mı var? Köyün başına bir iş mi gelmiş ben burada yokken?”</p>
		<p>Anası yere çömelmiş, konuşmuyor, habire ağlıyordu.</p>
		<p>Halil sordu, anası ona ağzını bile açmadı. Ağladı durdu. Halil oradan doğru Zeyneplerin evine gitti. Üç kardeşler, gene, her zamanki gibi çınarın altında duruyorlardı. Kederli oldukları, ta uzaktan bile, yüzlerinden okunuyordu. Halil onların yanına yaklaştı. Selam verdi. Gönülsüz gönülsüz selamını aldılar. Halil vurulmuşa dönmüştü. Bir şeyler geveledi. Ötekiler de bir şeyler gevelediler, ne onun söylediğinden, ne ötekilerin söylediklerinden bir şey anlaşıldı. Karşılıklı öylece bir zaman durdular. Halil onlara bakıyordu boyuna. Onların başları yerdeydi.</p>
		<p>Bir zaman sonra Halil onlardan ayrıldı. Eve doğru yürüdü. Kardeşler arkasından bakmadılar bile. İçeri girdi. İçerisi ıpıssızdı. Gözleri evin loşluğuna alışınca, köşede kızı gördü. Kız köşeye büzülmüştü. Onu karşılamadı. Ağzını da açmadı. Halil ona doğru yürüdü. Başında durdu. Kız, iyicene sarsılarak ağlamaya başladı. Arada, sesi, ağıdı çığlık gibi yükseliyordu.</p>
		<p>Halil azıcık kendini toparladı.</p>
		<p>“N’oldu?” diye sordu. “Bir şey mi var bu köyde? Kıyamet kopuk gibi bir hal... Ne var? Kederimden çatlayacağım. Sen söyle bari. Kimse ağzını açıp da bir şey söylemiyor.”</p>
		<p>Yanına yaklaştı. Saçlarını okşamaya başladı. O saçlarını okşadıkça, öteki daha beter basıyordu ağıdı.</p>
		<p>“Anlıyorum. Anlıyorum başımda bir hal var. Anlıyorum, senin başında bir hal var. Amma ne? Görüyorum sağ salimsin, kardaşların da sağ salim. Ne var öyleyse? Her evden bir ölü çıkmış gibi köy. Ne var öyleyse?”</p>
		<p>Kız inler gibi, derinden:</p>
		<p>“Keşki,” dedi, “kardaşlarım da öleydi. Keşki ben de öleydim. Öleydim de bu işler olmayaydı.”</p>
		<p>Halil, bu işlerin ne olduğu üstüne sor babam sor etti ama, <span epub:type="pagebreak" id="page188" title="188"/>kızdan bir çift söz alamadı. Bir saat mı, iki saat mı orada bekledi, sonra içinde dert, korku, şüphe, çıktı gitti.</p>
		<p>Koca Duranı çok severdi. Koca Duran yiğit adamdı. Özü sözü doğru adamdı. Koca Duran ona işin doğrusunu söylerdi. Köylünün, şöyle, ona bakışına bakıyordu da, ağızlarından bir şey alınamayacağını biliyordu. Kimse ona, çatlasa da, patlasa da bir şey söylemeyecekti. Koca Duranda bir umut. O yalan söylemez, o babasını öldürseler de her şeyi dobra dobra söylerdi. Koca Duran da bir dul karının oğluydu. Babası Yemene gitmiş, bir daha dönmemişti. Çöl Yemende kalmıştı. Koca Duran kendi kendine büyümüştü bu köylük yerde.</p>
		<p>Halil köyün kıyısındaki evinde, iki eli yüzünde düşünür buldu Duranı.</p>
		<p>“Merhaba Duran kardaş, ne bu hal böyle? Ne düşünürsün bre kardaş? Güne karşı böyle?”</p>
		<p>Neşelenmeye, neşeli görünmeye çalışıyordu.</p>
		<p>“Ne o bre Duran kardaş, yüzünden düşen kırk parça değil bin parça oluyor. Ne bre kardaşım? Sen beni hiçbir zaman böyle karşılamadıydın. Bir hal mı var başımızda? Bir kötü hal mı? Kimse ağzını açıp da bir şey söylemiyor. Herkes yüzüme acı acı, her evden bir ölü çıkmışçasına kanı kurumuş bakıyor. Ben de bir şey anlamıyorum. Kimse getirdiğim geyiklere elini bile sürmedi. Alanda, çimenlerin üstünde öyle durup duruyor. Ateşimi, ateş bile yakmamışlar geldim ki... Geldim ki, alanda sen bile yoksun. Anama gittim, bunun sebebi nedir diye. Ağzından bir çift söz bile çıkmadı. Hep ağlıyordu. Zeynebe gittim, Zeynep de öyle. Sana geldim ki, sana kardaşım diye geldim ki, bunun sebebini bana doğruca diyesin.”</p>
		<p>Koca Duran da susuyordu. Başını kaldırıp bir şey diyemiyordu. Bir sararıp bir kızarıyordu.</p>
		<p>Halil bekledi bekledi:</p>
		<p>“Desene Duran kardaşım,” dedi.</p>
		<p>Duran karşılık vermedi. Kımıldamadı bile... Öyle taş gibi durmuş kalmıştı.</p>
		<p>Halil:</p>
		<p>“Sen de demeyecek misin Duran kardaş?” dedi, yumuşak yumuşak.</p>
		<p><span epub:type="pagebreak" id="page189" title="189"/>Duran, birden gözleri dönmüş ayağa fırladı. Halilin karşısına geçti. İki arkadaş öyle karşı karşıya bir zaman kaldılar. Duranın dudakları titriyordu. Sapsarı kesilmişti.</p>
		<p>Birdenbire sesini yükseltti:</p>
		<p>“Bunu bu köyde herkes söyler de, bir ben söyleyemem. Anladın mı?”</p>
		<p>Bu söz Halilin yüzünde şakladı.</p>
		<p>Duran gene eskisi gibi, olduğu yere çöktü. Gene eskisi gibi yüzünü de elleri arasına aldı.</p>
		<p>Halil başında bekledi bekledi baktı ki bunda da hayır yok. Boynunu büktü. Duranın yanından ayrıldı. Ayaklarını sürüyordu.</p>
		<p>Beli bükülmüştü. Köyün alanına geldi. Böyle yıkılmış. Yolda Halili görenler, yollarını çeviriyorlar, başka yöne gidiyorlardı onunla karşılaşmamak için.</p>
		<p>Halil ta ikindiye kadar köyün içinde, kendinden geçmiş, delicesine öylece gitti geldi. Gitti geldi. Bu köylü ne yapıyordu ona? Anası, nişanlısı, arkadaşı, güvendiği Koca Duran ne yapıyordu ona? Gidip geliyordu bir uçtan bir uca.</p>
		<p>Köyden de hiç çıt çıkmıyordu. Ağlayan çocuklar bile seslerini kesmişlerdi. Kuşlar bile ötmüyordu sanki. Köyü bir ölüm sessizliği örtmüştü.</p>
		<p>Halil bu sessizliğin içinde yapayalnızdı. Umutsuzdu. Bu ölüm sessizliğinin, kendine karşı bu kaçışın, bu düşmanlığın neden ileri geldiğini anlamıyor, kahroluyordu.</p>
		<p>Öte yandan Sultan Karı köyün içine düşmüş, köyün ileri gelenlerini, Halilin arkadaşlarını ev ev dolaşıyor, onlara ağzına geleni, esirgemeden söylüyordu.</p>
		<p>Köyde herkes utancından, önünden başka yere bakamıyordu. Biribirlerinin yüzüne bakamıyorlardı.</p>
		<p>Sultan Karı, köyün delikanlılarını en sonunda geyiklerin durduğu alana toplamıştı.</p>
		<p>“Ateşi yakın,” dedi, “avrat yürekliler. Oğlanın nişanlısını verdiniz Sarıcalı köye, bir de getirdiği avı mı yemiyorsunuz? Yakın bakalım ateşi... Avrat yürekliler sizi.”</p>
		<p>Delikanlılar sessizce ateşi yaktılar. Ateş bir harman yeri kadar bir yeri kapladı. Közler alana saçıldı. Geyikleri şişlere geçirip <span epub:type="pagebreak" id="page190" title="190"/>tüm tüm kızartmaya başladılar. Alana kilimler serildi. Büyük ağaçların dibi şenlendi. Ama daha, kimseden ses çıkmıyordu.</p>
		<p>Sultan Karı gidip gelişlerinden birinde, dalgın Halilin yolunu kesti.</p>
		<p>“Ey akılsız geyik avcısı,” dedi, “şu senin başına geleni kimse yüzüne durup da sana söyleyemedi değil mi? Söyleyemedi. Öyle mi? Öyleyse ben sana deyim de bu köyün sakalı bitlileri senin başına ne getirdi, onu duy! Nişanlın Zeynebi karşı köyden, karşı Sarıcalı köyden, köyün ağası Karaca Ali istedi. Işkı düşmüş. Bunlar da korkularından, arada barış olsun diye, senin nişanlını, sen dağda geyik avlarken, tuttular Karaca Ali Ağaya verdiler. Nişan taktı iki üç gün önce de Ali Ağa. Anladın mı? Bunlar senin başına bu işleri getirdiler işte. Duydun mu?”</p>
		<p>Halil hiçbir şey söylemedi. Yerinden de kımıldamadı. Orada öylece kaldı.</p>
		<p>Sultan Karı:</p>
		<p>“Öyle kanın kuruyup kalmasın geyik avcısı. Her şeyin bir çaresi bulunur. Akılsız herif kızı daha alıp gitmedi. Her şeyin yolu bulunur sen adam olursan. Şimdi var da yarenlerinin arasına karış. Şenlik et. Benim ne diyeceğimi bekle. Sabırlı ol.”</p>
		<p>Halil vardı, geyikleri çevirmekte olan arkadaşlarının yanına durdu. Arkadaşları başlarını yerden kaldıramıyorlardı... Halilin yüzüne bakmamak için. Geyikler kızartıldı, büyük sinilere kondu. Herkes sofranın başına gelip oturdu. Kimse elini ete ekmeğe uzatıp da bir lokma alamıyordu. Onlar sofra başında öyle duruyorlar, sofra da karşılarında öyle duruyordu.</p>
		<p>Sultan Karı da başlarına dikilmiş duruyordu.</p>
		<p>“Mademki yemek yemeye eliniz varmıyor, ey babayiğitler, bu iş o kadar zorunuza gidiyor ey babayiğitler, kalkın, hepiniz atlanın, varın Zeynebin evine, tükürün üç kardaşın yüzüne, alın nişanını Karaca Alinin, gidin Sarıcalı köye, nişanı yüzüne çalın Karaca Alinin. Olur mu babayiğitler. Ne dersiniz?”</p>
		<p>Sultan Karı hem söylüyor, hem de aralarında dolanıyordu. Birden Koca Duranın karşısında durdu:</p>
		<p>“Bre Koca Duran sen de mi korkudan yerinden kalkamaz oldun? Sen de mi Koca Duran? Gözlerin kör olsun Koca Duran.”</p>
		<p><span epub:type="pagebreak" id="page191" title="191"/>Duran da öyle kalakalmıştı.</p>
		<p>Sultan Karı öyle dikilip kalmış Halilin karşısına geldi.</p>
		<p>“Bre geyik avcısı,” dedi. Sesi alaylıydı: “Bre geyik avcısı. İşini sen görmezsen, kimse senin işini görmez. Sen işini kendin görecek kadar yiğit olursan, o zaman da herkesler senin ardından gelir. Bak, Koca Duran bile öyle dondu kaldı. Korkusundan. Fıkara Duran. Ödü kopar Karaca Aliden, ödü kopar Sarıcalı köyden. Haydi sen yürü de... Ardından kimse gelmezse, tek başına götür at yüzüğü. İsterse seni vursun Karaca Ali. Böyle yaşayacağına öl daha iyi. Geyik avcısı, Karaca Aliye belki senin de bir diyeceğin olur, o seni vurmadan. Ne dersin? Kendine güvenin var mı?”</p>
		<p>Bu sözleri duyar duymaz Halilin yüzü ışıdı. Toparlandı. Kendine geldi. Kalabalıktan yola doğru yürüdü. Evlerine giden yola saptı.</p>
		<p>Koca Duran başını çevirmiş onun gidişine bakıyordu. Evlerine giden yola sapınca Halil, o da sofranın başından kalktı. Kendi evine doğru yürüdü. Sonra teker teker ötekiler kalktılar. Geride bir iki kişi kalmıştı. Sultan Karı gözlerini onlara dikmişti. Alaycı, aşağılayıcı bakıyordu.</p>
		<p>Gülerek: “Bir sonunda siz kaldınız yiğitlerim,” dedi.</p>
		<p>Onlar da bir söze varmadan kalktılar. Herkes evine doğru yürüdü.</p>
		<p>Bir an içinde köyün meydanı atlılarla doldu. Yaşlılar, delikanlılar, çocuklar bile atlanmıştı. Halil bir ara, doludizgin nişanlısının evine gitti. Kardeşler, gene orada, çınarın dibinde duruyorlardı. Kederliydiler. Ağızlarını bıçak açmıyordu.</p>
		<p>Halil hızla içeri girdi. Kız gene köşesinde ağlıyordu. Birden üstüne yürüdü kızın. Bileğinden tutup kaldırdı. Parmağına baktı. Yüzük yoktu. Boğazına baktı. Orada da bir şey yoktu.</p>
		<p>“Nerede?” diye sordu.</p>
		<p>Kız duyulur duyulmaz:</p>
		<p>“Şu kutuya bak!” dedi.</p>
		<p>Halil vardı kutuyu açtı. Kutunun içinde bir yüzük. Bir sürü altın vardı. Altınları yüzüğü aldı, cebine koydu. Hızla çıktı.</p>
		<p>Bu sırada avluya Sultan Karı girmişti. Üç kardeşleri başı yerde, öyle düşünür gördü.</p>
		<p><span epub:type="pagebreak" id="page192" title="192"/>Yanlarına vardı. Gülüyordu hep. Ötekiler başlarını bile kaldırmadılar. Öyle dalmış gitmişlerdi.</p>
		<p>“Bre bir bacının üç kardaşları. Köyün yiğitleri ayaklandılar. Genç yaşlı, çoluk çocuk... Siz neredesiniz? Karaca Alinin taktığı nişanı götürüp geri verecekler. Bacınızın nişanını geri verecekler. Siz neredesiniz? Sizin korkarak taktığınız nişanı... Yürüyün... Binin atlarınıza da karışın adamlar arasına. Ne duruyor da, biribirinizin yüzüne bakıyorsunuz?”</p>
		<p>Arkasını döndü içeri doğru yürüdü. O yürüyünce delikanlılar biribirlerinin yüzüne baktılar. Büyüğü yürüdü. Ardından ötekiler de yürüdüler. Tavlaya vardılar, atlarını çektiler, atladılar. Alanın kalabalığı arasına karıştılar. Yolda onları köylüler, köyün kadınları çocukları gördü. Yaşlılar gördü. “Var olun oğullar,” dediler. “Kırığınızı varın da bitiştirin.”</p>
		<p>Delikanlılar kalabalığa karıştılar.</p>
		<p>Atlıların bir ucu köyü çıkmıştı. Halil baştaydı. Sevincinden uçuyordu. Altındaki at da uçuyordu. Halilin atı, öteki atların belki iki yüz metre ilerisine gitmişti. Gittikçe de arayı açıyordu. Ve şimdi Gökdereyle Sarıcalı köy arasına, koşan, doludizgin uçan iki, üç yüz atlı dolmuştu.</p>
		<p>Halil Sarıcalı köyün sınırında atının başını çekmedi. Çekmesi, arkadaşlarını beklemesi gerekirdi. Ama Halil bunu düşünecek halde değildi. Aynı hızla doludizgin Sarıcalı köyün içine girdi. Karaca Alinin konağını eskiden biliyordu.</p>
		<p>Atının başını Karaca Alinin konağının önünde zınk diye çekti. Arkadan bir toz duman geliyordu.</p>
		<p>“Ali Ağa! Ali Ağa!”</p>
		<p>İçerden bir ses gelmedi. Sesini daha da yükseltti:</p>
		<p>“Ali Ağa! Ali Ağa!”</p>
		<p>Ali Ağa içerden seslendi:</p>
		<p>“Ne istiyorsun? Bir diyeceğin mi var? Kimsin? Gel içeri de diyeceğini de.”</p>
		<p>Halil: “Çık dışarı. Dışarda gereksin Ağa.”</p>
		<p>Ağa dışarı çıkar çıkmaz, Halil elindeki altın çıkınını, yüzüğü konağın balkonuna, Ali Ağanın ayağının dibine fırlattı.</p>
		<p>“Al Ali Ağa! Bunlar seninmiş. Öyle söyledi söyleyen.”</p>
		<p>Ali Ağa ayağının altına fırlatılmış çıkını aldı, açtı. Yüzü kül <span epub:type="pagebreak" id="page193" title="193"/>kesildi. Elindeki çıkını yere düşürdü. Yüzük yuvarlandı, ta uzağa gitti. O zamana kadar Ali Ağa atlının Halil olduğunu anlamamıştı.</p>
		<p>Birden içeri girdi.</p>
		<p>İçerden elinde bir silahla çıktı. Halile doğrulttu. Halil bunu bekliyordu zaten. O tüfeğini doğrultuncaya kadar Halil attan atladı, duvarın karaltısına sığındı.</p>
		<p>“Ağa,” dedi, “bu senin yaptığına kancıklık derler. Köyünde, kapının önünde adam öldürmeye kalkıyorsun. Bunu sana söyleyebilmek için duvarın duldasına sığındım. Şimdi çıkıyorum. İstersen ateşle tüfeğini.”</p>
		<p>Aynı hızla, göz açıp kapayıncaya kadar atına bindi. Karaca Ali afallamış kalmıştı. Birden elindeki tüfeğini Halilin üstüne boşalttı. Halil bunu biliyordu. Tüfekten sakındı. Karaca Alinin ilk kurşunu boşa gitti.</p>

		<hr class="star"/>

		<p>Karaca Ali kurumuş kalmıştı. Bıçak soksan bir damla kanı çıkmaz derler ya, öyleydi. Vardı kendisini sedire attı.</p>
		<p>Bir zaman sonra:</p>
		<p>“Varın da Mustan Çavuşu, Durmuş Ağayı, Deli Ömeri çağırın, gelsinler.”</p>
		<p>Adamları hemen seğirttiler.</p>
		<p>Az sonra Mustan Çavuş, Durmuş Ağa geldi. Onlarla birlikte birkaç kişi daha geldi.</p>
		<p>Oturdular.</p>
		<p>Mustan Çavuş:</p>
		<p>“Süleyman Ağa da olsa iyi olurdu konuştuğumuzda. Koca Süleyman.”</p>
		<p>Karaca Ali:</p>
		<p>“Gidin onu da çağırın,” dedi.</p>
		<p>Az sonra Koca Süleyman da geldi. Beline çöke çöke geldi.</p>
		<p>Susuyorlardı. Biribirlerinin gözünün içine bakıp susuyorlardı.</p>
		<p>En sonunda Karaca Ali doğruldu. Koca Süleymana döndü.</p>
		<p>“Bre Koca Süleyman Ağa,” dedi, “şu senin ayağın da ne uğurlu imiş, sayende rezil olduk. Bütün köy rezil oldu.”</p>
		<p><span epub:type="pagebreak" id="page194" title="194"/>Süleyman Ağa:</p>
		<p>“Ben gerekeni yaptım. Benim bu işte suçum yok. Sen de gittin nişanı taktın. Köy getirdi senin üstüne attı. Bunda benim suçum ne Ağa?”</p>
		<p>Karaca Ali karşılık vermedi.</p>
		<p>Mustan Çavuşa döndü:</p>
		<p>“Sen verdin bu öğüdü hey Mustan Çavuş. Sen söyle bakalım, bu hakaretin altından nasıl kalksın, ne biçim kalksın Sarıcalı köy? Hey bre Mustan Çavuş, söyle! Ben biliyordum ki bu oğlan ölmeden o kız bizim olamaz.”</p>
		<p>Mustan Çavuşun köyde kalması bundan sonra zorlaşmıştı. Çavuş bunu böyle seziyordu. Bunun önüne geçmeliydi.</p>
		<p>“Bu oğlanı ortadan kaldırmalı. Kaldırması kolay da... Günah bizden gitti. Şimdi kimse bize bir şey diyemez. Bize kimse Halili boş yere öldürdüler diyemez. Allah bile diyemez. Ama o zaman biz öldürseydik suçlu olurduk.”</p>
		<p>Karaca Ali:</p>
		<p>“O zaman onu ortadan kaldırsaydık, bu hakaret de başımıza gelmezdi. Kızı da alır gelirdik. Şimdi oğlanı bizim öldürdüğümüzü bilecekler. O köye ne yapılsa bizden bilecekler. Ama zararı yok bilsinler. Nişanı köycek getirip de üstüme atmasını bilirler mi?”</p>
		<p>Adamlarına döndü:</p>
		<p>“Gökderelilerin bundan sonra hiçbir hayvanını, adamını yoldan bu yana, dereden bu yana geçirmeyeceksiniz. Geçerlerse sormadan, sual etmeden öldüreceksiniz. Ömer Paşaya ben hesabını veririm.”</p>
		<p>Adamlar: “Baş üstüne Ağa,” dediler.</p>
		<p>Koca Süleyman ayağa kalktı, Karaca Aliye döndü:</p>
		<p>“Bu senin yaptığın iş değil arkadaş,” dedi. “Kan dökme devri geçti. Onlar da seni öldürürler. Onların eli armut toplamıyor ya. Bu kötü arkadaş. Bir kız için, hem de nişanlısı olan bir kız için bu işler olmaz! Köylüye ben düğürcü gittim. Senin şerrinden korktukları için nişanlı kızı sana verecek oldular. Kardaşları kızın bir şey demediler. Nişanlısı bile yoktu. Dağdaydı. Gittin kıza nişanı taktın. Kızın nişanlısı dağdan gelince, köylü onunla birlik oldu. Dinlemediler ihtiyarları, nişanı getirip üstü<span epub:type="pagebreak" id="page195" title="195"/>ne attılar. Sana derim ki arkadaş vazgel bu işten... Kötülük çıkar bundan... İki köyü biribirine kırdırırsın... Kız mı yok elin nişanlı kızından başka?”</p>
		<p>Karaca Alinin elleri ayakları titriyordu. Ayağa kalktı. Koca Süleymanı omzundan tuttu:</p>
		<p>“Var git işine ihtiyar,” dedi, “işine. Senin aklın ermez bu işlere... Sen bir şey anlamazsın Ağalık şerefinden. Ben bu kızı almazsam, ben bu hakareti yanına korsam Gökderelilerin çocukları bile bana güler. Var git işine Koca Süleyman...”</p>
		<p>Yaşlı adamın omuzlarından tuttu, dışarı doğru sürükledi.</p>
		<p>“Var git işine,” dedi, bıraktı.</p>

		<hr class="star"/>

		<p>Geceydi. Ay vardı. Yani ay karanlık geceydi. Koca çınarın arkasına, pınarın kayasının oraya çınarın gölgesi düşmüştü. Ay ışığında, pınarın gölge dışında kalan suları parlıyordu. Su gümüştendi. Bir yanı karanlık.</p>
		<p>Halilin başı kızın göğsündeydi.</p>
		<p>“Seni bekledim,” diyordu kız. “Bir de Sultan Karı bana güç verdi. Yoksa kendimi şu kayanın üstünden atıp ölüverecektim. Seni bekliyordum. Nişan taksınlar, ne yaparlarsa yapsınlar, ben senden sonra gider de başkasına avratlık eder miydim... İçim diyordu ki bu böyle olacak... Sultan Karı bütün bir köye değer. Bir celallanmıştı ki, köyü yakacak derdin hırsından... Bu işleri hep senin geyik avcılığın başıma getirdi. Vazgel bu işten... Kurban olayım vazgel bu işten de söndürme yuvamızı. Korkuyorum. Anan da korkuyor. Sultan Karı da korkuyor. Gel etme bu işi. Tövbe de.”</p>
		<p>Halil: “Bir daha gitmem,” dedi.</p>
		<p>Zeynep:</p>
		<p>“Ben seni bilirim,” dedi. “Sen her zaman böyle dedin. Amma dediğinin birini de tutmadın. Her zaman bir haftadan fazla dayanamadın. Geyik sesi duymasın kulağın. Aklın başından gidiyor.”</p>
		<p>Halil yarı kızgın:</p>
		<p>“Gitmem dedim ya kız sana. Gitmem işte. Gitmem.”</p>
		<span epub:type="pagebreak" id="page196" title="196"/>
		
		<hr class="star"/>

		<p>Gün, yeni doğuyordu. Halil evlerinin önünde oturmuş şafaktan bu yana bağlama çalıyor, usul usul da bir türkü söylüyordu. Evin ardından birden karşısına Sultan Karı çıktı. Halil onu görür görmez türküsünü, sazını kesti. Sultan Karı:</p>
		<p>“Kesme,” dedi, “kesme! Kesme de çal, çağır gene.”</p>
		<p>Halil gülümsedi.</p>
		<p>“Buyur teyze,” dedi, ayağa kalktı.</p>
		<p>Kadın, ellerini beline dayadı:</p>
		<p>“Çal,” dedi, “çalsana deminki türküyü. Çal deli oğlan, akılsız yavrum çalsana. Çalsana o geyikler türküsünü. İki gün geyik avına gitmedin de türküsüne başladın. Öyle mi? Vay benim deli yavrum. Sana derim ki vazgel bu işten. Başına ne geldiyse, bu geyik avından geldi. Babanın da başına ne geldiyse bu geyik avından geldi. Senin başına da daha gelecekler var. Bu işten vazgeleceksin. Bak hele şuna! Hasretinden geyik türküsü söylüyor şafaktan bu yana... Olmaz olsun senin geyik avın. Çıkar aklından, Halil!” dedi, gitti.</p>
		<p>Halil kendi kendine:</p>
		<p>“Amma da musallat oldular ha!” dedi. “Amma da ha!” Sultan Karı gidince gene yerine oturdu, sazını kucağına çekti. Çalmaya başladı. Geyikler türküsünden başkasını da çalmak istemiyordu. İstiyordu ya, eli başka türküye varmıyordu. Belki on tane türküye başladı, azıcık çalıyor, bir de bakıyor ki eli, dili geyikler türküsüne dönüvermiş kendinde olmadan.</p>
		<p>Gün doğdu. Batıya doğru gölgeler uzadı. Halil sazını yanına koydu. Bir zaman daldı. Kayalıklarda, ulu ormanlarda geyikler gözlerinin önünde uçuşuyordu. Halil gözlerini kapatmış açmıyordu.</p>
		<p>Sonra gözlerini açtı, ayağa kalktı. Evleri yokuşun başındaydı. Yokuştan aşağı köyün içine doğru inmeye başladı. Bunu anası gördü. Arkasından koşmaya başladı. Yetişti. Halili kolundan tuttu.</p>
		<p>“Halilim,” dedi, “biliyorum içindekini. Biliyorum seni. Baban da böyleydi. Gene dalgalandın. Sen geyik avına gideceksin. Yanın yönün düşman dolu. Uğursuzluk, gördün ki başı<span epub:type="pagebreak" id="page197" title="197"/>mızda dönüyor. Geyik avına gitme. Gitme yavrum. Bir ocağı kör koma. Umutsuz koma. Dön eve, dön eve de anana bir çam bardak, bir de nakışlı dibek yap! Evleninceye dek köyden çıkma! Sonra sütümü, şu ak sütümü sana helal etmem.”</p>
		<p>Halil düşündü kaldı. Düşündü kaldı ama, anasının elinden yakasını kurtardı, yürüdü.</p>
		<p>Yürüdü ama, içine de bir şavk düşmüştü. Köyde dolaştı. Tek başına başı önünde oradan oraya gitti. Ayağı onu dağlara çekiyordu. Anasının, Zeynebin de sözleri aklından çıkmıyordu. Ava giderse Sultan Karının elinden nasıl kurtulacaktı. Köyün içinde bahar buzağıları taze taze oradan oraya sıçrıyorlardı. Buzağılar, geyikleri getirir akla. Geyiklere benzemezler ya... Buzağılar, bir haftalık, bir aylık buzağılar şu aşağıdaki ovanın sürmeli cerenlerine benzer. Çukurun atla kovulan, sürü sürü gezen cerenlerine benzer. Dertlendi. Dağların kokusu burnuna geldi. Burcu burcu, içinde hasret vardı. İçi yanıyordu. Ama içine bir sevinç, bir ışık sızıyordu bir yerlerden. Buzağılar pırıl pırıl, bahar tazeliğinde, cerenler sürüyle ovada, geyikler çangallı boynuzlarıyla dağlarda... Dönüyorlardı. Eve geldi, içeriden baltasını aldı. Arkadaki dağa gitti. Bir çam devirdi. Çamı bölük bölük böldü. Bölünmüş gövdeyi eve taşıdı. Sonra dereye indi. Oradan da bir çınar kesti. Onu da sırtladı, eve getirdi. Onu da bölük bölük bölmüştü.</p>
		<p>Evin önüne, güne karşı bacısı geyik postlarını sermişti. Üstüne oturdu. Çamdan bir bardak oymaya başladı. Çoktan beri bardak yapmıyordu. O gün akşama kadar bir bardak çıkardı ki, nakışları kilim nakışları gibi, aşkını, hasretini, her şeyini koymuştu. Akşamüstü anasına hediye etti. Anası sevindi.</p>
		<p>Ertesi gün Sultan Karıya çınardan bir dibek yaptı. Sultan Karıya verdi. Hem de evine götürüp verdi. Sultan Karı buna derecesiz sevindi. Halilin bu uğraşısından herkes sevinç içindeydi. Zeynebe dibekler, çam bardaklar yaptı. Tahta, elinin altında hamur gibi olmuştu. İstediği nakışı istediği yere vuruyor, göreni bir hoş ediyordu.</p>
		<p>Şimdi geyik avcısı Halil değil de, tahta nakışçısı Halil olmuştu. Günde bir dibek, bir bardak yapıyordu. Yakında köy tüm nakışlarla bezenecekti.</p>
		<p><span epub:type="pagebreak" id="page198" title="198"/>Gökdere köyünün kahyası, yani muhtarı Gök Hüseyin Ağa karanlıkta atına binmiş Sarıcalı köye doğru yol alıyordu. Karanlıkta Gök Hüseyinin karartısı koyu bir ihanet lekesi gibiydi. Hem atını sürüyor, hem düşünüyordu. Hem de korkuyordu. Kendi köylüsünden korkuyor, daha çok da Sarıcalı köylüsünden korkuyordu.</p>
		<p>Kapıyı usul usul çaldı. Kapıyı bir delikanlı açtı. Buyur etti. Gök Hüseyin içeri girmedi.</p>
		<p>“Yavrum, Ağaya söyle de azıcık dışarı çıksın.”</p>
		<p>Delikanlı gitti. Az sonra Ağa kapıya geldi.</p>
		<p>Gök Hüseyin kulağına eğildi:</p>
		<p>“Ali Ağa kardeş, ben geldim. Ben Hüseyin Ağayım. Kimse buraya geldiğimi bilmesin. Gizliden geldim. Sizin köylülerden de bilmesinler.”</p>
		<p>Karaca Ali azıcık şaşmış:</p>
		<p>“Kimse yok içerde Ağa,” dedi. “Buyur içeri. Hoş gelmişsin.”</p>
		<p>İçeri girdiler Gök Hüseyin oturur oturmaz:</p>
		<p>“Kusura kalma Ali Ağa,” dedi. “Bir kız, bin kız sana kurban olsun ama, benim elimden bir şey gelmedi. Töreler bozulmuş. Köylü beni dinlemedi. Sen de biliyorsun. Ben yaptım köylü bozdu. O namussuz köylü. Köylü de bozmadı. O Sultan Karı var ya. O cadı var ya... Hep o bozdu... Onun başının altından çıktı. Adam gönderip o geyik avcısını o dağdan getirtti. Köylüyü o ayaklandırdı. Ağalığı bir avrat aldı bizim köyde, bir cadı. Benim kusuruma kalma, diye sana geldim bu gece vaktı. Yaşlandım. Elimde bir şey kalmadı. Biz bozuşmayalım seninle. Bir hal yolu bulunur. Şimdilik onların evlenmelerinin önüne geçeceğim. Geyik avcısını da bu Sultan cadı ava salmıyor. Köylüye dibek, bardak yonduruyor oğlana. Köylüyü onun tarafına çekmek için. O Halili benim yerime ağa kahya yapacaklar. Duydun mu dediklerimi Ali?”</p>
		<p>Ali Ağa düşündü, düşündü:</p>
		<p>“Sağ ol Hüseyin Ağa. Biz seninle baba dostuyuz. Bunun böyle olduğunu biliyordum ya, köylüyü kimin ayaklandırdığını bilmiyordum. O cadının hakkından gelirim. Sen deminde ol. Canını sıkma hiç. Sen sağ ol ki bana geldin. Dostluğunu göster<span epub:type="pagebreak" id="page199" title="199"/>din. Sen evlenmeyi geciktir. Geyik avcısını da geyik avına göndermek için elinden geleni yap.”</p>
		<p>Gök Hüseyin:</p>
		<p>“Her dediğini yaparım Alim. Ben kalkayım da gideyim. O namussuz köylü benim buraya geldiğimi bilmesin.”</p>
		<p>Ayağa kalktı. Merdivenleri indi. Atına bindi.</p>
		<p>Bir ihanet karartısı gibi karanlığa kavuştu.</p>
		<p>Gök Hüseyin doğru üç kardeşlerin evine gitti. Üç kardeşlerin küçükleri köyün aşağısındaki sürülerinin başına gitmişti. Büyük oğlan kapılarının önünde bir kütüğün üstüne oturmuş yün eğiriyordu. Başka yerlerde kadınlar yün eğirirler, dağ köylerinde yünü erkekler eğirir.</p>
		<p>“Merhaba,” dedi.</p>
		<p>Oğlan başını kaldırdı. Gök Hüseyini gördü. Ayağa kalktı:</p>
		<p>“Buyur Ağa,” dedi.</p>
		<p>Ağa yanına oturdu. Birden ağzını açtı, yumdu gözünü:</p>
		<p>“Duydum ki kızı bugün, ya da iki gün sonra everecekmişsiniz. Ne yapmak istiyorsunuz bu köye? Bu köyü iki paralık mı etmek istiyorsunuz? Bütün şu Toros köylüleri duyacak ki, korkudan kızı hemen evermişiz. Nerde o köycek gidip nişanı herifin üstüne atan babayiğitliğiniz? Nerde bu korku? Rezil rüsvay ettiniz zaten, ettiğiniz kadar Gökdereyi. Bir de bunu mu getireceksiniz başımıza? Diyecekler ki, güzün yapılacak düğünü, evvel bahara aldılar korkularından... Ben bu kadar derim... Evvel baharda siz düğün olduğunu gördünüz mü? Ben bu yaşa geldim görmedim.”</p>
		<p>Döndü gitti.</p>
		<p>Üç kardeşin büyüğü, “doğru,” diye içinden geçirdi.</p>
		<p>Gök Hüseyin oradan doğru Halillerin evine çıktı. Halil evin önünde güne karşı oturmuş, çam bardaklar nakışlıyordu. Vardı başına durdu. Halil onun geldiğini duymadı bile. O kadar işine dalmıştı. Gök Hüseyin bir durdu iki durdu. Öksürdü. Halil gene duymadı. Sonunda:</p>
		<p>“Bre Halil,” dedi, “ne bu dalgınlık? Dünyadan vazgelmişsin. Ne bu dalgınlık?..”</p>
		<p>Halil başını kaldırdı. Gök Hüseyin alaylı alaylı bakıyordu.</p>
		<p>Halil saygılıca ayağa kalktı:</p>
		<p><span epub:type="pagebreak" id="page200" title="200"/>“Buyur Ağa,” dedi.</p>
		<p>Gök Hüseyin vardı, oradaki bir kütüğe çöktü.</p>
		<p>“Maşallah Halil sen bir nakışçı oldun ki... Oldun ki oldun... Bu ne? Elinden nur akıyor. Bir de duydum ki yakında düğünün olacakmış. Nakışlı dibekten, çam bardaktan bütün köylülerin evini donattın. Bizim ev aklına bile gelmedi. Düğün yapacağını duymayan kalmadı. Bizim haberimiz bile yok.”</p>
		<p>Halil mutlu mutlu gülümseyerek:</p>
		<p>“Sayende yapacağız Ağa... Size haber vermeden olur mu? Elbette sana haber verilecekti. Hazırlıklar görülsün, sana da haber verecektik. Sana haber vermeden olur mu? Bugüne bugün büyüğümüzsün.”</p>
		<p>Gök Hüseyin birden parladı:</p>
		<p>“Siz bu köye oyun mu çıkarıyorsunuz? Ne demek? Siz hiç evvel baharda düğün yapıldığını duyup işittiniz mi? Bunu duyan öteki köylüler bize gülmezler mi? Köycek gider nişanı herifin üstüne atarsınız. Sonra da gelir evvel baharda düğün kurarsınız, on köyün arasında. Bir de gelir burada çam yontarsın. Geyik avına gidemezsin. Ne çıkarmış öteki köylüler? Gökdere köyü Karaca Aliden korkuyor çıkarmışlar. Bu senin çam yontman yüzünden...”</p>
		<p>Köpürmüştü. Daha uzun uzun söyledi. Sonra birden ayağa fırladı, arkasına bakmadan hızla oradan uzaklaştı. Halil arkasından baktı. Kendi kendine:</p>
		<p>“Doğru söylüyor Hüseyin Ağa,” dedi. “Çok doğru söylüyor. Geyik avına korkumdan gidemedim. Evvel baharda, kızı Karaca Ali almasın diye evleneceğim. Bu böyle. Sağ olsun Hüseyin Ağa, bu işi yapsaydık, oyuncak olacaktık ele aleme. Destan olacaktık köylerin diline...”</p>
		<p>Birden ayağa kalktı, elindeki keskiyi, yontmakta olduğu dibeği, ötelere var gücüyle fıldırdı.</p>
		<p>Bu sırada köyün içinden bir çığrıltı yükseldi. Halil aldırmadı. Belki de duymadı.</p>
		<p>Gök Hüseyin alanın orta yerinde durmuş:</p>
		<p>“İşte gördünüz başımıza gelenleri... Bu köy iflah olmaz bundan sonra. Size iflah olmaz demedim miydi? İşte olan oldu. Evimizi başımıza yıktılar. Köyden üç sürüyü çekmişler. Nereye <span epub:type="pagebreak" id="page201" title="201"/>gittiği belirsiz. Sarıcalıların yaylımına artık hiçbir hayvanımız giremez. Bir kız için... Siz elinizlen yaptınız, başınızla çekin. Büyük sözü dinlenmez oldu bu köyde. Töreleri avratlara çiğnettiniz. Bir kız için Sultan Karının sözüyle yıktınız bir köyü... Bu, bu kadarla bitse iyi. Can kaybı da başlayacak.”</p>
		<p>Birden ortaya Sultan Karı çıktı:</p>
		<p>“Kes,” dedi, “kes! Herkes senin sakalına saygı duyuyor. Kızı verseydik, sanki gene bu işi başımıza getirmeyecek miydi Sarıcalı gavuru? Sizin gibi avrat yürekliler yıktı köyü zaten.”</p>
		<p>Gitti Halili buldu. Halil atını hazırlamış, dağa gitmeye niyetlenmişti. Birden hışım gibi karşısına dikildi:</p>
		<p>“Bre geyik budalası oğlan. Sarıcalı senin yüzünden köyü talan etti. Sen de tutmuşsun geyik avına gidiyorsun. Koyver atı da düşün.”</p>
		<p>Halil atı bıraktı. Kızgın kadına döndü:</p>
		<p>“Doğrusun ana,” dedi. “Duymadımdı bu işi. N’olmuş ola?”</p>
		<p>“Kim oldukları bellisiz. On silahlı gelmişler, çobanları bağlamışlar, sürüleri çekmişler götürmüşler...”</p>
		<p>Halil:</p>
		<p>“Kimler?”</p>
		<p>“Şuna bak! Daha kimler diyor. Kimler olacak. Sarıcalılar. Duydunuz mu? Sarıcalılar... Karaca Alinin düşmanlığı... Sen de yiğitsen... Köy yerinde namını beş paralık etmeyeceksin. Yarenlerini topla, sen de Sarıcalının sürülerini çek...”</p>

		<hr class="star"/>

		<p>Bundan sonra iki köyün sürüleri dışarı, yaylımlara çıkamaz oldu. O onun sürüsünü çalıyor, Çukurovaya götürüyor, yok pahasına Çukurova Beylerine satıyor, o onun sürüsünü.</p>
		<p>O köy onun tek adamıyla bir yerde karşılaşırsa öldürüyor, o onun adamını. Bu dövüş bir aydan fazla sürdü. Halil bu işte kendisini gösterdi. Sarıcalıdan hem kurnazlıkta, hem de yiğitlikte baskın geldi.</p>
		<p>Sarıcalılar, Karaca Ali, başlarına gelenin Halil tarafından geldiğini biliyorlar, Halile pusu kuruyorlar, geyik avcısı kurnaz Halil bundan türlü türlü kurtuluyordu.</p>
		<p><span epub:type="pagebreak" id="page202" title="202"/>En sonunda Sarıcalılar bu işten bıktılar. İki yanda da ne sürü kalmıştı, ne mal. Biribirlerinden de korkuyorlardı. Sarıcalılar, Ağaları Karaca Alinin aleyhine mırıldanmaya başlamışlardı.</p>
		<p>Bunu çoktan beri duyan Karaca Ali de korkmaya başlamıştı. Mustan Çavuşu çağırdı:</p>
		<p>“Mustan Çavuş kardaş, sen dünya görmüş adamsın, bu böyle gitmeyecek. Herif bizden baskın çıktı. Bizim köylü diyormuş ki, bazı sütsüzler, bir kız için, Karaca Alinin bir kızı için köyümüzü harap edemeyiz. Onun için biz başka çare düşünmeliyiz. Bu oğlanı bu işten çekip, gene geyik avına sürmeliyiz. En iyi çare bu. Ne yapalım?”</p>
		<p>Mustan Çavuş:</p>
		<p>“Barışalım. O da işsiz kalınca gene geyik avına dönecek. Zaten barışmaya Gökdereliler de can atıyorlar.”</p>
		<p>“Olur. Başka çare yok zaten.”</p>
		<p>“Öyleyse Koca Süleymanı barış için gönder.”</p>
		<p>Koca Süleyman gene atına bindi. Adamlarını gene arkasına aldı. Gökdereye doğru yöneldi. Vardı Gök Hüseyinin evine indi.</p>
		<p>Gök Hüseyin onları iyi karşıladı.</p>
		<p>Koca Süleyman iner inmez söze başladı:</p>
		<p>“Söyle köylüye de Hüseyin, gayrı çekinmesinler, Sarıcalılardan onlara bundan böyle kötülük gelmeyecek. Epeyce biribirimizi yedik. Bir kız yüzünden... Geyikçinin nişanlısının yüzünden. Kızı alsaydık haksızlık olurdu. Geyikçiye layık o kız.”</p>
		<p>Sonra atına bindi gitti.</p>
		<p>O gider gitmez, Gök Hüseyin alana çıktı. Köylü merak etmişti geleni. Hemen başına toplandılar:</p>
		<p>“Sarıcalıdan Koca Süleyman Ağa geldi. Dedi ki, barışalım. Sarıcalıdan Gökdereye bundan böyle kötülük gelmeyecek. Siz de kesesiniz kötülüğü, dedi.”</p>
		<p>Sultan Karı:</p>
		<p>“Biz yapmadık ki biz keselim. Onlarınki kesilirse bizimki de kesilir. Başa çıkamayınca Halillen, yakarıcı gönderir. Sen de bunu kulağına küpe et Gök Hüseyin Ağa da bir daha nişanlı kızları peşkeş çekme korkudan elin Ağasına, Paşasına. Kulağına küpe olsun. Duydun mu?”</p>
		<p>Alandan ayrıldı. Arkasından sevinçle kalabalık homurdandı:</p>
		<p><span epub:type="pagebreak" id="page203" title="203"/>“Şu Sultan Karı da erkekten daha erkek,” dediler. Halile gitti. Halil gene bardak nakışlıyordu.</p>
		<p>Sevinçle:</p>
		<p>“Bu nakışladığın da bana Halil,” dedi.</p>
		<p>Halil güldü:</p>
		<p>“Senin için bin tane bile nakışlarım ana,” dedi.</p>
		<p>“Sana bir şey deyim ki Halil, Karaca Ali, Koca Süleymanı Gök Hüseyine barışçı göndermiş. O da köylüyü alana toplamış bunu haber veriyordu. Ben de Gök Hüseyine açtım ağzımı yumdum gözümü...”</p>
		<p>Halil:</p>
		<p>“Onlar dururlarsa biz de dururuz. Neyimize gerek. Neyimize gerek, itle bir çuvala girelim. Karaca Ali ağzının payını alınca...”</p>
		<p>Sultan Karı:</p>
		<p>“Biz ondan baskın çıkınca... Haydi gayrı kur düğünü... Sırası. Çifte düğün olacak.”</p>
		<p>Halil:</p>
		<p>“Ana,” dedi, “bizim töremizde evvel bahar düğün kurmak var mı? Ben düğün kurarsam Karaca Aliden korktu derler. Düğün güzün kurulur, sen bilmez misin? Şurada güze ne kaldı ki...”</p>
		<p>“Öyleyse bu aylarda düğüne kadar sen geyik avına gitmeyeceksin.”</p>
		<p>Halil: “Olur,” dedi.</p>
		<p>İçerden anasıyla kız kardeşi çıktı. Sultan Karıya dediler ki:</p>
		<p>“Sultan Ana, Sultan Ana sen bunun olur dediğine bakma, gece gündüz geyik türküleri söylüyor. Bir gün başını alıp gidecek. Şuna bir iyice yemin ettir.”</p>
		<p>Sultan Karı onu yakasından tuttu kaldırdı:</p>
		<p>“Kalk bakalım gavur oğlan. Tövbe et! Tövbe et ki bir daha geyik avına gitmeyesin, haydi tövbe et! Tövbe et yezit!”</p>
		<p>Halil susuyordu.</p>
		<p>“Tövbe et! Tövbe et, diyor sana Sultan Anan! Haydi tövbe de!”</p>
		<p>Söyledi söyledi, Halilin ağzından bir şey çıkmadı.</p>
		<p>Elindeki yakasını hışımla bıraktı:</p>
		<p><span epub:type="pagebreak" id="page204" title="204"/>“Senin başına gelecek var akılsız oğlum,” dedi gitti.</p>
		<p>Kıza gitti.</p>
		<p>“Vay kızım,” dedi, “sen bu akılsız oğlanla evlenmekle iyi etmiyorsun. Bu oğlanda din iman yok. Akıl yok. Gözü sende değil geyik avında. Dünyada geyik avından başka, gözünün gördüğü yok. Vay kızım vay! Senin işin sarpa sarmış. Bu deli imansızla... Vay kızım vay! Başında belalar dönüyor. Belanın üstüne üstüne gidiyor. Sen ona de ki, eğer de, geyik avına gidersen ben de sana varmam de! Olur mu kızım?”</p>
		<p>Kız:</p>
		<p>“Bunu ben ona nasıl derim ki ana?” diye inledi.</p>
		<p>Sultan Karı kızdı:</p>
		<p>“Diyemezsen, o da senin elinden kuş olur uçar. Dersen belki önüne geçebilirsin. De bu dediklerimi.”</p>
		<p>“Diyemem.”</p>
		<p>“Düşmanları bir pusuya düşürür öldürürler. Bir kayadan düşer ölür. Geyik onu kayasına çeker öldürür. Dediklerimi, de ona. Varmam sana de, geyik avına çıkarsan.”</p>
		<p>Kız:</p>
		<p>“Nasıl derim ki!” dedi.</p>
		<p>Sultan Karı kızdı, köpürdü:</p>
		<p>“Sizin başınızda belalar dönüyor. Dönüyor zaten. Birinden kurtuldunuz. Akılsızlığınızdan beşine daha düşeceksiniz.”</p>
		<p>Oradan da bir hışım gibi ayrıldı.</p>
		<p>Yazık olacaktı fidan gibi Halile, Karaca Ali bir şey getirecekti oğlanın başına... Kinci adamdı. Halilin ona yaptıklarını yutamazdı. Ama ne gelirdi elinden... Akılsız, deli, it, inatçı Halil! Korkuyordu. Çaresizlik içinde bunalıyordu.</p>
		<p>Halil de geyik avına gitmemeye karar vermişti. Vermişti ya, bir gün kafayı tutup geyik avına gitmeyeceğinden de emin değildi. Korkuyordu. Tutkusundan korkuyordu. Günlerdir iki duygu arasında kendi kendisiyle çarpışıyordu.</p>
		<p>Bir sabahtı. Gök Hüseyin Ağanın oğlu kapılarına geldi.</p>
		<p>“Halil,” dedi, “ben geyik avına gidiyorum. Gidiyorsan haydi. Sana haber vermeden olmaz diye düşündüm. Ne dersin...”</p>
		<p>Halil, dişlerinin arasından şimşek gibi:</p>
		<p><span epub:type="pagebreak" id="page205" title="205"/>“Olmaz,” dedi. Arkasını da Gök Hüseyinin oğluna döndü.</p>
		<p>Oğlan:</p>
		<p>“Ben arkadaş diye haber vermeye geldim. Karaca Aliden korkuyor, o zaten geyik avına çıkamaz diye adın çıkmış.”</p>
		<p>Halil ona hınçla baktı. O çekildi. Çekilmeseydi bir dövüş kopacaktı belki.</p>
		<p>Akşam oldu. Halilin içi içine sığmıyor. Atının yanına geliyor, onu okşuyor, onunla konuşuyor, gidiyor geliyor, oğlanın sözünü kendine yediremiyor, anasının, bacısının, Sultan Karının sözleri karşısına çıkıyor. İkircikli, karar verememenin sıkıntısı içinde.</p>
		<p>Sabaha kadar gözlerine uyku girmedi.</p>

		<hr class="star"/>

		<p>Gök Hüseyinin oğlu, Karaca Alinin evinde:</p>
		<p>“Ağa,” diyor, “ben ona bir kamış koydum ki, bu gece onun gözüne uyku girmez. Bugün değilse de yarın geyik avına çıkar. Dayanamaz. Yapın hazırlığınızı. Ona yeter ki, bir geyik lafı eden olsun. Delirir. Ben geyik lafı edince, yüzü asıldı, gözlerinden ateş saçıldı ya... Gitmem, dedi ya, aldırmayın... Duramaz o. Ben onu bilirim.”</p>
		<p>Karaca Ali:</p>
		<p>“Sağ ol,” dedi. Cebine bir çıkın altın para koydu.. Altının çıkırtısı duyuldu.</p>

		<hr class="star"/>

		<p>Şafak atar atmaz, belki atmadan da biraz önce, Halil atına atladı. Sürdü. Zeyneplerin evlerinin oraya gelince durdu. Zeynep atın ayaklarının sesini duymuş dışarı çıkmıştı.</p>
		<p>“Gene mi Halil, gene mi?” dedi. “Gene mi? Hani gitmeyecektin? Bu yapılır iş mi? Başında belalar dönüyor. Sultan Ana bizimle konuşmuyor. Senin ava gittiğini duyunca, gelir burada bana demediğini komaz. Vazgel bu işten...”</p>
		<p>Halil gülümsüyor, konuşmuyordu.</p>
		<p>“Aldırma Sultan Anaya. O korkuyor. Geyiğin günahından <span epub:type="pagebreak" id="page206" title="206"/>korkuyor. Kim çarpılmış şimdiye kadar? Hangi geyik avcısı çarpılmış? Sen aldırma onlara. Canını sıkma...”</p>
		<p>Kızın saçlarını okşuyordu. Kız ağlıyordu. “Gitme! Gitme!” diyordu. Ama Sultan Karının söylediklerini söylemeye bir türlü dili varmıyordu.</p>
		<p>Halil kızdı. Onu orada, öyle ağlar bıraktı. Atına atladı uçtu.</p>
		<p>Kızgındı. Geyiklere, anasına, bacısına, Sultan Karıya, Zeynebe, her şeye kızgındı.</p>
		<p>Zeynep birden ağlamasını kesti. Bir an, kısacık bir an durdu. Gözlerini bir noktaya dikti. Sonra birden ayağa fırladı. Koşuyordu. Arkasına bakmadan, canını dişine takmış koşuyordu. Halil ortalarda yoktu. Yoldan gitmişti. Bir zaman yoldan gidecek, sonra dağa yukarı kıvrılacaktı. Dağda yol bitince Halil atından inecek, atı bırakacak, kendi sarp kayalara tırmanacaktı. Zeynep bunu biliyordu.</p>
		<p>Halil köyü çıkar çıkmaz, ondan az sonra, Sarıcalı köye doğru bir atlı uçtu. Bu ihanet atlısıydı. Bu atlı Karaca Alinin ölüm nöbetçisiydi.</p>
		<p>Vardı. Ağanın avlusunda atından indi. Ağa balkonda duruyordu.</p>
		<p>“Müjde Ağam,” dedi, “Halil atlandı. Dağa doğru sürdü. Daha dağı bile tutamadı. Hemen atlanırsak, şu ilerde yetişiriz.”</p>
		<p>Karaca Ali bağırdı:</p>
		<p>“Atları çekin. Mustan Çavuşa da haber verin. Ötekiler bir tamam burada mı?”</p>
		<p>Zeynep, onun atını bırakacağı yere, şu yukardan keseden de gidileceğini biliyordu. Ama bu yol, bu kese yol sarptı. Öylesine sarptı ki, geyik bile sekemez derler ya, öylesine sarptı. Zeynep bunu da biliyordu. Ama Halile yetişmesi, onu bu yoldan alıkoyması gerekti. Onu kurtarması gerekti.</p>
		<p>Sarp kayalara tırmanıyordu. Duruyor, soluk alıyor, sonra gene hızla tırmanıyordu. Hiç olmazsa oraya Halille birlikte varmalıydı.</p>
		<p>Önünde düz bir kaya vardı. Duvar gibi önüne gerilmişti. Ona tırmanıyordu. Tırmanıyor, bir türlü tutunamıyordu. Tırmanıyor, tırmanıyor, geri düşüyordu. Elleri, dizleri sıyrılmıştı. Ama çıkması gerekti bu kayayı. Yoksa Halile yetişemeyecekti. <span epub:type="pagebreak" id="page207" title="207"/>Halili bu sefer de kaçırırsa, onun mutlaka öleceğine inanıyordu. Halil ölürse onun yaşaması kaç para ederdi. Halilin ölmesi, onun ölmesi demekti.</p>
		<p>Tırmandığı kayadan, elleri zayıfladı, yere düşüverdi. Bu belki on beşinci düşmesiydi. İnliyordu.</p>
		<p>Gözlerini kapatmıştı, açtı. Azıcık da kendisine geldi. Gözlerine inanamadı. Karşı kayada gözlerinin önünde bir yavrulu geyik duruyordu. Yavrulu geyik ona bakıyordu. Kıza bakıyor geldi. Belki de bakmıyordu. Kız, içinden, bu bana durma git, bizi kurtar, sevgilini de kurtar diyor, dedi. Her yanları kırılıyor, dökülüveriyordu. Şu duvarı çıksa üstü düzlüktü. Kayalıktı ya, düz kayalıktı.</p>
		<p>Ta uzakta gözüne birden bir sel oyuğu çarptı. Yüreği çarparak oraya koştu. Orası yukarı çıkmak için merdiven merdivendi. Yüreği ağzına gelecek kadar sevindi.</p>
		<p>Sel oyuğuna atıldı. Burası da kolay değildi ya, çıkılmaz da değildi öteki gibi. Emekleyerek çıkmaya başladı. Çabuk çıkmaya can atıyordu. Bunca emeklerden sonra ya Halile yetişemezse... Ölümden de kötü olurdu bu iş. Ha gayret!</p>
		<p>Bir zaman sonra oyuktan çıktı ya, kendisinde de hayır kalmamıştı. Dizleri, elleri kan içindeydi.</p>
		<p>Halsizlikten sarhoşlar gibi yalpalıyordu. Kendini bıraksa düşüp oracıkta kalacaktı. Orayı geçince, büyük yaşlı ağaçları olan bir ormanlığa düştü. Ormandan korktu. Ama gene koşuyordu. Korkusunu gidermek için: “Halil, Haliiiiil! Haliiiiil!” diye bağırıyordu. Halilin buralarda olmayacağını biliyordu. Ama gene de bağırıyordu.</p>
		<p>Ormandan çıktığı zaman ne üstünde üst, ne başında baş kalmıştı. Yarı çıplaktı. Çalılar eteklerini alıp götürmüştü. Ellerinden bacaklarından kan sızıyordu.</p>
		<p>Düşüp kalkıyor, düşüp kalkıyordu. Şaşırmıştı yolu. Halilin atını bıraktığı yer neresiydi? Buraları bilirdi. Bir hıdrellezde buraya kadar çıkmışlardı. Demişlerdi ki, “işte burasıdır, avcıların atlarını bıraktıkları yer.” Yaşlı bir ağaç, ağacın berisinde ancak bir insan geçecek büyüklükte bir gedik vardı. Bunların arkasında sarp kayalar. Atlarla buraya kadar gelinebilir, öteye geçilemezdi. Oraya doğru gittiğini biliyordu. Ama neredeydi?</p>
		<p><span epub:type="pagebreak" id="page208" title="208"/>Böyle şaşkın dolaşırken, bir kayanın başında o yavrulu geyiği gene gördü. İçinden: “Bu geyik bak beni terkeylemiyor, bunda bir iş var,” dedi. “Bu geyik lisanı hal ile bana bir şeyler söylüyor ama...”</p>
		<p>Geyiğe doğru yürüdü. Geyiğe yaklaşınca geyik uzaklaştı.</p>
		<p>Geyiğin ardı bir koyaktı. Koyağa doğru indi. Birden kulağına kurşun sesleri geldi. Kurşunlar ardı ardına sıkılıyordu.</p>
		<p>“Halil! Haliiiiil! Haliiiiil!” diye var gücüyle bağırmaya başladı.</p>
		<p>Kurşun seslerine doğru koşuyordu. Yaklaştı. Bir kayanın ardından Halili gördü. Bir sürü adam onu çevirmişti. Hele arkasına doğru bir adam dolanıyordu. Onu gördü. Halilin arkasına doğru dolanan adam durdu, nişan aldı sıktı kurşunu. Halilin başının üstünden boşa gitti. Adam kalktı, Halile doğru yürümeye başladı. Yaklaştı. Bu sefer iyice yaklaşmıştı. Bir nişan alsa hemen vuruverecekti onu.</p>
		<p>Adam tetiğe tam çökerken bağırarak Zeynep önüne atıldı. Daha doğrusu adamın üstüne atılmak istemiş, önüne düşmüştü. Tüfek de o anda patladı. Zeynepten bir çığlık koptu. Yere yuvarlandı. Çığlığı duyan Halil birden kendine geldi. Bu ses Zeynebin sesiydi. Hem de çok yakınında. Deminden beri bu sesi duyuyordu ama ona kulak çınlaması gibi geliyordu. Zeynebin burada işi neydi?</p>
		<p>Kızın vurulduğunu Karaca Ali de gördü. Ateşi kestiler.</p>
		<p>Karaca Ali adamına:</p>
		<p>“Gözün kör olsun,” dedi. “Bana yapacağın bu muydu?”</p>
		<p>Halil vardı Zeynebin üstüne kapandı. Onu kuytuluk bir yere çekti. Burası kurşun tutmazdı.</p>
		<p>“Şaşırma! Sen şaşırma, şaşırıp da kurşunu yeme Halil. Ben iyiyim. Kurşun sol kolumu azıcık sıyırdı.”</p>
		<p>Kendilerini toplayan Karaca Ali çetesi yeniden kurşun sıkmaya başladı. Ellerindeki kızı kaptırmışlardı. Ölü ya da diri ellerinde olmalıydı kız. Belki de hafif yaralanmıştı. Karaca Ali deli oluyordu. Bu kız nereden gelmişti?</p>
		<p>Fakat Halil karşılık vermiyordu. Halil kızın kolunun yenini yırttı. Kızın kolu parça parça olmuştu. Kanı da durmuyordu. Hemen gömleğini çıkardı. Sıkı sıkıya kızın kolunu <span epub:type="pagebreak" id="page209" title="209"/>sardı. Bu anda Karaca Alinin adamları yakınlarına kadar gelmişlerdi.</p>
		<p>Zeynep:</p>
		<p>“Ne yapıyorsun?” dedi. “Ne yapıyorsun? Öldürecekler seni.”</p>
		<p>Kurşunlar başlarının az üstünden geçiyor, arkadaki kayaya değiyordu. Bulundukları yeri tutmuyordu kurşun. Ötekilerde de oraya yaklaşacak kadar yürek yoktu.</p>
		<p>Halil:</p>
		<p>“Yaran ağır ya, çok şükür öldürücü değil. Kanı durursa çok iyi olur.”</p>
		<p>Zeynep:</p>
		<p>“Sen bana bakma. Canını kurtarmaya bak! Yaklaşıyorlar. Kan da durur, iyi de olur. Sen kendini kurtarmaya bak.”</p>
		<p>Halil onlara sıkmaya başladı: Hınçlanmıştı. Başlarını kaldırtmıyordu.</p>
		<p>Çarpışma gece yarısına kadar sürdü. Zeynebin yarası soğumuş azmıştı. Ağrıyordu. Zeynebin iniltisi kayalarda yankılanıyordu.</p>
		<p>Halil:</p>
		<p>“Şu iniltiyi azıcık kes de Zeynep şunları yarıp çıkalım.”</p>
		<p>Zeynep bir türlü iniltiyi kesemiyordu.</p>
		<p>“Zeynep azıcık kes de... Senin sesine sıkıyorlar kurşunu bu karanlıkta. Azıcık kesiver. Aralarından çıkalım. Sonra istediğin kadar çığlık at! Bağır çağır.”</p>
		<p>Başında durmuş iniltisinin kesilmesini bekliyordu.</p>
		<p>Zeynep birden, “haydi kestim,” dedi. “Haydi kaçalım. Kestim sesimi. Kesemezsem yolda, ağzımı mendillen kapat.”</p>
		<p>Sesini kesti.</p>
		<p>Yola düştüler. Kayarak çemberden çıktılar. Karaca Alinin adamları yerlerini daha kurşunluyorlardı.</p>
		<p>Halil kızı sırtına almıştı. Kızdan ses seda çıkmıyordu. Zeynep ses çıkarmamak için dudaklarını dişlerinin arasına almıştı. Çiğniyordu. Ama ses de çıkarmıyordu.</p>
		<p>Halil “Uzaklaştık,” dedi. “İstediğin kadar inle. Burada üstüme gelirlerse hepsini öldürebilirim. Az önce ben onların pususundaydım, şimdi de onlar benim pusuma düşecekler eğer gelirlerse üstüme. Bağırabildiğin kadar bağır.”</p>
		<p><span epub:type="pagebreak" id="page210" title="210"/>Kız sırtında Halil Gökdereye doğru indi. Karaca Ali arkalarından gelememişti. Pusudan kaçırdığının pususuna düşeceğini biliyordu. Kız inlediğine göre ölmemişti. Kız inlediğine göre, yarası öldürücü değildi. Kız ölmesin de... Nasıl olsa şu geyik avı delisinin elinden alırdı bir gün. Er geç alırdı. Ahdetmişti alacaktı.</p>
		<p>Ala şafak açılırken Gökderenin üst başındaki duvar gibi kayalığa geldiler. Belalı bir bahardı. Dağlar nennileniyordu. Kekik kokuyordu. Peryavşan kokuyordu. Hava billur gibiydi. Dokunsan kırılacak, kımıldasan kırılacak gibi. Öyle pırıl pırıl.</p>
		<p>Halil: “Azıcık ağrısı geçti ya,” dedi.</p>
		<p>Zeynep: “Geçti.”</p>
		<p>Halil:</p>
		<p>“Ne der de ardımdan gelirsin.”</p>
		<p>Zeynep gülümsedi.</p>
		<p>Halil: “Şu işe bak! Şimdi nereden inmeli?”</p>
		<p>Zeynep: “Ben şuradaki bir su oyuğundan çıktım.”</p>
		<p>Halil oyuğa bakmak için ayağa kalktı. Bir de baktı ki başucundaki kayada yavrusuyla bir geyik durup durur. Birden tüfeğini çevirdi. Zeynep onun tüfeğini çevirdiğini gördü. “Haliiil!” diye bağırdı. “Etme bunu Haliiiil!” Tüfek patlamıştı. Bir daha patladı. Ana geyik ilk tüfekte atlayıp kaçtı. İkincide Halil yavruyu vurdu. Bir daha attı. Sonra koşa koşa, vurduğunu almaya gitti. Aldı geldi:</p>
		<p>“Zeynep,” dedi, “avımızı da yaptık. Avsız da dönmedik ya...”</p>
		<p>Zeynep ağlıyordu.</p>
		<p>“Kim bilir başımıza neler gelecek! Geyik kuzusu öldürülür mü? Kim bilir başımıza... Görüyorsun neler geldi! Bundan sonra da neler gelecek!..”</p>
		<p>Halil gülüyor, alay ediyordu.</p>
		<p>Zeynebi elinden tuttu kaldırdı. Bir elinde avları, tüfeği, bir yanında Zeynep... İnmeye başladı.</p>
		<p>Sel oyuğuna geldiler. Zeynep iki gözü iki çeşme, daha ağlıyordu. Halil “Kes n’olursun Zeynep,” dedi. “Ne yaptık? Avımızı da yaptık. Ne istersin benden? Ben bir daha ava çıkmayaca<span epub:type="pagebreak" id="page211" title="211"/>ğım ki, başıma bir iş gelsin. Tövbeler tövbesi geyik avına. İnandın mı şimdi? Tövbeler tövbesi...”</p>
		<p>Sel yatağından indiler. Halil dağların kurduydu. Zeynebi o sel yatağından, yağdan kıl çeker gibi indirdi. Zeynep bu kolaylığa şaştı.</p>
		<p>Yürüdüler. Kayalıktı ama, Halil kayalıkta nasıl yürünür biliyordu. Öğle vaktını az geçe Gökderenin üstüne geldiler.</p>
		<p>Halil: “Yaran nasıl oldu? Ağrıyor mu?”</p>
		<p>Zeynep: “Çok sızlıyor,” dedi. “Çok sızlıyor.”</p>
		<p>Halil:</p>
		<p>“Böyle köye gidersek olmaz. Geceyi bekleyelim de... Öyle girelim. Dostumuz var, düşmanımız var. Sık dişini. Sana bir kuzu kebabı yapayım da ye... Yarana da iyi gelir geyik kuzusu.”</p>
		<p>Zeynep:</p>
		<p>“Olur,” dedi.</p>
		<p>Halil, orada geyik oğlağını yüzdü. Tuzu da vardı. Tuzladı. Bir taşın üstüne uzattı. Çakmak çakıp bir ateş yaktı. Ateşin yalımları göğe çıkıyordu. Bir zaman geçince yalımlar çekildi. Tepeleme kırmızı köz kaldı ortalıkta.</p>
		<p>Uzaktan silah sesleri gelmeye başladı.</p>
		<p>Zeynep:</p>
		<p>“Bu da ne?” dedi.</p>
		<p>“Karaca Ali,” dedi Halil. “Sanki bir biz miyiz onun düşmanı. Bu sefer o düşmüştür pusuya. Bu zulumla o çok yaşamaz. Bu pusudan kurtulsa bile, başka bir pusudan kurtulamaz. Pusu kuran pusudan gider. Atadan dededen böyledir. Böyle gelmiş böyle gider.”</p>
		<p>Zeynep:</p>
		<p>“Biz buradan gidelim,” dedi.</p>
		<p>Halil:</p>
		<p>“Karanlık kavuşmadan olmaz.”</p>
		<p>İkindiye doğru yola çıktılar. Köye indiklerinde karanlık kavuşuyordu. Doğru Zeyneplerin evine vardılar. Köylü Zeynebin evine toplanmıştı. Onlar kimseye görünmemek için geceye kalmışlardı. Tüm köyü eve toplanmış buldular.</p>
		<p>Başları önlerinde köylü kalabalığının arasından geçtiler.</p>
		<p>Sultan Karı:</p>
		<p><span epub:type="pagebreak" id="page212" title="212"/>“Maşallah Halil babayiğidine de,” dedi. “Maşallah babayiğide. Vay maşallah. Bu sefer de av yerine Zeynebi avlamış. Maşallah da yavruma! Ha maşallah!.. Hani köpoğlu... Hani yezid... Hani boynu devrilesi, tövbe demiştin geyik avına... Kızı da mı bile götürdün? Bir de kızı da bile götürüyorsun... Vay akılsız... Vay akılsız geyik avcısı. Şu elindeki ne?..”</p>
		<p>Vardı baktı ki geyik yavrusu. Çığlığı bastı.</p>
		<p>“Bunu da mı yaptın? Hem Zeynebi avladın hem de geyik oğlağı mı avladın? Vay, vay, vay, başıma gelenler... Vaaay başıma...”</p>
		<p>Halil susuyordu.</p>
		<p>Sultan Karı, birkaç köylü karı daha, Zeynebin yanına vardılar. Kız sapsarı kesilmişti:</p>
		<p>“Vuruldun mu?” diye sordu.</p>
		<p>“Kolumdan vuruldum.”</p>
		<p>“Kim vurdu?”</p>
		<p>“O gavurlar.”</p>
		<p>“Ne dedin de gittin?”</p>
		<p>“Halili döndürmek için.”</p>
		<p>“Çok mu ağrıyor.”</p>
		<p>“Çok.”</p>
		<p>Kızı yatağa yatırdılar. Yarasını açtılar. Yara kurumuştu. Ete yapışmıştı bezler. Zorla söktüler.</p>
		<p>Sultan Karı bağırdı:</p>
		<p>“Harap olmuş kızın kolu harap. Kemiği de kırmış. Bu kızı iflah etmez. Parça parça olmuş kızın göğsü, kolu... Parça parça, Halil... Akılsız oğlum. Hemen su ısıtın. Yakı yapın. Havakmış zaten. Morarmadan yara, yakıyı yerleştirelim. Yoksa kız ölür. Şu delice Halilin yüzünden.”</p>
		<p>Kızın kolunu sardılar ya, olmadı. Ta uzakta Torosun öte geçesinde bir yaşlı cerrah vardı. Ona adam gönderip getirtmeliydi. Muhtar, yani köyün Ağası, Halile: “Gidiver de adamı al gel,” dedi. Halil, hazırlanmış, ata binmişti ki, Sultan Karı farkına vardı. Gitti, atının dizginine yapıştı.</p>
		<p>“İn aşağı, in aşağı delice, akılsız, ussuz yavrum. İn de koca cerraha başkası gitsin.”</p>
		<p>Halil:</p>
		<p><span epub:type="pagebreak" id="page213" title="213"/>“Ben giderim,” dedi.</p>
		<p>Sultan Karı atın başını hızla salladı.</p>
		<p>“Hiç de bir yerlere gidemezsin. Anladın mı? İn aşağı. İn aşağı da açtırma ağzımı. Kızı bu hale getirdin deliliğin yüzünden. Bir de... İn!”</p>
		<p>Halil gitmek için atının dizginini çekti.</p>
		<p>“İn ulan aşağı,” dedi. “İn ulan. İn diyorum sana. Şimdi gözlerini çıkarırım.”</p>
		<p>Halili attan çekti aldı.</p>
		<p>Atını da çekti ahıra bağladı.</p>
		<p>Zeynebin büyük kardeşinin yanına varınca, ona çıkıştı:</p>
		<p>“Sen,” dedi, “sen bostan hoyuğu musun? Sen nesin efendi ağa? Bin atına da git koca cerrahı çağır. Bin atına. Çabuk git gel! Sonra kızın başına bir hal gelir. Yara kararmış. Kötü duruyor. Cerrah yetişmezse yaranın karası yüreğine vurur. Zeynep de iki güne varmaz ölür. Ben böylesini çok gördüm.”</p>
		<p>Büyük kardeş dışarı çıktı. Atına atladı. Sürdü. O da anlamıştı ki kız elden gidiyordu. Cerrahı çabuk yetiştirmeliydi.</p>
		<p>Toros köylüklerinde bir görenek vardır. Kalabalık içinde, başkasının gözlerinin önünde nişanlılar biribirleriyle konuşmazlar. Sevişmeleri, konuşmaları gizlidir. Köye gece gelmelerinin sebebinin bir tanesi de buydu.</p>
		<p>Gece yarıyı geçiyordu. Halil dışarda dolanıp duruyordu. Kendi kendine, geyik avına, düştüğü pusuya kahredip duruyordu.</p>
		<p>İçerde kızın başında Sultan Karıyla birlikte, birkaç yaşlı kadın kalmıştı.</p>
		<p>Sonunda Halil dayanamadı içeri girdi.</p>
		<p>“Ana,” dedi, “Sultan Ana, nasıl Zeynep?”</p>
		<p>Sultan Karı başını kaldırdı baktı:</p>
		<p>“Bak işte gözüyün önünde. Kendinden geçmiş yatıyor. Bir tek soluk alıyor. İşte görüyorsun.”</p>
		<p>Halil şaşırmıştı:</p>
		<p>“Çok mu kötü? Çok mu kötü?” deyip duruyordu. “Çok mu kötü?”</p>
		<p>Kızın yanına oturdu. Gözlerini kızın soluk, bitmiş yüzüne dikti. Orada öyle kaldı. Ölü gibi kaldı.</p>
		<p><span epub:type="pagebreak" id="page214" title="214"/>Ocakta ateş yanıyordu. Harlıydı ateş.</p>
		<p>Sultan Karı da, öteki kadınlar da susmuşlardı. Ortalıkta korlanan ateşin sesinden başka çıt yoktu.</p>
		<p>Sultan Karı Halilin halinden korktu.</p>
		<p>“Yavru kalk,” dedi, “kalk da git uyu. Zeynep uyuyor. O kadar bir şeyi yok. Koca cerrah da öğleye doğru gelir. Gelirse de kurtulur kız. Var git de uyu!”</p>
		<p>Halil, Koca Sultanın kalk dediğinden başkasını duymamıştı. Hayal meyal kendine kalk diyorlardı. Bunu biliyordu. Ayağa kalktı. Ayağa kalktığının da farkında değildi.</p>
		<p>Gökyüzü yıldızla döşeliydi.</p>
		<p>Köyü yalpalayarak sabaha kadar dolaştı. Dağa çıktı. Geri döndü. Kulağına geyik sesleri çalınır gibi oldu. Halil ne dağa çıktığının farkında oldu, ne sabaha kadar köyü arşınladığının, ne de yıldızla döşeli gökyüzünün. Kulağına geyik sesleri geliyordu, köyün dört yanını sarmış dağlardan... Gerçekten geyik sesleri geliyordu. Halil bunun da farkında değildi. Şöyle bir ses kulağına çalınıyordu ya, nenin nesiydi bu? Düşünemiyordu.</p>
		<p>Şafak atarken kendisini evlerinin önünde buldu. Gün doğuyordu. Evin önüne, her zamanki, ağaç işleri yapar, saz çalarken güne karşı oturduğu yere oturdu.</p>
		<p>Gün doğdu. Gün doğarken aşağıdan yukarı anasının geldiğini gördü. İçine bir korku düştü. Korku düştü ama, Halil yerinden de kımıldayamadı. Anası yanına gelince ancak sorabildi:</p>
		<p>“Nerden Ana? İyi mi? İyileşti mi? Nasıl?”</p>
		<p>Ana:</p>
		<p>“Gözünü açtı,” dedi. “Şu senin deli aklın yok mu? Vay yavrum yok mu? Elin kızının başını da belaya soktun. Vay yavrum. Deli yavrum.”</p>
		<p>Halil, “iyidir,” lafını duyar duymaz ayağa fırladı. Yokuştan aşağı deli gibi koşmaya başladı.</p>
		<p>Sultan Karıyı Zeyneplerin kapısında buldu. Sultan Karının azıcık yüzü gülüyordu.</p>
		<p>“Sultan Ana, nasıl?” diye sordu.</p>
		<p>Sultan Karı:</p>
		<p>“Gözünü açtı ya, cerrah gelmezse işi kötü bence.”</p>
		<p><span epub:type="pagebreak" id="page215" title="215"/>Halil içeri girdi. Zeynebin yanına vardı. Zeynep onu görünce mutluymuşçasına gülümsedi. Buna sevindi Halil.</p>
		<p>“Şimdi cerrah gelecek. Hiçbir şeyciğin kalmaz o zaman.”</p>
		<p>Bunu suçlu suçlu söylüyordu.</p>
		<p>Öğleye doğru idi ki kapının önüne iki atlı indi. Birisi Koca Cerrah, birisi büyük kardeşti.</p>
		<p>Cerrah elinde şişeler, kutular dolu bir torbayla içeri girdi. Kızın yarasını açtı. Birden yüzü değişti. Karaktı.</p>
		<p>“Çok zaman geçmiş bunun üstünden,” dedi. “İyileşmesi müşkül. Belki kolu kökünden keseriz.”</p>
		<p>Halil arkasında duruyordu. Birden öne geçti, ellerine sarıldı.</p>
		<p>“Kurtar Koca Cerrah Zeynebi. Sana kul köle olurum. Kurtar Zeynebi. Zeynebe bir şey olursa beni de ölmüş bil. Sen şimdi iki kişi kurtaracaksın. Ona göre çalış Koca Cerrah...”</p>
		<p>Koca Cerrah o kadar yaşlıydı ki, yaşının kaç sularında olduğu belli bile değildi. Kırış kırıştı yüzü. Yüzünün kırışlarına bir parmak sığardı. Bura halkı Allahtan sonra Koca Cerraha inanırdı. Kimse adını bilmezdi. Koca Cerrah geldi, Koca Cerrah gitti.</p>
		<p>Koca Cerrah halden anlardı. Böyle işlerin çoğunu görmüştü.</p>
		<p>“Evelallah kurtarırım oğlum. Sen küsüm çekme. Zor gün geçmiş ya, evelallah kurtarırım yavru.”</p>
		<p>Gülümsedi.</p>
		<p>“Sana da zorlu bir geyik avcısı diyorlar. Nişanlını iyileştirirsem... Sen de bana bir geyik tekesi vuracaksın. Söz mü?”</p>
		<p>Halil sevinçle: “Söz,” dedi.</p>
		<p>Koca Cerrah on beş günden fazla kaldı Gökderede. Koca Cerrah bunu hiç yapmamıştı. Bir hastada bir günden fazla kalmazdı. Yer uzaksa çok çok iki gün kalırdı. Sonra öyle hastaların ayağına da gitmezdi. Ağır da olsa birçok hastalar onun ayağına giderlerdi.</p>
		<p>Koca Cerrah soydan cerrahtı. Ocaktı yani. Onun ilaçlarını kimse bilmezdi. Kimse öğrenememişti. Koca Cerrahın eline düşüp de kurtulmamış kimse azdı.</p>
		<p>Koca Cerrahın on beş gün köyde kalması Gökderelileri onurlandırıyordu.</p>
		<p>Halil, köyden ayrılmadan Koca Cerraha geyiğini vuracaktı ama, Sultan Karı bunu istemiyordu. Sultan Karının da elinden <span epub:type="pagebreak" id="page216" title="216"/>Halil kurtulamıyordu. Halil içinden: “Dur,” diyordu, “nasıl olsa bir yolunu bulurum. Bir yolunu bulur, bir ava çıkarım. Kalmam altında bu iyiliğinin Cerrahın. Kalmam. Bir ava çıkarsam değil bir teke... Koca Cerrahın köyüne tüm şölen veririm...”</p>
		<p>On beş gün, bir ay, bir buçuk ay Halil Zeynebin başucundan ayrılmadı. Yani ağustos sonlarına, Zeynep iyileşinceye kadar. Bu sırada dağlardan geyik sesleri geliyordu. Geceyi geyik sesleri dolduruyordu. Halil şaşırıyordu. Bu geyik sesleri nereden geliyordu. Eskiden geyik seslerini duyardı ama, bu kadar köyün yakınlarında duymazdı. İçinden, “biz avcılığı bıraktık bırakalı, neredeyse geyikler gelip bizim köyün içine dolacaklar,” diyordu.</p>
		<p>Bilmiyordu ki kulağına gelen geyik sesleri değil, geyik sesleri taklididir. Anlamıyordu. Halil, geyik sesini taklidinden ayıramayacak kadar kötü avcı değildi.. Bunu biliyoruz. Başındaki belayı da biliyoruz. Çarpışma gününden sonra Karaca Ali Halili dışarı çekebilmek, avlamak için her gece Gökdere köyünün dört bir yanında geyik sesi taklidi yaptırıyordu adamlarına... Geyik avcılarının bir göreneği vardır. Avcılar geyikleri yuvalarından dışarı uğratmak, vurmak için geyik taklidi yaparlardı. Daha çok dişi geyik sesi taklidi. Bu taklidi yapabilmek için, öküz, manda boynuzlarından borular yaparlardı. Bu boruyu çalarlardı. Geyik sesi çıkarırlardı.</p>
		<p>Bu işte Mustan Çavuş çok ustaydı. Onun çaldığı boru tam tamına geyik sesi çıkarıyordu. Her gece sabahlara kadar Gökderenin dört bir yanında geyik sesleri. Şaşkınlık içinde, Halil bunu avcılığı bıraktığına yoruyor, kendi kendine övünüyordu.</p>
		<p>Geceleri artık Halilin gözüne uyku girmiyordu. Bu geyik sesleri sabahlara kadar kulağından gitmiyordu. Azıcık da kuşkulanıyordu ya... Ama aylar ayı kim gelip de av avlıyacaktı Gökderenin dört bir yanında... Bir gün, iki gün...</p>
		<p>Karaca Alinin bu işleri başına getirdiğini biliyordu ve söz vermişti Sultan Karıya. Her bir işini, hatta avcılığını bile evlendikten sonra yapacaktı.</p>
		<p>Ama Koca Cerraha da söz vermişti. Ant içmişti. Evlenmeden önce Koca Cerrahın köylüsüne bir geyik eti şöleni çekecekti.</p>
		<p><span epub:type="pagebreak" id="page217" title="217"/>Sultan Karı, Zeynep, bırakmıyorlardı onu. Yalvarıyor, yakarıyor, bırakmıyorlardı. “Koca Cerrahın bize bu kadar iyiliği var. Söz de verdik. İki günlük. Zaten uzağa da gitmek yok. Geyikler köyün burnuna kadar gelmişler. İki gün gider, sonra gelirim. Koca Cerraha vermiş olduğumuz söz yerine gelir.”</p>
		<p>Kendisini zorla tutuyordu.</p>
		<p>Bugünlerde geyik sesleri de kesilmişti nedense. Duysa, kendini tutamayıp tüfeğini kaptığı gibi dağlara saldıracaktı.</p>
		<p>Arkadaşı Koca Durana gitti.</p>
		<p>“Duran,” dedi, “ben düş mü görüyorum? Yoksa hayal mi? İki aydan beri şu bizim dağlardan geyik sesleri geliyordu. Şimdi kesildi. Sen de duydun muydu?”</p>
		<p>Koca Duran: “Geliyordu ya her gece. İki üç gecedir gelmez oldu.”</p>
		<p>“Demek ben düş görmüyormuşum...”</p>
		<p>Halil geyik seslerinin kesilmesine seviniyordu. Sevincinden uçuyordu. Kendi kendine: “İnşallah bir daha geyik sesi duymam,” diyordu.</p>
		<p>Koca Durana, Zeynebe, Sultan Karıya, önüne gelene: “Geyik sesi kesildi geceleri. Değil mi, kesildi” diye soruyordu. “Kesildi öyle mi?”</p>
		<p>“Kesildi” lafını duyar duymaz seviniyordu. Çocuklaşıyordu. Varıp sazına yapışıyordu. Çalıyordu. Hep sevinç havaları.</p>

		<hr class="star"/>

		<p>Eylül başıydı. Düğün günü geldi çattı. Halil, Sultan Karı, Halilin kız kardeşi, anası, Koca Duran, Halilin köydeki akrabaları, kızın kardeşleri hep düğün hazırlığındaydılar. Bir sevdanın hazırlığındaydılar. Bu düğüne Koca Cerrahın köylüleri, macerayı duyan yakın köyler de katılıyorlardı... Görülmemiş bir düğün olacaktı Torosta...</p>
		<p>Düğün başladı. Görülmemiş bir kalabalık doldurmuştu köyü. Uzaklardan aşıklar gelmiş, sazlarıyla köyü doldurmuşlardı. Davulcular, halaycılar gelmişlerdi. Köyün her köşesinden bir neşe fışkırıyordu.</p>
		<p><span epub:type="pagebreak" id="page218" title="218"/>Halil de sevinçten uçuyor, bazı bazı halaya giriyordu. Son gün nişan atma, bayrak düşürme günüydü. Bu, Halili daha da sevindirdi.</p>
		<p>Yalnız kalınca Halil kederleniyordu.</p>
		<p>Bugünlerde yanından ayrılmayan arkadaşı Koca Durana:</p>
		<p>“İyi ki, iyi ki,” diyordu, “geyik sesi duyulmuyor. Yoksa dayanamaz, el düğün yaparken, ben gider Koca Cerraha geyikler vurur gelirdim.”</p>
		<p>Geyik sesine benzer bir ses, örneğin bir inek, bir öküz sesi onu deli ediyordu. Sesi duyar duymaz bir ürperiyor, sonra inek ya da öküz sesi olduğunu öğrenince seviniyordu.</p>
		<p>Halil ateş üstündeydi.</p>
		<p>Karaca Ali bunu mahsustan yapıyordu. Sinirlerini geriyordu Halilin. Artık Halilin ne biçim bir adam olduğunu öğrenmişti. Tetikte, düğünün bitmesini, bu hayhuyun ortadan çekilmesini bekliyor. O zaman tek başına, yalnız kalan Halili dağa çekmek daha kolay olacaktı.</p>
		<p>Düğün bitmişti. Yarenleri gece Halili ardından yumruklayarak gerdek odasına soktular. Halil odaya girdi. Zeynep onu bekliyordu. Zeynebe doğru giderken, birden kulağına bir ses geldi. Halil durdu. Başını sesin geldiği yöne çevirdi. Geceyi geyik sesleri dolduruyordu. Artık duramazdı.</p>
		<p>“Sen azıcık dur Zeynep. Ben gidip hemen gelirim,” dedi. Tüfeğini kaptı, fırladı.</p>
		<p>Ay ışığı vardı. Gitti. Dağa çıktı. Rüzgar gibi kayalıkları tırmanıyordu.</p>
		<p>O çıktıkça geyiklerin sesi uzaklaşıyordu kayaların ardına doğru. Halil dışarı atılırken şuracıkta sanmıştı geyikleri...</p>
		<p>Birden sesler kesildi. Sesler kesilir kesilmez de Halil bir yaylım ateşi arasında kaldı. Kolunda bir sızı duydu. Kendisini bir kayanın ardına, oradaki derince çukura attı. Tuzağa düştüğünü anlamıştı.</p>

		<hr class="star"/>

		<p>Zeynep gerdek odasında bir bekledi, iki bekledi... Bir saat geçti, iki saat geçti... “Şimdi gelirim,” diyen Halil gelmedi. Zey<span epub:type="pagebreak" id="page219" title="219"/>nep o anda anladı. Onun da kulağına geyik sesleri çalınmıştı. Geyik avına gitmesindi?.. Dışarı, Halilin tüfeklerinin asılı olduğu yere çıktı. Baktı ki Halilin tüfeği yerinde yok. Geri geldi. Yerine oturdu. Düşünmeye başladı, boynunu büküp. Sonra usuldan ağlamaya başladı. Öyle donmuş kalmıştı. Yüzünde bir an bir umut ışıldıyor, sonra yüzündeki umut sönüyordu.</p>

		<hr class="star"/>

		<p>Halil bu işlerin ustası kesilmişti. Çemberden kurtulmayı kolluyordu. Sağ yandan bir açıklık var gibi geliyordu ona. Başka çare yoktu. Oradan çemberi yarıp çıkmalıydı. Sabah olursa hiç çıkamayacaktı. Çemberden dışarı çıkıp arkalarına geçmeliydi. Öyle yaptı. Onun çemberin dışına çıktığını ötekiler duymadılar bile. Yılan gibi kaymıştı.</p>
		<p>Arkalarına geçti. Tüfeklerinin ağzından çıkan yalıma doğrulttu tüfeğini, ilk kurşunda bir “Oy anam,” duydu. Bir daha sıktı. Bir “oy anam,” daha duydu.</p>
		<p>Sonra bir zaman iki yandan da kurşunlar kesildi.</p>

		<hr class="star"/>

		<p>Vakit şafağa yaklaşıyordu. Halil gelmiyordu. Ne diyecekti sabahleyin? Halil beni kodu da gitti, mi diyecekti? Öldürseler bunu diyemezdi. Gerdek gecesinde kapılarda delikanlılar bekler. Güvey bir iki saat sonra dışarı çıkar, delikanlılara kızın bekareti haberini verirdi. Dışardaki iki delikanlıdan birisi:</p>
		<p>“N’oldu Halile? Neredeyse gün doğacak.”</p>
		<p>Öteki: “Bir iş gelmesin başına!”</p>
		<p>“Açıp kapıyı soralım mı?”</p>
		<p>“Belki uyumuştur. Yazık uyandırmayalım.”</p>

		<hr class="star"/>

		<p>Sonra birden tüfek sesleri gene başladı. Ama uzaktan, çok uzaklardan geliyordu tüfek sesleri. Halil aldırmadı. Sonra tüfek sesleri kayboldu. Tanyerleri ışırken Halil siperinden kalktı. Sa<span epub:type="pagebreak" id="page220" title="220"/>kına sakına, geceki “oy anam,” sesinin geldiği yana gitti. Bir kayanın ardından baktı. Vurulanlardan birini tanıdı. Bu Karaca Aliydi. Ötekine bakmadı bile. Kayanın ardından çıktı, yanlarına gitti. Üzüntüyle baktı. Oradan ayrıldı.</p>
		<p>Dönmüş, köye doğru yürürken bir kayanın başında o geyiği gördü. Birden öfkelendi. Geyiği tanımıştı. O dişi geyiği. Homurdandı: “Bütün bu işleri sen getirdin başıma,” dedi. Hınçla geyiğe doğru yürümeye başladı. Geyiğe doğru ilerliyor, geyik yerinden kımıldamıyordu. Halil bu geyiğin huyunu bellediği için daha ilerlemedi. Nişan aldı. Kurşunu sıktı.</p>
		<p>Bu geyiğin huyunu bilirdi. Onun nice böyle yuvarlandığını görmüştü, inanmıyordu ya... Gene de geyiğin düştüğü yere gitmekten kendini alamadı. Vardı ki ne görsün, geyik yerde debelenip durur.</p>

		<hr class="star"/>

		<p>Gün kuşluk olmuştu. Sultan Karı birden içeri girdi. “Nerede o Halil?” diye bağırdı. “Nerede? Gün kuşluk olur da adam daha yatar mı? Halil! Halil!” Halil ses vermiyordu.</p>
		<p>“Zeynep! Zeynep!” dedi bu sefer de... Gene ses çıkmayınca kapıyı açtı girdi. Zeynebi daha açılmamış yatakta görünce durakladı. “N’oldu kızım?” dedi. Zeynep karşılık veremedi. “N’oldu Halile kızım?” Zeynep: “İlk akşamdan tüfeğini aldı çıktı gitti.”</p>
		<p>“Neden söylemedin dışardakilere?”</p>
		<p>“Şimdi gelirim, dedi. Nereye gittiğini bilmiyordum ki...”</p>
		<p>Sultan Karı dövünmeye başladı. “Vay başıma gelenlere! Vay bana,” diye dövünüyordu.</p>

		<hr class="star"/>

		<p>Halil belinden bıçağını çıkardı. Debelenmekte olan geyiğin üstüne bir bacağını koydu. Geyiği boğazlamaya başladı. Daha canlı olan geyik bir ayağıyla vurunca... Halil tam uçurumun karşısındaydı... Bir ayağıyla vurunca uçurumdan aşağı yuvarlandı.</p>
		<p><span epub:type="pagebreak" id="page221" title="221"/>Uçurum uçsuz bucaksızdı. Alt yanı görünmüyordu. Karanlık, uzak bir koyaktı. Kayanın yüzü cilalanmış gibi düzdü.</p>
		<p>Cilalanmış gibi düz yerden aşağı doğru uçan Halil kayanın orta yerindeki bir kayaya takıldı. Uçsuz bucaksız uçurum ortasında kaldı. Oraya düşünce kendinden geçti. Öldü derdin...</p>
		<p>Halile öldü derdin. Birkaç saat sonra Halil kendisine gelmişti ama, keşke gelmeseymiş. Kırılmadık hiçbir yeri kalmamış. Yarası soğudukça, Halil kayalara yapışıyor tırnaklarıyla kayaları yoluyor, orayı burayı dişliyordu. Habire al kanı düz kayadan aşağıya akıyordu.</p>

		<hr class="star"/>

		<p>Köye bir atlı girdi. Köy birden karıştı. Ağızdan ağıza bir söz dolaştı. “Halil Sarıcalının Ağası Karaca Aliyi, bir de adamı Ömeri öldürmüş ...” Köy yas içinde kaldı.</p>
		<p>Arkadan köye bir çoban geldi. Gene ağızdan ağıza bir söz dolaştı: “Halil Karaca Aliyi vurduktan sonra, kendisini uçurumdan aşağı atmış.”</p>
		<p>Bütün köy çoluk çocuk yola düştü. Başlarında Sultan Karı, içlerinde al duvaklı gelin.</p>
		<p>Önce Karaca Alinin ölüsünü gördüler. Başında bile durmadılar. Sonra geyiğin ölüsünü gördüler. Sonra ta aşağılardan bir inilti duydular. Baktılar Halil uçurumun çıkıntısında hayal meyal görülüyordu. İnceden de bir inilti geliyordu.</p>
		<p>Gittiler köyden uzun kendirler getirdiler. Halile sarkıttılar. “Beline bağla da çekelim,” dediler. Halilin ipe dokunacak hali bile yoktu. İniltisi gittikçe artıyordu. Bağlayamayınca Halil:</p>
		<p>“Siz varın gidin,” dedi. “Ben gelemem,” dedi.</p>
		<p>Beline ipi bağlayıp da o uçuruma inip Halili çıkarmaya kimse cesaret edemiyordu.</p>
		<p>“Zeynebe de söyleyin. Muradına ersin,” diye inledi. Sonra ses soluk kesildi.</p>
		<p>Zeynep bunu duyunca ayıktı. Uçurumun başında donmuş duruyordu. Birden kendini Halilin üstüne bıraktı.</p>
		<p>O gün bugündür, o uçsuz bucaksız kayadan bir türkü gelir. Türkünün sözleri şafak vakitleri, tan yerleri ışıdı ışıyacakken iyice anlaşılır.</p>
		<blockquote>
			<p><span epub:type="pagebreak" id="page222" title="222"/>Ben de gittim bir geyiğin avına</p>
			<p>Geyik çekti beni kendi dağına</p>
			<p>Tövbeler tövbesi geyik avına</p>
			<p>Siz gidin kardaşlar kaldım kayada</p>
			<br/>
			<p>Ben giderken kayabaşı kar idi</p>
			<p>Yel vurdu da ıklım ıklım eridi</p>
			<p>Ak bilekler taş üstünde çürüdü</p>
			<p>Siz gidin avcılar kaldım kayada</p>
			<br/>
			<p>Urganım kayada asılı kaldı</p>
			<p>Elbisem sandıkta deşili kaldı</p>
			<p>Gerdekte nişanlım küsülü kaldı</p>
			<p>Siz gidin kardaşlar kaldım kayada</p>
			<br/>
			<p>Kayanın dibine çadır kursunlar</p>
			<p>Çifte davul çifte zurna vursunlar</p>
			<p>Kayada kaldığım yare desinler</p>
			<p>Siz gidin avcılar kaldım kayada</p>
		</blockquote>
		<p>İşte orada, iki sevgilinin düşüp can verdikleri yerde, her yıl, oraya düştükleri günün seherinde, tanyerleri ışırken, iki çiçek biter. Bu çiçeğin biri kırmızı, biri mavi açar. Tam günün ucu görünür, çiçekler biribirine kavuşacakken, öte kayadan bir geyik uçarak gelir, çiçekleri yer. Bu her yıl böyle olur.</p>
	</section>
</body>
</html>