<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2 class="part">1</h2>

  <p>“Evet, elbette, eğer yarın hava güzel olursa,” dedi Mrs. Ramsay. “Ama çok erken kalkman lazım,” diye ekledi.</p>

  <p>Bu sözler oğluna olağanüstü bir sevinç verdi, sanki karar verilmiş, bu gezinin yapılacağı kesinleşmiş ve iple çektiği o harikulade olay yıllar sürmüş gibi gelen uzun bir bekleyişten sonra artık bir gecelik karanlık ve bir günlük tekne yolculuğunun ardından birden dokunulacak kadar yakınlaşmış gibi oldu. Daha altı yaşında olmasına rağmen, bir duygusunun öteki duygularını etkilemesine engel olamayan, gelecekte yapılması tasarlanan şeylerin, sevinçleri ve hüzünleriyle, yaşadığı anı etkilemesine izin veren insanlardan oluşan o büyük klana ait olduğu için ve bu tür insanlar daha küçücük bir çocukken bile duygu çarkındaki en ufak bir oynama, üzerine kasvet veya aydınlık düşürdüğü anı billurlaştırıp sabitleyecek güçte olduğundan, annesi konuşurken resimli Army and Navy mağaza kataloğundan resim kesmekte olan James Ramsay’den elindeki buzdolabı resminin üzerine göksel bir mutluluk yayıldı. Resim sevinçle çevrelendi. El arabası, çim biçme makinesi, kavak ağaçlarının sesi, yağmur öncesinde beyazlaşan yapraklar, gaklayan kargalar, birbirine çarpan süpürgeler, hışırdayan etekler – bütün bunlar James’in zihninde öyle renkli ve öyle belirgindi ki, çocuğun kendine ait bir şifresi, gizli dili oluşmuştu bile; oysa dışarıdan bakıldığında, geniş alnı ve kusursuz bir tarafsızlık ve katıksızlık hissi veren keskin bakışlı mavi gözleriyle, insanın zayıflıklarına hafifçe burun kıvıran katı ve ödünsüz bir ciddiyet timsali gibiydi; öyle ki, makasını titizlikle buzdolabının çevresinde dolaştırırken kendisini izleyen annesine beyaz kürklü kırmızı cüppesiyle kürsüde oturan bir yargıç veya bir bunalım sırasında çok ciddi ve önemli bir işi yöneten bir devlet adamı gibi görünüyordu.</p>

  <p>“Ama,” dedi oturma odasının penceresinin önünde duran babası, “hava güzel olmayacak.”</p>

  <p>O anda elinin altında bir balta, bir demir çubuk veya babasının göğsünde bir delik açıp onu oracıkta öldürüverecek herhangi başka bir silah olsaydı, James hemen ona sarılabilirdi. İşte şu anda durduğu yerde bir bıçak kadar ince, bıçağın keskin yüzü kadar yassı görünen ve sadece oğlunu düş kırıklığına uğratmanın ve kendisinden on bin kat daha iyi olan karışım (James böyle düşünüyordu) gülünç duruma düşürmenin hazzıyla değil, aynı zamanda hep doğru tahminler yapmanın gizli kibriyle de alaycı bir biçimde sırıtmakta olan Mr. Ramsay’nin sadece varlığıyla çocuklarının yüreğinde uyandırdığı duygular bu kadar şiddetliydi. Söylediği doğruydu. Onun bütün söyledikleri doğru olurdu. Doğru söylememeyi asla beceremezdi; bir gerçeği asla çarpıtmazdı; herhangi bir ölümlüyü memnun etmek veya kırmamak için asla sözünü sakınmazdı, hele kendi belinden üremiş ve hayatın zor olduğunun, gerçeklerin çarpıtılamayacağının ve o masalsı âleme doğru yol alırken en parlak umutlarımızın söndüğü, dayanıksız teknelerimizin karanlıklara gömüldüğü yolculuk şurasında (bu noktada Mr. Ramsay sırtını dikleştirir ve küçük mavi gözlerini kısarak ufka bakardı) insanın en çok cesarete, dürüstlüğe ve dayanma gücüne sahip olması gerektiğinin daha çocukken bile farkında olmaları gereken kendi çocukları için bunu hiç yapmazdı.</p>

  <p>“Ama güzel de olabilir – bence güzel olacak,” dedi Mrs. Ramsay, örmekte olduğu bakır rengi çoraba hırsla bir ilmek atarken. Çorabı bu gece bitirirse, sonunda Deniz Feneri’ne gitmeyi de başarırlarsa, onu kalçasında kemik veremi olan oğlu için Fener bekçisine verecekti; ayrıca bütün gün lambayı temizlemekten, lamba fitilini kesmekten ve minicik bir toprak parçasından oluşan bahçeyi eşelemekten başka yapacak bir şeyleri olmadığı için sıkıntıdan ölen bu yoksul insanları eğlendirecek eski dergilerle biraz da tütün, yani evde gerçekten istenmediği halde öylece ortada duran, dağınıklık yapmaktan başka hiçbir işe yaramayan ne varsa götürecekti. Çünkü siz olsanız sadece bir tenis sahası büyüklüğündeki o kayada bir ay boyunca, hatta fırtınalı havalarda daha da uzun süre kapalı kalmak hoşunuza gider miydi, diye sorardı; hiç mektup veya gazete almamak, kimseyi görmemek; evliysen, karını görmemek, çocuklarının nasıl olduğunu –hastalar mı, düşüp kollarını veya bacaklarını mı kırdılar– bilmemek; haftalar boyu hep aynı kasvetli dalgaların kayaya çarptığını görmek, sonra korkunç bir fırtınanın patlaması, camlara suların sıçraması, Fener’e çarpan kuşlar, bütün kayanın sarsılması ve denize düşmek korkusuyla burnunu dışarı çıkaramamak? Hoşunuza gider miydi, diye sorardı, özellikle kızlarına hitap ederek. İşte o yüzden, diye biraz farklı bir tonla eklerdi, oraya giderken onları oyalayacak ne varsa götürmek gerek.</p>

  <p>“Batıya dönüyor,” dedi ateist Tansley, aralarından rüzgârın geçmesi için kemikli parmaklarını açarak, çünkü o sırada Mr. Ramsay’nin taraçada bir aşağı bir yukarı giderek yaptığı akşam yürüyüşüne o da eşlik ediyordu. Yani rüzgâr Deniz Feneri’ne çıkılmasını en çok güçleştirecek yönden esiyordu. Evet, hoşa gitmeyen şeyler söylüyor diye itiraf etti Mrs. Ramsay; bunun bir daha altını çizmesi ve James’i daha da üzmesi çirkin bir şeydi; ama yine de ona gülmelerine izin vermeyecekti. Ona “ateist” diyorlardı; “küçük ateist.” Rose onunla alay ediyordu; Prue onunla alay ediyordu; Andrew, Jasper, Roger onunla alay ediyordu; hatta ağzında tek dişi kalmayan yaşlı Badger bile, (Nancy’nin dediğine göre) kendi başlarına kalmaları çok daha iyiyken peşlerine takılıp ta Hebrides Adaları’na kadar gelen yüz bilmem kaçıncı delikanlı olduğu için onu ısırmıştı.</p>

  <p>“Saçma,” dedi Mrs. Ramsay büyük bir hışımla. Kendisinden aldıkları abartma huyu ve yatıya çok fazla sayıda insanı davet ettiği, kimilerini de kasabada yatırmak zorunda kaldığı iması bir yana (ki bu doğruydu), konuklarına saygısızlık yapılmasına katlanamazdı; özellikle de yanlarına tatile gelen ve kilise fareleri kadar yoksul, kocasının deyimiyle “fevkalade yetenekli”, onun büyük hayranı olan bu gençlere. Aslında Mrs. Ramsay karşı cinsin tamamını koruması altına almıştı; nedenini bilmiyordu, belki şövalyelikleri veya yiğitlikleri yüzünden, devletlerarası anlaşmalar yaptıklarından, Hindistan’ı yönettiklerinden, maliyeyi kontrol ettiklerinden; son olarak da kendine karşı gösterdikleri ve hiçbir kadının hissetmemesinin veya hoşlanmamasının mümkün olamayacağı bir tavır yüzünden: Güven duygusuyla dolu, çocukça, saygılı bir şey; öyle bir şey ki, yaşça büyük bir kadın bu tavrı genç bir delikanlıdan da görebilir ama saygınlığından hiçbir şey yitirmezdi; bunun değerini ve ne anlama geldiğini iliklerine kadar hissetmeyen kızlara yazıklar olsundu – neyse ki kendi kızları öyle değildi!</p>

  <p>Hışımla Nancy’ye döndü. Bir kere Tansley peşlerine takılıp gelmemişti. Davet edilmişti.</p>

  <p>Bütün bunlardan bir çıkış yolu bulmak zorundaydılar. Daha basit, daha az zahmetli bir yol olmalı diye iç geçirdi. Aynaya bakıp ağaran saçlarını, elli yaşında çökmüş yanağını görünce, belki de her şeyi –kocasını, parayı, kocasının kitaplarını– daha iyi çekip çevirebilirdi, diye düşündü. Ama kendi adına o, bir an için bile olsa asla kararından pişmanlık duyacak, zorluklardan kaçacak veya görevlerini savsaklayacak biri değildi. Şu anda da müthiş ürkütücü görünüyordu; öyle ki, kızları Prue, Nancy ve Rose gözlerini önlerindeki tabaklarından kaldırıp, kendileri için hayal ettikleri, onunkinden farklı bir hayata dair günahkâr düşünceleri ancak Charles Tansley’yle ilgili bu sert konuşmayı izleyen o sessizlikte akıllarına getirebilmişlerdi; belki Paris’te, daha çılgın bir hayata dair düşüncelerdi bunlar; her zaman bir erkeğe bakmayı gerektirmeyen bir hayat; çünkü zihinlerinde hep saygıyı ve şövalyeliği, İngiltere Merkez Bankası’nı ve Hint İmparatorluğu’nu, yüzüklü parmakları ve dantelleri sessizce sürgülüyorlardı, ama bir yandan da hepsi bunlarda özünde güzellik olan bir şey buluyor; bu da onların genç kız yüreklerindeki dürüstlüğü ortaya çıkartıyor ve annelerinin bakışları altında oturdukları masada, Skye Adası’na kadar peşlerinden gelmiş –ya da daha doğrusu davet edilmiş– olan o sefil ateist konusunda kendilerini böyle sertçe azarlayan annelerinin bu hışmına, bir dilencinin kirli ayağını çamurdan çıkartıp yıkayan bir kraliçeyi andıran bu aşırı nezaketine saygı duyuyorlardı.</p>

  <p>Kocasının yanında pencerede duran Charles Tansley ellerini çırparak, “Yarın Deniz Feneri’ne çıkılmayacak,” dedi. Gerçekten de artık çok oluyordu. Artık ikisinin de James’le onu rahat bırakıp kendi konuşmalarına dönmelerini diledi içinden. Tansley’ye baktı. Ne zavallı bir adam, diyorlardı çocuklar, kaba saba bir şey. Kriket oynayamıyordu; ağırkanlıydı, yürürken ayağını sürüyordu. Alaycı bir zalim, diyordu Andrew. En çok sevdiği şeyin de ne olduğunu biliyorlardı –Mr. Ramsay’yle birlikte sürekli bir aşağı bir yukarı yürümek ve kim şunu kazanmış, kim bunu kazanmış, kim Latince şiirde “bir numaralı adam”mış, kim “çok zeki ama bence kesinlikle temelsiz”miş, kim “Balliol’daki en yetenekli kişi” imiş, kim şimdilik Bristol’a veya Bedford’a çekilmişse de bir matematik veya felsefe dalında yazdığı Prolegomena gün ışığına çıkağında adını duymayan kalmayacakmış – bu yapıtın ilk birkaç sayfasının provalarını yanında taşıyan Mr. Tansley isterse bunları Mr. Ramsay’ye gösterebilirmiş. Hep bunları konuşuyorlardı.</p>

  <p>Bazen Mrs. Ramsay de elinde olmadan gülüyordu. Geçen gün ona “dağ gibi dalgalar”dan söz etmişti. Evet, demişti Charles Tansley, deniz biraz sertti. “İliklerinize kadar ıslanmadınız mı?” diye sormuştu Mrs. Ramsay. “Islandık, ama sırılsıklam değil,” demişti Mr. Tansley, ceketinin kolunu sıkıp çoraplarına dokunarak.</p>

  <p>Ama asıl sinir bozucu olan bu değildi çocukların dediğine göre. Yüzü değildi; hali tavrı değildi. Kendisiydi – bakış açısıydı. İlginç bir konu açıldığında, insanlardan, müzikten, tarihten, herhangi bir şeyden konuştuklarında, hatta bu akşam hava çok güzel, niye dışarıda oturmuyoruz gibi bir şey söylediklerinde bile, şikâyetleri şuydu ki, Charles Tansley konuyu sonunda kendi düşüncesini yansıtan bir şey haline getirip onları kötülemedikçe, her şeyin etini, kanını eriten o asit gibi tavrıyla keyiflerini kaçırmadıkça rahat etmiyordu. Bir de resim galerilerine giderken kravatımı beğendiniz mi, diye soruyor diyorlardı. Tanrı biliyor ya, diyordu Rose, kravatı da hiç beğenilecek gibi değil.</p>

  <p>Mr. Ramsay ile Mrs. Ramsay’nin yemek biter bitmez masadan geyikler gibi sessizce sıvışan kızlı erkekli sekiz çocuğu, yatak odalarına; başka hiçbir mahrem köşesi olmayan bu evde, yalnızca birer tahtayla birbirinden ayrılmış olan, bu yüzden de her bir ayak sesinin ve Grisons’daki bir vadide kanserden ölmek üzere olan babasına ağlayan İsviçreli kızın hıçkırıklarının bile net olarak duyulabildiği; içeriyi dolduran güneş, duvara takılı uzun yosun şeritlerinin arasından odaya, yüzmeye götürdükleri içi kum dolu sert havlulara da sinmiş olan tuz ve yosun kokusunu yayar ve yarasaları, flanel pantolonları, hasır şapkaları, mürekkep hokkalarını, boya kutularını, böcekleri ve küçük kuş kafataslarını aydınlatırken, Tansley’nin kravatı, Reform Yasası’nın kabulü, deniz kuşları ve kelebekler, insanlar gibi akla gelebilecek her konuda konuşabildikleri tek yer olan çatı katındaki sığınaklarına gittiler.</p>

  <p>Çatışma, bölünmeler, düşünce farklılıkları, varlığın özüne işleyen önyargılar ah, ne kadar erken başlıyor diye kederlendi Mrs. Ramsay. Ne kadar eleştireldi çocukları. Ne anlamsız şeyler konuşuyorlardı. Ötekilerle gitmek istemeyen James’in elinden tutarak yemek odasından dışarı çıktı. Ona öyle saçma geliyordu ki – Tanrı biliyor zaten insanlar böyle şeyler olmadan da yeterince farklıyken, durduk yerde yeni farklılıklar icat etmek. Oturma odasının penceresinin önünde dururken, gerçek farklılıklar yeter de artar diye düşündü. O anda aklındaki şey, zenginlerle yoksullar yukarıdakilere aşağıdakilerdi; doğuştan soylulara istemeden de olsa bir tür saygı duyuyordu; çünkü bir rivayete göre o da kendi damarlarında çok soylu bir İtalyan ailenin kanını taşımıyor muydu; o aile ki, on dokuzuncu yüzyılda İngiltere’deki oturma odalarına dağılmış kızları peltek dilleriyle öyle hoş konuşur, Öyle çabuk öfkelenirlerdi ki, kendisi tüm zekâsını, tüm tavırlarını ve huylarını onlardan almıştı, uyuşuk İngilizlerden veya soğuk İskoçlardan değil; ama onu derin düşüncelere sevk eden asıl şey öteki sorundu, zenginlerle yoksullar sorunu; her hafta, her gün, hem burada hem Londra’da, kısmen haksızlıklar karşısında duyduğu öfkeyi yatıştırmak, kısmen de merakını gidermek için, yalnızca hayırsever bir kadın kimliğinden sıyrılıp, eğitilmemiş aklıyla büyük hayranlık duyduğu araştırmacılardan biri gibi olmayı, toplumsal bir sorunu aydınlatmayı umarak, kolunda çanta, elinde ücretleri ve masrafları, iş ve işsizlik durumlarım kaydettiği, düzgün sütunlara ayrılmış bir defter ve bir kalemle, kimi zaman bir dulu kimi zaman yoksullukla mücadele eden bir kadını şahsen ziyaret ettiğinde kendi gözleriyle gördüğü şeyler.</p>

  <p>Orada öylece durmuş James’in elini tutarken, ona bunlar çözümsüz sorunlar gibi göründü. Alay ettikleri o delikanlı da peşinden oturma odasına gelmişti; dönüp bakmasına gerek olmadan onun masanın yanında kıpır kıpır durduğunu ve dışlanmış olduğunu hissederek sıkılganlıkla bir şeyleri kurcalamakta olduğunu anladı. Hepsi gitmişti –bütün çocuklar; Minta Doyle ile Paul Rayley; Augustus Carmichael; kocası– hepsi gitmişti. O yüzden iç geçirerek döndü ve “Benimle gelirseniz sıkılır mısınız Mr. Tansley?” diye sordu.</p>

  <p>Kasabada yapacak sıkıcı bir işi vardı; bir iki mektup yazacaktı; herhalde on dakika filan sürerdi; bir de şapkasını giyecekti. Ve on dakika sonra, elinde sepeti ve şemsiyesi, gezintiye çıkmak için tümüyle hazır olarak yeniden göründü, ama önce biraz bekletecekti; tenis sahasının yanından geçerken, sarı kedi gözleri yarı açık güneşlenmekte olan ve gözlerinde, tıpkı bir kedininki gibi yalnızca sallanan dalların veya geçmekte olan bulutların yansıması görünen, bunun dışında hiçbir derin düşünce veya duygu izine rastlanmayan Mr. Carmichael’a bir şey isteyip istemediğini sordu.</p>

  <p>Çünkü o büyük yolculuğa çıktıklarını söyledi gülerek. Kasabaya gidiyorlardı. “Pul, mektup kâğıdı, tütün?” diye aklına gelenleri sıraladı yanında durarak. Ama hayır, Carmichael hiçbir şey istemiyordu. Ellerini koca karnının üzerinde kavuşturmuştu, sanki bu cilvelere (Mrs. Ramsay baştan çıkarıcı ama biraz gergindi) nazikçe karşılık vermek istiyormuş, ama her şeyi, evi, tüm dünyayı ve dünyadaki herkesi sözcüklere gerek bırakmadan engin ve müşfik bir iyi niyetlilik rehavetiyle kucaklayan gri-yeşil bir uyuşukluğa gömülü olduğundan, bunu yapamıyormuş gibi gözlerini kırpıştırdı; çünkü öğle yemeğinde bardağına gizlice birkaç damla bir şey damlatmıştı, ki bu da çocuklara göre, başka yerleri süt-beyazı olan sakalındaki ve bıyığındaki o canlı kanarya sarısı çizgiyi açıklıyordu. Hiçbir şey istemediğini söyledi mırıldanarak.</p>

  <p>Aslında büyük bir filozof olabilirmiş, dedi Mrs. Ramsay, yola çıkıp balıkçı köyüne doğru giderlerken, ama talihsiz bir evlilik yapmış. Siyah şemsiyesini dimdik tutarak, sanki köşeyi dönünce biriyle karşılaşmayı umuyormuş gibi tarifsiz bir beklenti havasıyla yürürken hikâyeyi anlattı; Oxford’da bir kızla yaşadığı bir ilişki; genç yaşta yapılan bir evlilik; yoksulluk; Hindistan’a gidiş; “eminim çok güzel” birkaç şiir çevirisi, oğlanlara Farsça veya Hindustani Öğretmeye gönüllü olması, bu ne işe yarayacaksa – ve sonra da, demin gördükleri gibi, çimenlerde yatması.</p>

  <p>Bu, Tansley’nin gönlünü okşadı; daha önce hakir görülmüş olduğu için, Mrs. Ramsay’nin kendisine bunları anlatması onu yatıştırdı. Charles Tansley canlandı. Mrs. Ramsay erkeğin zekâsının gerilemeye yüz tuttuğu zaman bile büyüklüğünü, bütün kadınların kocalarının uğraşlarını desteklemeleri gerektiğini ima ederek –aslında kızı eleştirdiği yoktu, inanıyordu ki bu evlilik yeterince mutluydu– Tansley’nin kendisinden şimdiye kadar olduğundan çok daha fazla memnun olmasını sağlamıştı ve örneğin şu anda bir arabaya binmiş olsalardı, ücreti kendisi ödemek isterdi. O küçük çantasına gelince, acaba Tansley onu taşıyamaz mıydı? Yo, yo, dedi Mrs. Ramsay, <em>onu</em> hep kendisi taşırdı. Taşıyordu da. Evet, Tansley onun öyle biri olduğunu hissediyordu. Birçok şey hissediyordu, özellikle de kendisini heyecanlandıran ve açıklayamadığı bir nedenle rahatsız edici olan bir şey. Onun kendisini cüppesiyle ve kepiyle bir törende görmesini isterdi. Bir hocalık, bir profesörlük –her şeyi yapabilirmiş gibi hissediyordu ve hayalinde kendini görüyordu– ama o nereye bakıyordu? Bir afiş yapıştırmakta olan bir adama. Kendi üzerine katlanan büyük kâğıt düzleşiyor fırçanın kâğıdın üzerinden her geçişiyle yeni bacaklar, çemberler, atlar, parlayan kırmızılar ve maviler görünmeye başlıyordu, sonunda dümdüz yapışan ve duvarın yarısını kaplayan bir sirk reklamı ortaya çıktı; yüz atlı, yirmi gösteri foku, aslanlar kaplanlar… Mrs. Ramsay, gözleri uzağı iyi görmediği için boynunu öne uzatarak… “sirkin bu kasabaya geleceğini” okudu. Tek kollu bir adamın böyle merdivenin tepesine çıkması son derece tehlikeli, diye haykırdı – adamın sol kolu iki yıl önce bir biçerdövere kapılıp kesilmişti.</p>

  <p>“Hep birlikte gidelim!” diye bağırdı Mrs. Ramsay yürümeye devam ederken, sanki bütün o biniciler ve adar adama duyduğu acıma hissini unutturup içini çocukça bir heyecanla doldurmuş gibiydi.</p>

  <p>“Gidelim,” diye tekrarladı Tansley, kendini zorlayarak, Mrs. Ramsay’yi irkilten bir sıkılganlıkla. “Hep birlikte sirke gidelim.” Hayır. Bunu söylemesi gerektiği gibi söyleyemiyordu. Hissetmesi gerektiği gibi hissedemiyordu. Ama neden, diye sordu kendine Mrs. Ramsay. Nesi vardı ki? O anda içinde ona karşı sıcak bir sevgi hissetti. Çocukken onları kimse sirke götürmemiş miydi, diye sordu. Sanki ona tam yanıtlamak istediği soruyu sormuş, günlerdir nasıl hiç sirke gitmediklerini anlatmak istermiş gibi, asla, dedi Tansley. Onunki geniş bir aileydi, dokuz kardeştiler ve babası çalışan bir adamdı; “Babam eczacıdır Mrs. Ramsay. Bir eczanesi var.” Kendisi de on üç yaşından beri para kazanmaya başlamıştı. Çoğu kışı paltosuz geçirmişti. Üniversitedeyken kendisine gösterilen herhangi bir “konukseverliğin karşılığını” hiç verememişti (bu kuru ve acı sözler ona aitti). Her şeyi başkalarına göre iki kat daha uzun süre kullanması gerekmişti; en ucuz tütünü, rıhtımlardaki ihtiyarların içtiği yaprakları kalın kesilmiş tütünü içmişti. Çok çalışıyordu –günde yedi saat; şu andaki konusu filanca şeyin falanca kişi üzerindeki etkisiydi– yürümeye devam ediyorlardı ve Mrs. Ramsay anlamı tam olarak yakalayamıyor, ara sıra kulağına bazı sözler çalınıyordu… doktora… burs… hocalık… okutmanlık. Onun ağzından rahatça dökülen bu tatsız akademik jargonu anlayamıyordu, ama içinden kendine sirke gitmenin niye bu zavallı adamı bu kadar rahatsız ettiğini ve niye birden anasını, babasını, kardeşlerini anlatmaya başladığını anladığını ve artık onunla alay edilmesine engel olacağını söyledi; bunu Prue’ya da söyleyecekti. Sanırım o, asıl Ramsay’lerle birlikte nasıl Ibsen’e gittiğini anlatmak isterdi, diye düşündü. Öyle ukala biriydi ki – ah, evet, katlanılmaz derecede sıkıcı biriydi. Çünkü artık kasabaya varmış ve anacaddede, yanlarından parke taşı döşeli yolda tıkırdayarak ilerleyen arabalar geçerken yürüyor olmalarına karşın, hâlâ yerleşecek yerlerden, hocalıktan, çalışan insanlardan, kendi sınıfımıza yardımcı olmaktan, derslerden konuşuyordu; sonunda, Mrs. Ramsay’ye öyle geldi ki, özgüvenini tümüyle geri kazanıp şu sirk olayını atlatmış (içinde yine ona karşı sıcak bir sevgi oluştu) ve tam kendisine bir şey söyleyecek noktaya gelmişti – ama burada, iki yandaki evler seyrelmeye başlamış, rıhtıma gelmişler; ansızın bütün koy Önlerine yayılmıştı ve Mrs. Ramsay elinde olmadan “Ah, ne kadar güzel!” diye haykırdı. Çünkü tam Önünde bir çanakta durur gibi sakin mavi su; suyun ortasında, uzakta dimdik duran beyaz Deniz Feneri; sağda, yumuşak dalgalarla gözün görebildiği yerlere kadar uzanan ve ufukta yavaşça kaybolan, üzerleri hep insansız bir ay ülkesine doğru akıyormuş gibi görünen kıpır kıpır yabani otlarla kaplı yeşil kum tepeleri vardı.</p>

  <p>Durup, gözleri daha da grileşirken, işte kocasının sevdiği manzaranın tam da bu olduğunu söyledi.</p>

  <p>Bir an sustu. Ama artık, dedi, buraya ressamlar geldi. Gerçekten de az ötede onlardan biri duruyordu; hasır şapkası, sarı çizmeleriyle, ciddi bir havayla, yavaşça, kendini işine kaptırmış, kendisini izleyen on küçük oğlanın bakışları altında, yuvarlak kırmızı yüzünde müthiş bir memnuniyet ifadesiyle bakıyor, baktıktan sonra fırçasını boyaya daldırıyor; fırçanın ucuyla yumuşak bir yeşil veya pembe rengi alıyordu. Üç yıl önce Mr. Paunceforte buraya geldiğinden beri bütün resimlerin böyle olduğunu söyledi; yeşil ve gri, limon rengi yelkenliler ve sahilde pembe kadınlar.</p>

  <p>Oysa, dedi, yanımdan geçerlerken fark ettirmeden onlara bakarak, büyükannesinin arkadaşları ne büyük zahmetlere giriyorlardı; önce boyaları kendileri karıştırıyorlar; sonra eziyorlar ve kurumaması için üzerlerine ıslak bezler kapatıyorlardı.</p>

  <p>Demek, diye düşündü Mr. Tansley, bu adamın resminin özensiz olduğunu görmesini istiyordu, öyle mi söylemeliydi? Renkler yoğun değil miydi? Öyle mi demesi gerekiyordu? Yürüyüş boyunca güçlenmekte olan, daha bahçede onun çantasını taşımak istediğinde başlamış, kasabaya geldiklerinde ona kendisiyle ilgili her şeyi anlatmak istediği sırada büsbütün artmış olan o olağanüstü duygunun etkisi altında, kendisinin ve bildiği her şeyin biraz çarpılmakta olduğunu görmeye başlıyordu. Bu çok tuhaf bir şeydi.</p>

  <p>Mrs. Ramsay kendisini götürdüğü o küçük ve sıkışık evin üst katındaki bir kadını görmeye çıktığında, Charles Tansley de onu beklerken salonda duruyordu. Üst katta onun hızlı ayak seslerini duydu; önce neşeli, sonra alçalan sesini; hasırlara baktı, çay kutularına, cam lambalara; sabırsızlıkla bekledi; dönüş yolunu iple çekiyordu; onun çantasını taşımaya karar vermişti; sonra çıktığını duydu; bir kapıyı kapattığını; pencereleri açık, kapıları kapalı tutmaları gerektiğini, bir şeye ihtiyaçları olursa evden istemelerini söylediğini (herhalde bir çocukla konuşuyordu) ve ansızın geldi, bir an sessizce durdu (sanki yukarıda numara yapmış da, şimdi kendine geliyormuş gibiydi), Kraliçe Victoria’nın mavi dizbağı nişanı taktığı bir resminin önünde bir an hareketsiz kaldı; işte o anda Tansley sebebin bu olduğunu anladı: İşte buydu – Mrs. Ramsay ömründe gördüğü en güzel insandı.</p>

  <p>Gözlerinde yıldızlar, saçlarında tüller, siklamenlerle ve yabani menekşelerle – ne saçmalıyordu? Mrs. Ramsay en az elli yaşındaydı; sekiz çocuğu vardı. Çiçek tarlalarında geziyor; kırılmış goncaları, düşmüş kuzuları göğsüne bastırıyordu; gözlerinde yıldızlar; saçlarında rüzgâr vardı – onun çantasını aldı.</p>

  <p>“Hoşça kal Elsie,” dedi Mrs. Ramsay ve sokağa çıktılar; Charles Tansley ömründe ilk kez olağanüstü bir gurur yaşarken, kanalizasyon çukuru kazan bir adam elindeki kazmayı bırakıp ona bakarken, kolu yanına düşüp bakarken, Mrs. Ramsay şemsiyesini dimdik tutmuş, köşeyi dönünce biriyle karşılaşmayı umuyormuş gibi yürüyordu; Charles Tansley olağanüstü bir gurur yaşıyordu; rüzgârı, siklamenleri ve menekşeleri hissediyordu, çünkü ömründe ilk kez güzel bir kadınla birlikte yürüyordu. Elinden onun çantasını almıştı.</p>

  <h2>2</h2>

  <p>“Fener’e gidilmeyecek James,” dedi, pencerenin önünde dururken incelikten yoksun bir tavırla konuşarak, ancak Mrs. Ramsay’ye duyduğu saygıdan dolayı en azından sesini biraz olsun sempatikleştirip yumuşatmaya çalışarak.</p>

  <p>İğrenç küçük adam, dedi içinden Mrs. Ramsay, niye bunu söyleyip duruyor ki?</p>

  <h2>3</h2>

  <p>“Belki de uyandığında bir bakacaksın, güneş parlıyor ve kuşlar ötüyor;” dedi Mrs. Ramsay, şefkatle küçük oğlunun başını okşayarak, çünkü gördüğü kadarıyla kocası, havanın güzel olmayacağına dair o can yakan sözleriyle çocuğun keyfini kaçırmıştı. Fener’e gitmek çocuk için bir tutku haline gelmişti, bunu görüyordu, ama sanki kocasının havanın güzel olmayacağına dair o can yakan sözleri yetmezmiş gibi, bu iğrenç küçük adam da konunun üzerine gidiyor ve ısrarla aynı şeyi söyleyip duruyordu.</p>

  <p>“Belki yarın hava güzel olur;” dedi çocuğun başını okşayarak.</p>

  <p>Şu anda yapabileceği tek şey buzdolabını çok beğenmek ve mağaza kataloğunun sayfalarını çevirip, sivri uçlarını ve saplarını kesmek büyük bir özen ve beceri gerektiren bir tırmık veya bir çim biçme makinesi resmi bulmayı ummaktı. Bu delikanlıların hepsi kocasını gülünçleştirerek taklit ediyorlardı; o yağmur yağacak dese, bunlar kasırga çıkacak diyorlardı.</p>

  <p>Ama burada, sayfayı çevirince, ansızın bir tırmık veya çim biçme makinesi arayışı durdu. Ne dendiğini duyamasa da (çünkü kendisi pencerede oturuyordu), erkeklerin hoş bir sohbete daldıklarını gösteren ve ara ara pipolarını ağızlarına götürüp çektikçe kesilen boğuk mırıltılar; yarım saattir sürmekte olan ve kulağına gelen diğer seslerin, örneğin topların sopalara çarpma sesinin, ara sıra birden duyuluveren keskin bir havlamanın ve kriket oynayan çocukların “Nasıl ama? Nasıl ama?” diye bağrışmalarının arasındaki yerini almış olan o sakinleştirici ses kesilmişti; öyle ki, tekdüze bir şekilde kumsala çarpan dalgaların, çoğunlukla düşüncelerinin ardında, zihninin arka planında yatıştırıcı bir ritim tutan ve çocuklarla otururken sürekli kendisine sanki doğanın diliyle, eski bir ninninin avutucu sözleriyle “Seni koruyorum – arkandayım” dermiş gibi gelen, ama bazen de, özellikle de aklı o anda elindeki işten başka bir yere kaymaya başladığında, ansızın ve hiç beklenmedik bir biçimde hiç de böyle iyi anlamlar taşımayan; aksine, kulakları sağır eden bir gürültüyle ömrün geçmekte olan anlarına tempo tutan ürkütücü davullar gibi insana adanın yok oluşunu ve denize gömülüşünü düşündüren, ona günlerinin çabucak geçtiği ve tüm hayatın bir gökkuşağı kadar geçici olduğu uyarısını yapan sesi – diğer sesler tarafından bastırılmış ve üzeri kapatılmış olan bu ses ansızın bir gök gürültüsü gibi kulaklarında patladı ve dehşetle başını kaldırıp bakmasına neden oldu.</p>

  <p>Konuşmayı kesmişlerdi; açıklaması buydu. Kendisini ele geçirmiş olan gerginlikten bir anda, sanki bu gereksiz duygu patlamasının acısını çıkarır gibi tam öteki uca, sakin, keyifli, hatta biraz da hain bir ruh haline savrulan Mrs. Ramsay, galiba zavallı Charles Tansley yine yalnız bırakılmış, diye düşündü. Buna hiç üzülmedi. Kocası kendine bir kurban arıyorsa (ki arıyordu), küçük oğlunu üzmüş olan Charles Tansley’yi seve seve verirdi.</p>

  <p>Kısa bir an daha, başı havada, alışıldık bir ses, düzenli ve mekanik bir ses duymak için bekledi; sonra, kocası terasta bir aşağı bir yukarı yürürken bahçe tarafından gelen ritmik bir ses, yarı konuşma, yarı şarkı gibi, gaklamakla şakıma arası bir şey duyunca yeniden rahatladı, her şeyin tekrar yoluna girdiğinden emin, dizindeki kitaba bakarken, James’in ancak çok Özen gösterirse kesebileceği altı bıçaklı bir çakı resmi buldu.</p>

  <p>Ansızın tam uyandırılamamış uyurgezer birinin çığlığı gibi, kulağının dibinde olanca gücüyle “Top ateşi, mermiler yağarken havadan”<a class="footnoteref" href="../Text/notlar.xhtml#n1" id="ref1">1</a> diyen öyle bir ses patladı ki, acaba başka duyan oldu mu diye telaşla arkasına döndü. Sadece Lily Briscoe’nun duyduğunu görünce rahatladı; bu önemli değildi. Ama çimenlerin ucunda durmuş resim yapmakta olan kızı görünce aklına geldi; Lily’nin tablosu için başını elinden geldiğince aynı pozisyonda tutması gerekiyordu. Lily’nin tablosu! Mrs. Ramsay gülümsedi. O küçük Çinli gözleri ve buruşuk yüzüyle bu kız hiç evlenmeyecekti; resimlerini ciddiye almak da mümkün değildi ama özgür ruhlu bir şeydi, Mrs. Ramsay ondan hoşlanıyordu, bu yüzden, verdiği sözü hatırlayarak başını eğdi.</p>

  <h2>4</h2>

  <p>Mr. Ramsay elini kolunu sallayıp “Saldırdık atlarımızla gözümüzü kırpmadan”<a class="footnoteref" href="../Text/notlar.xhtml#n2" id="ref2">2</a> diye bağırarak Lily’ye doğru öyle bir koşmuştu ki, neredeyse tuvalini yere deviriyordu; ama neyse ki, son anda sert bir dönüşle atının yönünü değiştirmiş ve büyük ihtimalle Balaklava tepelerinde kahramanca ölmek üzere oradan uzaklaşmıştı. Kimse onun gibi aynı zamanda hem bu kadar gülünç hem de ürkütücü olamazdı. Ama böyle elini kolunu sallayıp haykırdığı sürece Lily için bir tehlike yoktu; böylece orada durup resmine bakmazdı. Lily Briscoe’nun katlanamayacağı tek şey buydu. İlerideki kütleye, çizgiye, renge, pencerede James’le birlikte oturan Mrs. Ramsay’ye yoğunlaşmışken bile, arkasından biri sessizce yaklaşıp resmine bakıvermesin diye antenlerini hep açık tutuyordu. Oysa şu anda, tüm duyuları keskinleşmiş, ilerideki duvarın ve üzerindeki mor sarmaşığın rengi gözlerini acıtana kadar gözünü kısıp bakmaya çalışırken, evden birinin çıktığını ve kendisine doğru geldiğini fark etmişti; ama yere basışından, bunun William Bankes olduğunu çıkardı ve fırçası titrediyse de, eğer gelen Mr. Tansley, Paul Rayley, Minta Doyle veya herhangi başka biri olsaydı yapabileceği gibi resmini yere doğru çevirip kapatmadı, olduğu gibi bıraktı. William Bankes yanında durdu.</p>

  <p>İkisi de köyde kalıyordu, onun için odalarına girip çıkarken, geç vakit kapı önündeki paspaslarda vedalaşırken, çorbadan, çocuklardan, şundan bundan konuşmuşlukları vardı, bu da onları müttefik yapıyordu; o yüzden şu anda bir yargıç gibi yanında durduğunda (üstelik babası olacak yaştaydı, botanikçiydi, duldu, sabun kokuyordu, çok titiz ve temizdi), Lily de öylece durdu. William Bankes öylece duruyordu. Lily’nin ayakkabılarının mükemmel olduğunu düşünüyordu. Ayak parmaklarına doğal bir yayılma alanı bırakıyordu. Aynı evde kaldıkları için onun ne kadar düzenli biri olduğunu da fark etmişti, kahvaltıdan önce kalkıyor ve herhalde tek başına resim yapmaya gidiyordu: Muhtemelen yoksuldu ve onda kesinlikle Miss Doyle’un muhteşem teni ve çekiciliği yoktu, ama aklı başında biriydi ve bu da onu onun gözünde o genç hanıma üstün kılıyordu. Örneğin şu anda, Ramsay bağırıp çağırıp, elini kolunu sallayarak üzerlerine geldiğinde, Miss Briscoe’nun bunu anladığından emindi.</p>

  <div class="poem">

    <p>Biri hata yapmıştı.<a class="footnoteref" href="../Text/notlar.xhtml#n3" id="ref3">3</a></p>

  </div>

  <p>Mr. Ramsay onlara dik dik bakıyordu. Onları görmüyormuş gibi bakıyordu. Bu, ikisini de biraz rahatsız etti. Birlikte, görmemeleri gereken bir şey görmüşlerdi. Birinin mahremiyetine girmişlerdi. Lily’ye öyle geldi ki, Mr. Bankes’in bunun hemen ardından havanın soğuduğunu söylemesi ve yürüyüşe çıkmayı önermesi oradan hemen ayrılmak, işitme mesafesinin dışına çıkmak için aklına geliveren bir bahaneydi. Evet, kendisi de gelirdi tabii. Ama gözlerini resminden güçlükle ayırabildi.</p>

  <p>Sarmaşık parlak mordu; duvar ise göz alıcı beyaz. Bu parlak morla ve göz alıcı beyazla oynamak ona dürüst olmayacak gibi geliyordu, çünkü Mr Paunceforte’nin gelişinden bu yana her şeyi soluk, zarif ve yarı saydam göstermek her ne kadar moda olsa da, o bu renkleri böyle görüyordu. Rengin altında da o biçim vardı. Baktığında onu açıkça, çok baskın olarak görebiliyordu; ama fırçasını eline alır almaz her şey değişiyordu. İşte kendisini ağlamanın eşiğine getiren ve fikirden yapıta giden yolculuğu karanlık bir sokakta yürüyen bir çocuğun ürküntüsüne dönüştüren o şeytanlar da ona tam resimle tuval arasındaki bu anlık gidiş gelişlerde musallat oluyorlardı. Çoğunlukla böyle hissediyordu – cesaretini kaybetmemek, “Ama gördüğüm şey bu, gördüğüm bu” demek ve o gördüğü şeyden geriye ne kaldıysa, onu kendisinden kopartıp almaya çalışan binlerce güce karşı korumak için sıkıca göğsüne bastırarak zorlu bir mücadele veriyordu. Resim yapmaya başladığı anda, aynı soğuk ve rüzgârlı havayla başka şeyler de üzerine gelmeye başlıyordu, kendi yetersizliği, önemsizliği, babasının Brompton Caddesi’nin arkalarındaki bir yerdeki evini çekip çevirmesi ve Mrs. Ramsay’nin dizlerine kapanma (neyse ki şimdiye kadar buna direnmişti) ve ona bir şey deme dürtüsünü zor bastırabiliyordu – ama ona ne denebilirdi ki? “Size âşığım” mı? Yo, bu doğru değildi. Eliyle çalılıkları, evi, çocukları göstererek “Bütün bunlara âşığım” mı diyecekti? Bu çok saçmaydı, imkânsızdı. O yüzden fırçalarını düzenli bir şekilde yan yana kutuya koydu ve William Bankes’e:</p>

  <p>“Hava birden soğuyor. Güneş sanki daha az sıcaklık veriyor,” dedi çevresine bakınarak; çünkü aslında güneş parlaktı, çimenler hâlâ yumuşak, koyu yeşil renkteydi, mor çiçekli yeşilliğin içindeki ev parlıyordu ve engin mavi gökte kargalar çığlıklar atarak uçuşuyorlardı. Ama bir şey hareket etti, çaktı ve havada gümüş bir kanat oluşturdu. Ne de olsa aylardan eylüldü, eylül ortasıydı, saat de akşamın altısını geçmişti. Birlikte her zaman gittikleri yöne doğru yürümeye başladılar; tenis sahasını geçtiler; yeşil çimenliği geçtiler ve sık çalılıkta kor ateş dolu maltızlara benzeyen fenerçiçekleri tarafından korunan o aralığa geldiler. Bu çiçeklerin arasından bakılınca körfezin mavi suları her zamankinden daha mavi görünüyordu.</p>

  <p>Her akşam bir ihtiyacı gidermek ister gibi düzenli olarak buraya geliyorlardı. Burada sanki su kurumuş toprakta durağanlaşmış olan düşünceleri yukarı kaldırıp yüzdürüyor, hatta bedenlerine bile bir tür fiziksel rahatlama sağlıyordu. Rengin nabzı önce körfezde bir mavilik taşkını yapıyor, yürek bu taşkınla genişliyor; beden yüzüyordu, ama hemen sonra diken diken kabaran dalgaların üzerindeki siyahlıkla engelleniyor ve soğuyordu. Daha sonra da, büyük siyah kayanın ardından her akşam düzensiz aralıklarla geldiği için dikkatle beklemek gereken, ama geldiğinde büyük zevk veren beyaz köpüklü bir su fışkırıyordu; onu beklerken de insan birbiri ardına gelen dalgaların yarı daire biçimindeki soluk renkli kumsala pürüzsüz bir sedef katmanı bırakışını izliyordu.</p>

  <p>Orada dururken ikisi de gülümsüyordu. İkisi de dalgaların hareketinin, daha sonra da suları yararak hızla giden bir yelkenlinin körfezde bir kavis yaptıktan sonra duruşunun, titreyişinin ve yelkenini indirişinin uyandırdığı ortak bir sevinç hissetmişti; ama sonra, yelkenlinin bu seri hareketinin hemen ardından, bu tabloyu tamamlamak isteyen doğal bir içgüdüyle ikisi de uzaktaki kum tepelerine baktı ve hissettikleri bu neşenin yerini hüzün aldı – kısmen artık tablo tamamlandığı için, kısmen de uzaklardaki bu manzaralar (Lily’ye göre) onları seyredenden milyonlarca yıl sonra da var olacakmış ve daha şimdiden tamamen hareketsiz bir dünyaya bakan gökyüzüyle söyleşiyormuş gibi göründüğü için.</p>

  <p>William Bankes uzaklardaki kum tepelerine bakarken Ramsay’yi düşünüyordu; Westmorland’deki bir yolu düşünüyordu; Ramsay’nin kendisini doğal bir hava gibi kuşatan yalnızlıkla o yolda yürüyüşünü düşünüyordu. Ama William Bankes’in bu düşünceleri ansızın kesildi, çünkü gözünün önüne civciv yavrularını korumak için kanatlarını açarak yürüyen bir tavuk, Ramsay’nin bunu görünce durması ve elindeki bastonu uzatarak “Sevimli – çok sevimli,” deyişi geldi (bu gerçekten de olmuş bir olaydı herhalde); Bankes bunun onun yüreğindeki sadeliği ve basit şeylere duyduğu şefkati aydınlatan tuhaf bir ışık olduğunu düşünmüştü, ama ona öyle gelmişti ki, dostlukları orada, o yolun üzerinde sona ermişti. Ondan sonra Ramsay evlenmişti. Ondan sonra da, şu veya bu nedenle, aralarındaki dostluğun eski heyecanı kalmamıştı. Bunun kimin hatası olduğunu bilemiyordu, ama bir süre sonra tekrarlar yeniliğin yerini almıştı. Artık laf olsun diye görüşüyorlardı. Ama kum tepeleriyle yaptığı bu sessiz söyleşide, Ramsay’ye duyduğu sevginin hiç azalmamış olduğunu da düşündü; bir yüzyıl boyunca turbada yatan bir gencin dudağındaki kırmızılık nasıl hâlâ duruyorsa, onun körfezin karşı tarafındaki kum tepelerine yatırılmış olan dostluğu da tüm canlılığı ve gerçekliğiyle hâlâ orada duruyordu.</p>

  <p>Bu dostluğun hatırına, ama belki de kendi zihninde kuruyup kalmış olmak suçlamasından da arınmak için –çünkü Ramsay çocuklarla çevrelenmişti, oysa Bankes hem çocuksuz hem de duldu– Lily’nin (bir bakıma büyük bir adam olan) Ramsay’yi kötülemesini değil, aksine aralarındaki bu ilişkiyi anlamasını çok istiyordu. Uzun yıllar önce başlayan dostlukları Westmorland’deki bir yolda, bir tavuğun civcivlerinin önünde kanatlarını açtığı o yerde tavsamaya başlamış; ondan sonra Ramsay evlenmiş, yolları ayrılmış olduğu için, kesinlikle kimsenin suçu olmamasına karşın, aralarında sırf âdet yerini bulsun diye görüşme eğilimi doğmuştu.</p>

  <p>Evet. Olay buydu. Bu kadarı yeterdi. Gözlerini manzaradan çevirdi. Bahçe yolundan yürümek için ters yöne döndüğünde, artık Mr. Bankes, eğer o kum tepeleri kendisine dostluğunun dudağında hâlâ kırmızılık olan cesedini göstermeseydi asla görmeyeceği şeyleri, örneğin Ramsay’nin en küçük kızı Cam’i fark etmeye başlamıştı. Cam, su kenarında kokulu ballıca çiçeği topluyordu. Yabani ve hırçın bir çocuktu. Bakıcısının sözünü dinleyip “beyefendiye bir çiçek” vermeyecekti. Hayır! Hayır! Hayır! Vermeyecekti işte! Yumruğunu sıktı. Tepindi. Mr. Bankes’e de kendisini yaşlı, kederli ve dostluğu konusunda haksız çıkmış gibi hissettirdi. Gerçekten de kuruyup kalmıştı galiba.</p>

  <p>Ramsay’ler varlıklı değillerdi, bütün bunların altından nasıl kalktıklarına da akıl sır ermiyordu. Sekiz çocuk! Sekiz çocuğun karnını felsefeyle doyurmak! İşte biri daha, bu kez Jasper geliyordu, yanlarından geçerken Lily’nin elini tutup tulumba kolu gibi sallayarak kaygısızca kuş vurmaya gittiğini söyledi ve Mr. Bankes içinden acı acı çocuklar <em>onu</em> nasıl da seviyorlar diye geçirdi. Bu “harika çocukların”, hepsi adamakıllı serpilmiş olan bu sırım gibi, afacan gençlerin her gün eskittikleri ayakkabılar ve çoraplar bir yana, şimdi bir de düşünülmesi gereken eğitim konusu vardı (doğru, belki Mrs. Ramsay’nin kendisinin de bir şeyleri vardı). Hangisinin hangisi olduğunu veya hangi sırayla dünyaya geldiklerini ise hiç aklında tutamıyordu. Kendince onlara İngiliz kral ve kraliçelerinin adlarını vermişti; Zalim Cam, Amansız James, Adil Andrew, Güzel Prue –çünkü Prue güzeldi, ne yapsındı ki, diye düşündü– Andrew da akıllıydı. Evin yolundan yukarı doğru yürürken ve Lily Briscoe söylediklerini kısa bir evet ve hayırla geçiştirirken (çünkü o hepsine vurgundu, bu dünyaya vurgundu), William Bankes, sanki Ramsay’nin çırpılan kanatlarla gıdaklayan evcillikler uğruna gençliğinde kendisini taçlandıran o görkemli soyutlanmışlıktan ve sadelikten tümden vazgeçtiğini görmüş gibi, onun durumunu tarttı, haline acıdı, ona gıpta etti. Bütün bunlar ona bir şey vermişti – William Bankes bunu itiraf ediyordu; Cam ceketinin yakasına bir çiçek kondursaydı veya Vezüv’ün patlayışını gösteren bir resme bakarken babasının omzuna tırmandığı gibi onun da omzuna tırmansaydı hoş olurdu; ama eski dostlarının fark ettiği gibi, bir şeyi de yok etmişlerdi. Yabancı biri şimdi ne düşünürdü? Lily Briscoe ne düşünürdü? Onun yeni huylar edinmiş olduğunu fark etmemek mümkün müydü? Bazı tuhaflıklar; zayıflıklar belki? Onun gibi zeki ve bilgili birinin bu kadar alçalabilmesi –gerçi bu çok acımasız bir ifade olmuştu– başkalarının övgülerine bu kadar muhtaç olması çok şaşırtıcıydı.</p>

  <p>“Ah, ama,” dedi Lily, “çalışmalarını düşünsenize!”</p>

  <p>Ne zaman onun “çalışmalarını” düşünse, Lily’nin gözünün önüne hep büyük bir mutfak masası geliyordu. Bunun sebebi Andrew’du. Ona babasının kitaplarının ne hakkında olduğunu sormuştu. “Özne, nesne ve gerçekliğin doğası,” demişti Andrew. Aman Tanrım deyip, bunun ne olduğu hakkında hiçbir fikrinin olmadığın söylediğinde de, “Bir mutfak masasını düşünün,” demişti Andrew, “ama siz orada yokken.”</p>

  <p>O yüzden artık, Mr. Ramsay’nin çalışmalarını düşündüğünde, aklına hep iyice ovulmuş bir mutfak masası geliyordu. Şu anda da o masa armut ağacının çatallı dallarının arasında duruyordu, çünkü artık meyve bahçesine gelmişlerdi. Büyük bir güçlükle kendini zorlayarak zihnini armut ağacının gümüş renkli kabuğu veya balık biçimli yaprakları yerine dört ayağı havada orada asılı duran hayalet bir mutfak masasına, hani şu damarlı ve budaklı keresteden yapılma, sertçe ovalanan, yıllarca uygulanan bu kas gücüyle değeri ortaya çıkan ahşap masalardan birine odakladı. Doğal olarak, kişi günlerini bu tarz açılı özleri görerek, flamingo renkli bulutları, mavisi ve gümüş rengiyle böyle güzel akşamları beyaz çamdan yapılmış dört ayaklı ahşap bir masaya indirgeyerek geçiriyorsa (ki bu en has zihinlerin göstergesiydi), o kişi sıradan biri olarak değerlendirilemezdi.</p>

  <p>Lily’nin “onun çalışmalarını düşünmesini” istemesi Mr. Bankes’in hoşuna gitmişti. Bunu kendisi de sık sık düşünmüştü. Defalarca “Ramsay, en iyi yapıtlarını kırk yaşına gelmeden önce veren o insanlardan,” demişti. Yalnızca yirmi beş yaşındayken yazdığı küçücük bir kitapla felsefeye kesin bir katkı yapmıştı; sonrasında yazdığı şeyler büyük oranda onun genişletilmesinden, tekrarından ibaretti. Ama herhangi bir alana böyle kesin bir katkı yapan insanların sayısı o kadar az ki zaten dedi, özenle taranmış saçıyla, kılı kırk yaran, yargılayıcı haliyle armut ağacının yanında dururken. O anda, sanki Bankes’in elinin hareketiyle birden serbest kalmış gibi, Lily’nin ona dair bütün birikmiş izlenimleri birden devrildi ve ona karşı hissettiği her şey ağır ağır hareket eden bir çığ gibi üzerine yağmaya başladı. Bu bir duyumdu. Sonra da onun varlığının Özü bir duman gibi havaya yükseldi. Bu da bir başkası. Lily, algısının yoğunluğu yüzünden kendini olduğu yere mıhlanmış gibi hissetti; bu öz onun ciddiyeti, iyi yürekliliğiydi. Size saygı duyuyorum (diye içinden onun şahsına seslendi), her zerrenize; kibirli değilsiniz; tamamen nesnelsiniz; siz Mr. Ramsay’den daha iyisiniz; siz tanıdığım en iyi insansınız; ne karınız ne çocuğunuz var (cinsel olmayan bir duyguyla bu yalnızlığı bağrına basmak istedi), bilim için yaşıyorsunuz (iradesi dışında, gözünün önünde patates kesitleri canlandı); övgü size hakaret olur; yüce gönüllü, temiz kalpli, kahraman adam! Ama eşzamanlı olarak, ta buraya kadar nasıl yanında bir uşak getirdiğini; köpeklerin koltuklara çıkmasına karşı çıktığını; saatlerce (Mr. Ramsay kapıyı çarpıp odadan çıkana kadar) sebzelerdeki tuz ve İngiliz aşçıların günahları hakkında sıkıcı konuşmalar yaptığını da hatırladı.</p>

  <p>Öyleyse bu iş nasıl olacaktı? İnsan birini nasıl yargılayacak, hakkında nasıl düşünecekti? Bir sürü şey bir araya gelip biriktiğinde duyduğu şeyin hoşlanma mı, itilme mi olduğuna nasıl karar verecekti? Zaten bu sözcüklerin anlamı neydi ki? Armut ağacının yanında öylece, dışarıdan bakıldığında donmuş gibi dururken, bu iki adam hakkındaki izlenimleri Lily’nin üzerine çığ gibi yağdı; düşüncesinin izini sürmek yazıyla kaydedilemeyecek kadar hızlı konuşan birinin sesini izlemek gibiydi, ama bu ses kendi sesiydi ve kendiliğinden biteviye yadsınamaz, birbiriyle çelişen şeyler söylüyordu; Öyle ki, armut ağacının kabuğundaki çatlaklar ve kabarıklıklar bile geri dönülemez biçimde sonsuza dek orada sabitlenmiş gibi görünüyordu. Sizde büyüklük var, diye devam etti, oysa Mr Ramsay’de hiç yok. O küçük, bencil, kibirli, egoist; o şımarık; o bir zorba; Mrs. Ramsay’yi ölümüne yoruyor; ama onda sizde olmayan (Mr. Bankes’e hitap ediyordu) bir şey var; dünyevilikten tutkuyla uzak durma; onun ıvır zıvır şeyler hakkında hiçbir fikri yok; köpekleri ve çocuklarım seviyor. Onun sekiz çocuğu var. Mr. Bankes’in hiç yok. Geçen akşam üzerinde iki ceketle gelip bir muhallebi kabına başını eğerek Mrs. Ramsay’ye saçlarını kestirmemiş miydi? Bütün bunlar esnek bir ağ içinde muhteşem bir şekilde yönlendirildikleri halde birbirlerine hiç değmeden oraya buraya sıçrayıp duran atsinekleri gibi Lily’nin zihninde dans edip duruyorlar, Lily’nin Mr. Ramsay’nin aklına duyduğu derin saygının simgesi olan o ovulmuş masa modelinin hâlâ üzerinde durduğu armut ağacının çatallı dalları arasına girip çıkıyorlardı ki, Lily’nin giderek daha büyük bir ivme kazanan düşüncesi kendi yoğunluğundan gerilerek birden patladı ve Lily rahatladı; yakınlarda bir yerde bir tüfek atılmıştı ve saçmalardan kaçan ürkek ve kalabalık bir sığırcık sürüsü büyük bir gürültüyle havalanmıştı.</p>

  <p>“Jasper!” dedi Mr. Bankes. İkisi de başlarını taraçanın üzerinden sığırcıkların uçtuğu yöne doğru çevirdi. Hızla uçan kuşların havada dağılışını izlerken yüksek çalılıktaki aralıktan geçtiler ve onlara trajik bir sesle “Biri hata yapmıştı!” diye bağıran Mr. Ramsay ile burun buruna geldiler.</p>

  <p>Mr. Ramsay’nin trajik bir isyanı yansıtan, duyguyla parlayan gözleri bir an onlarınkiyle karşılaştı ve tanımasına ramak kalmış gibi kırpıştı; ama sonra, sanki anlık bir utançla onların normal bakışlarını başka yere çevirmek, gözünün önünden uzaklaştırmak ister gibi, elini yüzünün yarısına kadar kaldırdı, kaçınılmaz olduğunu bildiği şeyi bir an geciktirmeleri için yalvarır gibi, bölünmüş olmaktan duyduğu Öfkeyi hissettirmek ister gibi, ama bunu fark ettiği halde yolundan tümüyle sapmayacağını, aksine, kendisini utandıran ama ona büyük haz veren bu tatlı duygudan, bu gizli zevkten vazgeçmemeye kararlı olduğunu belli eder gibi – ansızın geri döndü, mahrem kapısını onların yüzüne kapattı; Lily Briscoe ile Mr. Bankes ne yapacaklarını bilemeden göğe baktılar ve Jasper’ın tüfeğiyle ürküttüğü sığırcık sürüsünün karaağaçların üzerine konmuş olduğunu gördüler.</p>

  <h2>5</h2>

  <p>“Yarın hava güzel olmazsa bile,” dedi Mrs. Ramsay, bakışlarını çevirip, oradan geçmekte olan William Bankes ile Lily Briscoe’ya bakarken, “başka gün olur. Gel bakalım,” diye devam etti, Lily’nin çekiciliğinin küçük solgun yüzündeki çekik Çinli gözleri olduğunu, ama bunu görecek adamın çok akıllı olması gerektiğini düşünerek, “ayağa kalk da bacağını ölçeyim”; çünkü belki de Fener’e gidebilirlerdi ve çorabın koncunu birkaç parmak daha uzatması lazım mı diye bakması gerekiyordu.</p>

  <p>O an aklına geliveren harika bir düşünce nedeniyle gülümseyerek –William ile Lily evlensin– çapraz çelik şişlere takılı kırmızı kırçıllı çorabı kaldırıp James’in bacağında ölçtü.</p>

  <p>“Hayatım, doğru dur,” dedi, çünkü Fener bekçisinin küçük oğlunun çorabı için ölçü tahtası olmak fikrinden hoşlanmayan James, kıskançlıkla, inadına kıpırdayıp duruyordu; böyle yaparsa, çok mu uzun, çok mu kısa olmuş, nasıl anlayacaktı?</p>

  <p>Mrs. Ramsay başını kaldırdı –en küçük, en sevgili yavrusunun içine hangi şeytan girmişti?– ve odayı gördü, koltukları gördü, fena halde eskidiklerini düşündü. Geçen gün Andrew’un dediği gibi, bağırsakları yere saçılmıştı; ama evle tek ilgilenen yaşlı bir kadın olduğu için bütün kış rutubetten sırılsıklam olacak bu eve yeni koltuklar alıp burada çürümeye bırakmanın ne manası var diye sordu kendine. Neyse, kirası tam olarak iki buçuk peniydi; çocuklar buraya bayılıyorlardı; kütüphanelerinden, derslerinden ve öğrencilerinden üç bin, aslında doğrusunu söylemek gerekirse, üç yüz mil uzakta olmak kocasına iyi geliyordu ve konuklar için de yer vardı. Hasırlarla, kamp yataklarıyla, Londra’da artık kullanılamayacak duruma gelmiş olan koltuk ve masa müsveddeleriyle burada iyi idare ediyorlardı; bir iki de fotoğraf ve kitaplar vardı. Ona kitaplar kendiliklerinden ürüyor gibi geliyordu. Hiç kitap okuyacak zamanı olmuyordu. Ne yazık ki kendisine armağan edilen ve şairin kendi el yazısıyla “Arzularına boyun eğilmesi gereken kadına”… “Günümüzün mutlu Helena’sına”… diye ithaf edilenleri bile, utanarak söylüyordu ki, hiç okumamıştı. Croom’un Zihin üstüne, Bates’in Polinezya’nın Vahşi Âdetleri üstüne yazdıkları (“Hayatım, doğru dur,” dedi) – bunların ikisi de Fener’e gönderilecek kitaplar değildi. Bir zaman gelecek ve ev o kadar eskiyecekti ki, artık bir şey yapmak şart olacaktı. Şunlara ayaklarını silmeyi ve sahildeki her şeyi eve taşımamayı bir öğretebilse, bu da bir şeydi. Andrew gerçekten kesip biçmek istediğinde, eve yengeç getirmesine izin vermek zorunda kalıyordu, veya Jasper deniz yosunundan çorba yapılabileceğine inandığında bunu engellememek gerekiyordu; veya Rose’un topladıkları – deniz kabukları, kamışlar, taşlar; çünkü çocuklarının hepsi yetenekliydi, ama hepsi ayrı şekillerde. Bunun sonucunda da, James’in bacağında çorabı ölçerken tepeden tırnağa bütün odaya bakarak içini çekti, her yaz ev giderek daha da köhneleşiyordu. Hasır soluyordu; duvar kâğıdı duvardan ayrılıyordu. Artık üzerindeki güller belli olmuyordu. Yine de, evdeki bütün kapılar böyle sürekli açık bırakılırsa ve koca İskoçya’da kapı sürgülerini tamir edebilecek tek bir adam bulunamazsa, eşyalar da çürürdü. Bir resim çerçevesinin kenarına yeşil kaşmir bir şal atmanın ne yararı vardı? Nasılsa iki hafta içinde bezelye çorbası rengine dönüverecekti. Ama onu asıl rahatsız eden şey kapılardı; bütün kapılar açık bırakılıyordu. Kulak kesildi. Oturma odasının kapısı açıktı; holün kapısı açıktı; gelen seslere bakılırsa yatak odalarının kapıları da açık gibiydi ve tabii merdiven başındaki pencere de açıktı, çünkü onu kendi açmıştı. Pencereler açık, kapılar kapalı olmalıdır – bu kadar basit bir şeyi kimse hatırlayamıyor muydu? Geceleri hizmetçilerin odasına gider ve oraları fırın gibi kapalı bulurdu, yalnızca Marie’ninki hariç, seçim yapması gerekse temiz hava almayı yıkanmaya bile tercih edebilecek İsviçreli kızınki, ama o da onların oralarda “Dağlar çok güzeldir,” demişti. Bunu geçen akşam, yaşlı gözlerle pencereden dışarıya bakarak söylemişti. “Dağlar çok güzeldir.” Orada babası ölüyordu, Mrs. Ramsay bunu biliyordu. Onları babasız bırakıyordu. Onu azarlar ve (bir Fransız kadın gibi ellerini açıp kapayarak yatak nasıl yapılır, pencere nasıl açılır) gösterirken, kız konuşunca, güneşin aydınlığında uçtuktan sonra kanatları sessizce kapanan ve tüylerinin maviliği parlak çelikten yumuşak mora dönen bir kuş gibi, Mrs. Ramsay’nin etrafındaki her şey de öyle kapanmıştı. Orada sessizce durmuştu, çünkü söylenecek hiçbir şey yoktu. Adamda gırtlak kanseri vardı. Nasıl öylece kalakaldığını, kızın nasıl “Bizim oralarda dağlar çok güzeldir,” dediğini ve hiç umut, hiçbir umut olmadığını hatırlayınca, birden sinirlendi ve James’e öyle sert bir sesle “Doğru dur. Canımı sıkma,” dedi ki, çocuk anında işin ciddiyetini anladı, bacağını düz tuttu ve annesi ölçüyü aldı.</p>

  <p>Sorley’nin küçük oğlunun James’ten daha kavruk olduğu hesaba katıldığında bile çorap en az bir parmak kısaydı.</p>

  <p>“Çok kısa,” dedi, “çok kısa olmuş işte.”</p>

  <p>Bu kadar kederli görünen biri olamazdı. Güneş ışığını içerideki derinliklere taşıyan huzmenin yarı yolunda belki de acı ve kara bir gözyaşı oluşmuştu; bir gözyaşı akmıştı; dalgalanan sular o gözyaşını kendine katmış ve durulmuştu. Bu kadar kederli görünen biri olamazdı.</p>

  <p>Peki bu sadece dış görünüşten mi ibaret, diye soruyordu insanlar. Bunun –ondaki güzelliğin ve muhteşemliğin– ardındaki şey neydi? Yoksa kafasına kurşun mu sıkmıştı, diye soruyorlardı, onlar evlenmeden bir hafta önce mi ölmüştü – dedikodusu kulaklara gelen bir başka, eski sevgili? Yoksa hiçbir şey yok muydu? Yalnızca ardında yaşadığı ve ne yaparsa yapsın bozamayacağı eşsiz bir güzellik dışında bir şey yok muydu? Çünkü büyük bir tutkuya, yalan olan bir aşka, kırılan heveslere dair hikâyeler duyduğunda kolayca kendisinin de bu duyguyu bildiğini, hissettiğini, yaşadığını söyleyebilecekken, o hiç konuşmazdı. Hep sessiz kalırdı. Demek ki biliyordu – Öğrenmemiş olmasına karşın biliyordu. Ondaki yalınlık, zeki insanların çarpıttığı şeyleri çok daha iyi kavrıyordu. Ondaki kararlılık, taş gibi dosdoğru düşmesini, kuş gibi tam doğru yere konmasını sağlıyor, bu da doğal olarak ruhunu –belki de yanıltıcı bir biçimde– ona zevk veren, onu rahatlatan, onu ayakta tutan gerçeğin tam üzerine indiriyordu.</p>

  <p>(Bir keresinde telefonda konuşurlarken, yalnızca bir trenle ilgili bilgi veriyor olmasına karşın, onun sesinden çok etkilenen Mr. Bankes, “Sizin yoğrulduğunuz çamurdan doğada pek az vardır,” demişti. Gözünün önüne Mrs. Ramsay’nin telefonun öbür ucundaki yüzü gelmişti, Grek hatlarıyla, mavi gözleriyle, düz burnuyla. Böyle bir kadınla telefonda konuşmak ne kadar acayip gelmişti ona. Sanki bir araya gelen Kharit’ler, Asphodel Çayırlarında elbirliğiyle yaratmışlardı bu yüzü. Tamam, Euston’dan 10:30 trenine binecekti.</p>

  <p>“Ama o, tıpkı bir çocuk gibi, güzelliğinin hiç farkında değil,” dedi Mr. Bankes, ahizeyi yerine koyup işçilerin evinin arkasında yapmakta oldukları otel inşaatının ne kadar ilerlediğine bakmaya giderken. Ve o bitmemiş duvarlar arasındaki harekete bakarken Mrs. Ramsay’yi düşündü. Çünkü her zaman yüzünün uyumuna uydurulması gereken bir garabet de oluyor diye düşündü. Kafasına geyik avcılarının giydiği bir şapka geçiriveriyor, çocuklardan birinin yaptığı yaramazlığa engel olmak için evden lastik botlarıyla fırlayıp çimenlerde koşuyordu. O yüzden, insan onun salt güzelliğini düşünmek istediğinde, resmin içine o hareketli, o canlı varlığı da katmak gerektiğini unutmamalıydı (işçileri izlerken ince bir tahtanın üzerinden yukarıya tuğla taşıdıklarını gördü); yok onu yalnızca bir kadın olarak düşünecekse de, onda ya kendine has bir acayiplik görecek –beğenilmekten hoşlanmıyordu– ya da, herhalde içten içe sanki kendi güzelliğinden ve erkeklerin güzellik hakkında söyledikleri şeylerden sıkılmış ve yalnızca başkaları gibi sıradan biri olmak istermiş gibi, görünüşündeki asaleti çıkarıp atma arzusu duyuyor diyecekti. Bilemiyordu. Bilemiyordu. İşe dönmesi gerekiyordu.)</p>

  <p>Başı o yaldızlı çerçeve, çerçevenin kenarına asılı yeşil şal ve Michelangelo’nun olduğu saptanmış başyapıt tarafından tuhaf bir biçimde çevrelenmiş olan Mrs. Ramsay, elindeki bakır renkli tüylü çorabı örerken, davranışında az önce ortaya çıkan sertliği yumuşattı, küçük oğlunun başını kaldırıp alnından öptü. “Haydi kesecek başka bir resim daha bulalım,” dedi.</p>

  <h2>6</h2>

  <p>Ama ne olmuştu?</p>

  <p>Biri hata yapmıştı.</p>

  <p>Mrs. Ramsay irkilerek kendi düşüncelerinden uzaklaştı ve uzun zamandır aklında anlamsız şeyler olarak tuttuğu sözcüklere anlam vermeye başladı. “Biri hata yapmıştı” – Miyop gözlerini şu anda kendisine doğru gelmekte olan kocasına odaklayarak gözünü ayırmadan baktı, kendisine yaklaştığında da (aynı nakarat kendi kafasında da yankılanıyordu) anladı ki bir şey olmuştu, biri hata yapmıştı. Ama bunun ne olabileceğini katiyen kestiremiyordu.</p>

  <p>Mr. Ramsay titremişti; sarsılmıştı. Bütün kibri, kendi muhteşemliğinden, atıyla adamlarını yıldırım gibi, yırtıcı bir şahin gibi o ölüm vadisine sürerken aldığı doyum yerle bir olmuş, yok olmuştu. Top ateşi, mermiler yağarken havadan, saldırdık atlarımızla gözümüzü kırpmadan, hızla geçtik ölüm vadisinden, daldık gümbürtü bombardımanının arasından – derken dosdoğru Lily Briscoe ile William Bankes’e dalmıştı. Titremişti; sarsılmıştı.</p>

  <p>Gözlerini kaçırması ve kendi kendisini sarıp sarmalamış da dengesini yeniden kazanmak için yalnız kalmaya ihtiyacı varmışçasına tuhaf bir biçimde kabuğuna çekilmiş olması gibi tanıdık işaretlerden onun öfkeli ve kederli olduğunu fark ettiği için, Mrs. Ramsay şu anda asla onunla konuşmazdı. James’in başını okşadı; kocası için hissettiklerini ona aktardı ve Army and Navy Mağazası kataloğundaki beyaz gömlekli adamı sarıya boyarken izlediği oğluna bakıp, büyük bir ressam olsa ne güzel olurdu diye düşündü; zaten niye olmasındı? Muhteşem bir alnı vardı. Sonra, kocası yeniden önünden geçerken başını kaldırdı, yıkıntının üstünün örtüldüğünü, evcilliğin galebe çaldığını, alışkanlıkların yatıştırıcı ritminin yeniden oluştuğunu görünce öyle rahatladı ki, Mr. Ramsay önlerinden bir daha geçtiğinde özellikle durup, pencereden eğilerek elindeki ince bir dalla şakacı ve tuhaf bir edayla James’in çıplak bacağım gıdıklarken, ona “o zavallı delikanlıyı”, Charles Tansley’yi başından savdığı için takıldı bile. Tansley’nin gidip tezini yazması gerekiyordu, dedi Mr. Ramsay.</p>

  <p>“Yakında James de <em>kendi</em> tezini yazacak,” diye de ekledi, elindeki dalı alaycı bir şekilde sallayarak.</p>

  <p>Babasından nefret eden James, onun o ciddiyetle şakacılık karışık kendine has tavrıyla en küçük oğlunun çıplak bacağım gıdıkladığı dalı itti.</p>

  <p>Yarın Sorley’nin küçük oğluna göndermek için artık bıkkınlık veren şu çorapları bitirmeye çalıştığını söyledi Mrs. Ramsay.</p>

  <p>Mr. Ramsay ansızın bir barut fıçısı gibi patlayarak yarın Fener’e gitmelerinin mümkün olmadığım söyledi.</p>

  <p>Nereden biliyordu, diye sordu Mrs. Ramsay. Rüzgâr sık sık yön değiştiriyordu.</p>

  <p>Bu sorunun olağanüstü saçmalığı, kadın aklının budalalığı Mr. Ramsay’yi çok öfkelendirdi. Kendisi ölüm vadisinden geçmişti, yıkılmış, titremişti; oysa o, gerçekleri hiçe sayıyor çocukların söz konusu olamayacak şeyleri umut etmelerine neden oluyor, yani yalan söylüyordu. Ayağım hızla taş basamağa vurdu. “Lanet olsun sana,” dedi. Ama Mrs. Ramsay ne demişti ki? Sadece yarın havanın güzel olabileceğini söylemişti. Olabilirdi de.</p>

  <p>Barometre böyle düşüyorken ve rüzgâr batıdan esiyorken olmazdı.</p>

  <p>Onun başkalarının duygularını bu kadar hiçe sayarak gerçeğin peşine düşmesi, üstündeki ince uygarlık örtüsünü bu kadar kabaca, bu kadar hoyratça yırtması Mrs. Ramsay için insanlığa sığmayan öyle korkunç bir terbiyesizlikti ki, sanki canını yakan bu dolu yağmurunun, bu kirli suyun üzerine sıçramasına aldırmıyormuş gibi, sersemlemiş ve körleşmiş bir halde hiç cevap vermeden başını eğdi. Söylenecek hiçbir şey yoktu.</p>

  <p>Kocası yanında bir şey söylemeden durdu. Bir süre sonra, alttan alan bir tavırla, isterse gidip sahil muhafaza memurlarına sorabileceğini söyledi.</p>

  <p>Kocası kadar saygı duyduğu başka kimse yoktu.</p>

  <p>Onun sözüne inanmaya hazır olduğunu söyledi. Sadece o zaman sandviç hazırlamaları gerekmeyecekti – o kadar. Kadın olduğu için doğal olarak ona geliyorlardı, gün boyunca şu veya bu konuyla; biri şunu istiyordu, biri bunu; çocuklar büyüyorlardı; çoğunlukla kendini insan duygularını emen bir sünger gibi hissediyordu. Sonra ona lanet olsun sana demişti. Yağmur kesin yağacak demişti. Yağmur yağmayacak demişti ve Mrs. Ramsay’nin önünde ansızın güvenli bir cennet açılmıştı. Onun kadar saygı duyduğu başka kimse yoktu. Onun ayakkabılarım bağlayacak kadar bile değerli olmadığını hissediyordu.</p>

  <p>Yaptığı huysuzluktan, alayının başında saldırıya geçerken yaptığı el kol hareketlerinden zaten utanmış olan Mr. Ramsay, biraz çekinerek oğlunun çıplak bacaklarını bir kez daha dürttü ve sonra, sanki karısından izin almış gibi, ona hayvanat bahçesinde balığını yuttuktan sonra geriye düşüp suya batarken havuzdaki suyu sağa sola dalgalandıran denizaslanını anımsatan bir hareketle çoktan kararmış olan ve yapraklarla çalıların belirginliğini azaltırken güllere ve pembelere gün boyu sahip olmadıkları bir parlaklık veren akşam havasına doğru daldı.</p>

  <p>“Biri hata yapmıştı,” dedi yeniden, taraçada bir aşağı bir yukarı yürürken.</p>

  <p>Ama artık sesinin tonu nasıl da olağanüstü bir şekilde değişmişti! “Haziranda ahenksizleşen”<a class="footnoteref" href="../Text/notlar.xhtml#n4" id="ref4">4</a> guguk kuşu gibiydi; sanki bu yeni ruh durumuna uyacak başka sözler arıyor, aklından yeni şeyler deniyor; ama elinde yalnızca bu olduğundan, çatlak da olsa, bunu kullanmaya devam ediyordu. “Biri hata yapmıştı” – böyle, hiç inandırıcı olmadan, melodik bir şekilde, neredeyse bir soru gibi söylendiğinde, kulağa çok gülünç geliyordu. Mrs. Ramsay elinde olmadan güldü, az sonra da Mr. Ramsay tabii ki, bir aşağı bir yukarı yürürken, bu sözü önce mırıltıya dönüştürdü, sonra vazgeçti, sustu.</p>

  <p>Artık güvendeydi, mahremiyetine yeniden kavuşmuştu. Piposunu yakmak için durdu, penceredeki karısına ve oğluna bir kez baktı ve hani insan hızlı bir trende elindeki kitaptan başını bir an kaldırır ve sanki okuduğu sayfadaki bir şeyin resmi, doğrulanması gibi bir çiftlik, bir ağaç ve birkaç kulübe topluluğu görür ve güçlenmiş, tatmin olmuş olarak yeniden kitabına döner ya, işte aynen öyle; gözleri oğlunu da, karısını da seçemeden gördüğü bu manzara ona güç verdi, onu doyurdu ve o anda o muhteşem zihninin enerjisini meşgul etmekte olan sorunu net bir şekilde anlama çabasına girişti.</p>

  <p>Onunki muhteşem bir zihindi. Çünkü düşünce notalara ayrılmış piyano tuşlarına veya yirmi altı harfi özenle dizilmiş bir alfabeye benzetilecek olursa, onun o muhteşem zihni bu harflerin üzerinden hiçbir zorluk yaşamadan, gayet sağlam ve doğru bir biçimde tek tek geçer ve diyelim Q harfine varırdı. Q harfine varmıştı. Koca İngiltere’de Q harfine varabilen çok az sayıda insan vardı. Burada, bir an taş saksıdaki sardunyaların yanında durdu ve artık çok ama çok uzakta kalmış olan ve son derece masum bir şekilde, onun gördüğü feci akıbete karşı savunmasız olarak sahilde deniz kabuğu toplayan çocuklar gibi ayaklarının dibindeki önemsiz şeylerle ilgilenen karısıyla oğlunu birlikte pencerede gördü. Onların kendi korumasına ihtiyaçları vardı; o da onlara bunu veriyordu. Ama ya Q’dan sonra? Sırada ne vardı? Q’dan sonra bir dizi harf daha vardı ve sonuncusu ölümlü gözlerle görülemeyen, uzaklarda kırmızı bir parıltı olarak algılanan harfti. Bir kuşakta yalnız tek bir kişi Z’ye varabilirdi. Yine de, eğer kendisi R’ye kadar gidebilirse, bu Önemli bir şey olurdu. En azından burası Q’ydu. Q’da frene basmışa. Q’dan çok emindi. Q’yu kanıtlayabiliyordu. Eğer Q, Q ise, o zaman R-. Bu noktada piposunu taş saksının koç boynuzu biçimindeki kulpuna iki üç kez tak tak vurarak boşalttı ve sonra devam etti. “O zaman R…” Doğruldu. Kendini iyice sıktı.</p>

  <p>O anda kabarmış bir denizde sadece altı peksimet ve bir matara suyla fırtınaya yakalanmış bir geminin mürettebatını kurtarabilecek olan dayanıklılık ve adalet, öngörü, adanmışlık, beceri gibi özellikler imdadına yetişti. Öyleyse R – R ne?</p>

  <p>Bir sürüngenin deriyi andıran gozkapağına benzeyen bir kapak yoğun bakışının önünde açılıp kapanıyor, R harfini görmesini engelliyordu. O bir anlık karanlıkta –başarısız biri olduğunun– R’ye ulaşabilecek biri olmadığının söylendiğini duyuyordu. R’ye asla ulaşamayacaktı. Haydi bir kez daha, R’ye doğru. R-Kutup bölgesindeki buzlu ıssızlıklarda kimse olmadan yapılan bir keşif gezisinde onu ne fazla iyimser ne de fazla umutsuz olan, durumu metanetle değerlendiren ve durumla yüzleşen bir önder, kılavuz, danışman yapabilecek olan özellikler yine imdadına yetişti. R-Sürüngenin gözü bir kez daha kırpıştı. Alnındaki damarlar şişti. Taş saksıdaki sardunya birden görünür bir hal aldı ve istemeden çiçeğin yapraklarının arasında iki grup insanı birbirinden ayıran o eski ve açık ayrımı gördü; bir yanda zorluklara karşı sabırla ağır ağır ilerleyen ve tüm alfabeyi, yirmi altı harfi birden baştan sona sırasıyla tekrar eden insanüstü güç sahipleri; öte yanda tüm harfleri tek bir hamlede bir araya getiren yetenekli, ilahi kimseler – bu dâhilerin yöntemiydi. Onda deha yoktu; böyle bir şeyi ileri sürmüyordu: ama A’dan Z’ye alfabenin tüm harflerini sırasıyla doğru olarak tekrar etme gücü vardı veya olabilirdi. O sırada Q’da takılmıştı. Öyleyse, R’ye geçmeliydi.</p>

  <p>Artık kar yağmaya başladığı ve dağın tepesi sisle kaplandığı için sabah olmadan yatıp ölmeyi beklemesi gerektiğini bilen bir önderi utandırmayacak olan duygular üzerine çöktü, gözlerinin rengini soluklaştırdı, taraçada geçirdiği şu iki dakikalık sürede bile görünüşünü saçları ağarmış bir ihtiyara çevirdi. Ama o yatarak ölmeyecekti; dik bir kayalığın ucunda duracak ve orada gözleri fırtınaya sabitlenmiş, son ana kadar karanlığı yarmaya çalışarak ayakta ölecekti. R’ye asla ulaşamayacaktı.</p>

  <p>İçinden sardunyalar taşan saksının yanında hiç kıpırdamadan durdu. Ama milyarlarca kişinin içinde zaten kaç kişi Z’ye ulaşabiliyor ki, diye sordu kendine. Elbette bunca zayıf bir umudun önderi olan kişi kendine bunu sorabilir ve ardındaki keşif grubuna ihanet etmeden “Belki bir kişi,” diye yanıtlayabilirdi. Bir kuşakta bir kişi. O zaman o kişi kendisi değilse, bu yüzden suçlanabilir miydi? Tabii eğer dürüstçe çabalamış, tükenene kadar tüm gücünü buna vermiş ise. Hem insanın ünü ne kadar sürerdi ki? Ölmekte olan bir kahramanın bile ölümünden sonra insanların kendi hakkında neler söyleyeceklerini düşünmek hakkıdır. Ünü belki de iki bin yıl sürer. Ama iki bin yıl nedir ki? (diye sordu Mr. Ramsay alaycı bir şekilde çalılara bakarak). Bir dağın tepesinden aşağıda uzanan uçsuz bucaksız yitik çağlara bakıyorsan nedir sahiden? İnsanın botuyla tekmelediği bir taş parçası bile Shakespeare’den uzun yaşayacak. Kendisinin küçük ışığı da çok parlak olmadan bir iki yıl parlayacak, sonra daha büyük bir ışıkla birleşecek, o ışık da daha büyük bir ışığa katılacaktı. (Karanlığa, birbirine geçmiş dallara baktı.) Öyleyse, hiç olmazsa o uçsuz bucaksız yitik çağları ve yıldızların yok oluşunu görebilecekleri yüksekliğe kadar tırmanmış olan bu zavallı grubun önderi, arama ekibi geldiğinde onu görev başında, tam bir asker gibi ölmüş bulsun diye, ölüm parmaklarını kıpırdatamayacak kadar sertleştirmeden hemen önce kalan azıcık bilinciyle uyuşmuş parmaklarını alnına doğru kaldırıp, omuzlarını geriye attı diye onu kim suçlayabilirdi? Mr. Ramsay omuzlarım geriye attı ve saksının yanında dimdik durdu.</p>

  <p>Bir an böyle durup ün hakkında, arama ekipleri hakkında, kendisine saygı duyan hayranlarının kemiklerinin üzerine diktiği anıtlar hakkında düşünüyor diye onu kim suçlar? Son olarak da, başarısızlığa mahkûm bu keşif yolculuğunun bu macerayı sonuna kadar yaşamış, gücünü son damlasına kadar tüketmiş ve artık bir daha uyanıp uyanmayacağına hiç aldırmadan uykuya dalmış olan önderi şimdi ayak parmaklarındaki bir karıncalanma yüzünden hâlâ yaşadığını fark ediyorsa, aslında yaşamaya itirazı yoksa, yalnızca biraz şefkate, viskiye ve çektiği acıların öyküsünü hemen anlatacağı birine ihtiyaç duyuyorsa, onu kim suçlar? Onu kim suçlar? Zırhını çıkartıp pencerenin önünde duran ve önce çok uzakta olan, ama yoğun soyutlanmışlığı, yitip gitmiş çağlar ve yok olmuş yıldızlardan sonra gözüne hâlâ hoş ve yabancı görünen o dudaklar, kitap ve kafa giderek yakınlaşıp netleşene kadar karısıyla oğluna bakan ve sonunda piposunu cebine koyup karısının önünde o muhteşem başını eğen bu kahramanın davranışından kim gizli bir sevinç duymaz –dünyanın güzelliğinin Önünde saygıyla eğildi diye onu kim suçlar?</p>

  <h2>7</h2>

  <p>Ama oğlu ondan nefret ediyordu. Kendilerine doğru gelmesinden, durup onlara tepeden bakmasından; onları böyle bölmesinden nefret ediyordu; tavırlarındaki taşkınlıktan ve yücelikten nefret ediyordu; kafasının muhteşemliğinden; talepkârlığından ve bencilliğinden (çünkü orada durmuş, onları kendisine ilgi göstermeye zorluyordu); ama en çok da babasının, çevrelerinde titreşen ve annesiyle arasındaki ilişkinin mükemmel sadeliğini ve uyumunu bozan o duygu tınılarından nefret ediyordu. Başını kaldırmadan önündeki sayfaya bakarsa, onun gitmesini sağlayacağını umuyordu; parmağıyla bir sözcüğü işaret ederse, annesinin, babası durduktan sonra dağıldığını öfkeyle fark ettiği ilgisini yeniden kendi üstüne çekeceğini umuyordu. Ama hayır. Hiçbir şey Mr. Ramsay’nin uzaklaşmasını sağlayamıyordu. Öylece durmuş, şefkat talep ediyordu.</p>

  <p>Oğlunu koltuğunun altına almış, yayılarak oturmakta olan Mrs. Ramsay toparlandı, yarım dönerken kendini güçlükle doğrultuyor gibiydi, ama sanki derhal havaya damlacıklardan oluşan bir sütun püskürterek bir enerji yağmuru yağdırmış, aynı zamanda da (çorabını yeniden eline alıp sessizce oturduğu halde) sanki tüm enerjisi birleşip yanan ve çevresini aydınlatan bir güce dönüşüyormuş gibi canlanmış ve dirilmiş görünüyordu, erkeğin ölümcül kısırlığı da bu enfes doğurganlığa, ondan fışkıran bu yaşam pınarına, çıplak ve kısır bir pirinç gaga gibi daldı. Şefkat istiyordu. Hiçbir şey başaramadım diyordu. Mrs. Ramsay’nin şişleri oynayıp duruyordu. Mr. Ramsay gözlerini onun yüzünden hiç ayırmadan başarısız biri olduğunu tekrarladı. Karısı onu susturmaya çalıştı. “Charles Tansley…” dedi. Ama ona bundan fazlası lazımdı. İstediği şefkatti, öncelikle dehasının olduğunun söylenmesiydi, sonra da yaşam çemberinin içine alınmak, ısıtılmak ve yatıştırılmak, duyularının canlandırılması, kısırlığının doğurganlığa dönüştürülmesi ve evin bütün odalarının yaşamla doldurulmasıydı – oturma odasının; oturma odasının arkasındaki mutfağın; mutfağın yukarısındaki yatak odalarının ve onların ilerisindeki çocuk odalarının; odaların hepsi döşenmeliydi, hepsi yaşamla doldurulmalıydı.</p>

  <p>Charles Tansley’nin onun günümüzün en iyi metafizikçisi olduğunu düşündüğünü söyledi Mrs. Ramsay. Ama ona bundan fazlası lazımdı. Ona şefkat lazımdı. Kendisinin de yaşamın merkezinde yaşadığına ikna edilmesi lazımdı; ona ihtiyaç duyulduğuna; yalnızca burada değil, tüm dünyada. Şişleri gidip gelirken, kendine güvenli bir şekilde dik oturan Mrs. Ramsay oturma odasını ve mutfağı yarattı, ikisini de aydınlattı; ona sakin olmasını ve oralara girip çıkarak keyfine bakmasını söyledi. Güldü, örgüsünü ördü. Gergin bir şekilde annesinin dizlerinin arasında duran James, onun bütün gücünün anlık bir parlamayla yukarı çıktığını ve erkeğin şefkat talep ederek merhametsizce tekrar tekrar indirdiği o pirinç gaga, o kısır pala tarafından yutulup yok edildiğini hissediyordu.</p>

  <p>Mr. Ramsay yine başarısız biri olduğunu tekrarladı. Bak öyleyse, hisset öyleyse. Mrs. Ramsay şişlerini oynatırken, etrafına, pencereden dışarıya, odaya, James’e bakarak, gülüşüyle, duruşuyla, maharetiyle, (huysuz bir çocuğu yatıştırmak için elindeki ışıkla karanlık bir odaya giren bir bakıcı gibi) onu hiçbir kuşkuya yer bırakmayacak şekilde bunların gerçek olduğuna; evin dolu olduğuna; bahçede çiçeklerin açtığına inandırdı. Eğer karısına sonsuz bir güven duyarsa, hiçbir şey ona zarar veremezdi; kendini ne kadar derine gömerse gömsün veya ne kadar yükseğe tırmanırsa tırmansın, bir an bile onsuz kalmazdı. Mrs. Ramsay bu kucaklama ve koruma yeteneğiyle öyle övünüyordu ki, kendisinden geriye kendisini tanıyabileceği küçücük bir kabuk bile kalmıyordu; nesi var nesi yoksa böylece saçıp harcıyordu; dizleri arasında gergin bir şekilde duran James de onun yapraklarla ve sallanan dallarla dolu pembe çiçekli bir meyve ağacı gibi yükseldiğini ama o pirinç gaganın, babasının, o bencil adamın kısır palasının şefkat talep ederek bu ağaca tekrar tekrar indiğini hissediyordu.</p>

  <p>Tatmin olunca anasının memesini bırakan bir çocuk gibi karısının sözleriyle doymuş olan Mr. Ramsay, sonunda kendine gelmiş, yenilenmiş olarak ve alçakgönüllü bir minnettarlıkla ona bakarak, karısının çabalarının karşılığını vereceğini söyledi; kriket oynayan çocukları izleyecekti. Gitti.</p>

  <p>O gider gitmez Mrs. Ramsay taç yapraklarım birbiri üzerine örterek içine kapanıyormuş gibi göründü ve bütün çatı tükenmişlikle kendi üzerine çöktü, öyle ki, bu tükenmişliğe tam olarak teslim olduğundan, başarılı bir şey yaratmış olmanın coşkusu içinde, sonuna kadar gerilip bırakılmış ama artık yavaşça gevşemekte olan bir yay gibi titreşip, nabız gibi atarken yalnızca Grimm’in masal kitabının sayfasında parmağını gezdirecek kadar gücü kalmışa.</p>

  <p>Kocası uzaklaşırken bu nabzın her atışı, kendisini ve onu kuşatıyor ve ikisini de biri tiz biri pes iki farklı notanın aynı anda çalındığında birbirlerine verdikleri o avuntuyu veriyor gibiydi. Ama, kulağındaki bu tını dinip de yeniden masala döndüğünde, Mrs. Ramsay sadece bedenindeki bitkinliği değil (o sırada değil, hep sonradan hissederdi bunu), aynı zamanda bu bedensel yorgunluğa farklı bir ton katan ve başka bir şeyden kaynaklanan belli belirsiz nahoş bir duygu hissetti. Balıkçının Karısı masalını yüksek sesle okurken, bu hissin tam olarak nereden kaynaklandığını bilmiyordu; sayfanın sonuna gelip durduğunda, bir dalganın sıkıcı ve uğursuz bir şekilde sahile vurduğunu duyunca ve bu kaynağın ne olduğunu fark edince yaşadığı hoşnutsuzluğu da söze dökmedi. Ama kaynağı şuydu: Bir an için bile olsa kocasından daha iyi biri olduğunu hissetmek hoşuna gitmemişti; dahası, onunla konuşurken ona söylediği şeylerin doğruluğundan tam olarak emin olamamasına da dayanamıyordu. Üniversitelerin ve insanların onu istemesi, dersleri ve kitapları ve bunların çok önemli oluşu – bütün bunların çok önemli olduğundan hiç kuşkusu yoktu; ama onu rahatsız eden şey, aralarındaki ilişki, onun böyle, herkesin görebileceği şekilde, açıkça kendisine gelmesiydi; çünkü o zaman herkes onun kendisine bağımlı olduğunu söylüyordu, oysa bilmeliydiler ki, o kendisiyle karşılaştırılamayacak kadar önemliydi ve kendisinin dünyaya verdikleri onun verdikleriyle kıyaslandığında bir hiçti. Ama bir de öbür konu vardı – ona gerçeği söyleyememek, örneğin, seranın çatısını ve tamir masrafının herhalde elli sterlin kadar tutacağını söylemekten korkmak; sonra kitapları, biraz kuşkulandığı gibi (bunu William Bankes’in söylediklerinden çıkarmıştı), son kitabının en iyi kitabı olmadığını tahmin edebileceğinden korkmak; sonra küçük gündelik şeyleri ondan saklamak, çocukların bunu fark etmesi ve bunun onlara yüklediği ağırlık – bütün bunlar iki notanın bir arada çalınmasının verdiği tüm sevinci, o katıksız sevinci azaltıyor ve bu sesin kulağında sönük bir tatsızlık bırakarak dinmesine neden oluyordu.</p>

  <p>Sayfanın üzerine bir gölge düştü; başını kaldırdı. Yanından ayaklarını sürüyerek geçen Augustus Carmichael’dı bu, tam da şimdi, tam insan ilişkilerinin yetersizliğinin, en mükemmel ilişkinin bile kusurlu olduğunun ve bu ilişkilerin, sırf kocasını sevdiği için gerçeği açığa çıkarma güdüsüyle yaptığı sorgulamaya bile tahammülü olmadığının hatırlatılmasının acı verici olduğu bu anda; kendini değersizliğe mahkûm edilmiş gibi hissetmenin acı verici olduğu ve bu yalanlarla, bu abartmalarla doğru işlevini yerine getirmesinin engellendiği anda – işte tam da yaşadığı o büyük coşkunun ardından kendini böyle aşağılayarak dertlendiği anda geçmişti yanından san terlikleriyle ayağını sürüyerek Mr. Carmichael ve o yanından geçerken sanki içindeki bir şeytan dürttü ve ona seslendi:</p>

  <p>“İçeri mi giriyorsunuz Mr. Carmichael?”</p>

  <h2>8</h2>

  <p>Mr. Carmichael hiç cevap vermedi. Afyon kullanıyordu. Çocukların dediğine göre, sakalında o sarı izi bırakan oydu. Olabilirdi. Onun tek bildiği, bu zavallı adamın mutsuz olduğu, her yıl bir kaçış olarak onlara geldiğiydi; ama her yıl aynı şeyi hissediyordu; Mr. Carmichael ona güvenmiyordu. Ona “Kasabaya iniyorum, pul, kâğıt, tütün filan ister misiniz?” diye sormuş, bundan irkildiğini hissetmişti. Mrs. Ramsay’ye güvenmiyordu. Sebep karısıydı. O itici kadının St. John’s Wood’daki o korkunç odada onu evden atarken kendi gözleriyle gördüğü insafsızlığı karşısında nasıl donakaldığım hatırladı. Carmichael pasaklı biriydi; üstüne başına bir şeyler dökerdi; dünyada artık yapacağı hiçbir şey kalmamış bir ihtiyarın bıkkınlığı vardı üzerinde ve karısı onu evden atmıştı. O itici tavrıyla, “Şimdi Mrs. Ramsay ile ben küçük bir konuşma yapacağız,” demişti ve Mrs. Ramsay sanki gözünün önünde olmuş gibi, Carmichael’ın yaşadığı bütün ıstırapları görebilmişti. Tütün alacak parası var mıydı? Parayı karısından mı istemek zorundaydı? İki şilin altı peniyi bile mi? On sekiz peniyi de mi? Afi, o kadının bu adama yaşattığı onursuzlukları düşünmeye katlanamıyordu. Ama artık hep (nedenini tahmin edemiyordu ama o kadınla ilgili olduğunu sanıyordu) kendisinden kaçıyordu. Onunla hiç konuşmuyordu. Oysa daha başka ne yapabilirdi ki? En güneşli oda ona verilmişti. Çocuklar ona iyi davranıyorlardı. Kendisi de asla onu evde istemediğini gösteren bir şey yapmamıştı. Aslında, dostluk göstermek için özel bir çaba harcıyordu. Pul ister misiniz, tütün ister misiniz? Bakın bu hoşunuza gidebilecek bir kitap vesaire. Çünkü ne de olsa – ne de olsa (kendi güzelliğinin birden farkına vardığı o ender anlardan biri olan bu anda elinde olmadan şöyle bir doğruldu) genelde insanların kendisinden hoşlanması konusunda bir sıkıntı yaşamazdı; örneğin George Manning; Mr. Wallace; ünlü kişiler oldukları halde, onlar akşamları sessizce onun yanına gelirler ve şöminenin önünde onunla tek başlarına sohbet ederlerdi. Farkında olmamasının imkânsız olduğu bir şekilde, varlığında güzelliğin meşalesini taşıyordu; girdiği her odayı bu dimdik duran meşaleyle aydınlatırdı; çünkü ne de olsa, üzerini ne kadar örtmeye çalışsa da, kendisine dayattığı davranış yeknesaklığından ne kadar kaçmaya çalışsa da, güzelliği apaçık ortadaydı. Hayranları olmuştu. Ona vurulanlar olmuştu. Yas tutanların oturduğu odalara girmişti. Yanında gözyaşları dökülmüştü. Hem kadınlar hem erkekler hayatın karmaşıklığını bir yana bırakıp, onun yalınlığı karşısında büyük bir rahatlama yaşamışlardı. Carmichael’ın kendisinden böyle kaçması onu incitiyordu. Onu üzüyordu. Ama kendisini tam olarak haksızlığa uğramış gibi de hissedemiyordu. Canını sıkan da buydu, hem de bunun tam kocasından duyduğu memnuniyetsizliğin üzerine gelmesi; Mr. Carmichael’ın sarı terlikleriyle ve koltuğunun altında bir kitapla ayağını sürüyerek yanından geçerken başıyla evet demesinin onda kendisinden kuşkulanıldığı ve başkalarına verme, yardım etme arzusunun hep kibirden kaynaklandığı duygusunu yaratması. Bütün bu içgüdüsel olarak verme, yardım etme arzusu kendisini tatmin etmek için, hep insanlar “Ah, Mrs. Ramsay! Sevgili Airs. Ramsay… Mrs. Ramsay, elbette!” desinler, ona ihtiyaç duysunlar, onu çağırsınlar ve ona hayran olsunlar diye miydi? Gizlice istediği şey bu değil miydi, o yüzden Mr. Carmichael'ın şu anda olduğu gibi ondan kaçıp uzaklaşması ve sürekli akrostişlerle uğraştığı bir köşeye sığınması ona yalnızca bu yaklaşımına burun kıvrılmış gibi hissettirmemiş, aynı zamanda içindeki bir yönün ve insan ilişkilerinin adiliğinin, bu ilişkilerin ne kadar kusurlu, ne iğrenç ve en hafif deyimle ne kadar bencilce olduğunun farkına varmasını sağlamıştı. Bu dağınık ve bitkin haliyle (yanakları çökmüştü, saçları ağarmıştı) anlaşılan artık göz zevkini okşayan bir görünüşü de kalmadığı için, şimdi aklını Balıkçı ile Karısı masalına verse ve yanında duran şu hassasiyet yumağını (çocuklarının hiçbiri onun kadar hassas değildi), oğlu James’i sakinleştirse daha iyi olurdu.</p>

  <p>“Adamın yüreği ağırlaştı,” diye okudu yüksek sesle, “ve gitmek istemedi. Kendi kendine ‘Bu doğru değil,’ dedi ama yine de gitti. Denize ulaştığında, su mor, koyu mavi ve griye dönüşmüş ve koyulaşmış gibiydi, artık yeşil ve sarı değildi, ama hâlâ çok durgundu. Orada öylece durdu ve kendi kendine—”</p>

  <p>Mrs. Ramsay keşke kocası durmak için o anı seçmeseydi diye düşündü. Niye dediği gibi kriket oynayan çocukları izlemeye gitmemişti ki? Ama Mr Ramsay konuşmadı; baktı; başını salladı; onayladı; yoluna devam etti. Birçok kez bir duraklamayı çevreleyen, varılan bir sonucu simgeleyen o çalılar Önüne çıktığı için, karısını ve oğlunu gördüğü için, kenarından birçok kez düşünce süreçlerini süslemiş olan ve yapraklarının arasında sanki hızla bir şey okurken karalanmış notları saklıyor gibi görünen kırmızı sardunyalar sarkan o taş saksıyı gördüğü için, bütün bunları gördüğü için aklı yumuşak bir geçişle <em>The Times’ta</em> okuduğu, her yıl Shakespeare’in evini ziyaret eden Amerikalıların sayısına dair bir makaleye kaymıştı. Shakespeare hiç var olmamış olsaydı, diye sordu, dünya bugün olduğundan çok farklı mı olurdu? Uygarlığın ilerlemesi büyük adamların varlığına mı bağlı? Sıradan bir insanın günümüzdeki durumu Firavunlar zamanına göre daha mı iyi? Uygarlığın ölçüsü sıradan insanların yaşam koşulları mı, diye de sordu kendine. Herhalde değil. Belki de insanlığın iyiliği için bir köle sınıfının olması şart. Belki de metrodaki asansörcü ebedi bir gereklilik. Bu düşünce hiç hoşuna gitmedi. Başını iki yana salladı. Bu fikirden kaçmak için sanatların egemenliğine burun kıvırmanın bir yolunu bulacaktı. Dünyanın sıradan insan için var olduğunu öne sürecekti; sanatların yalnızca insan yaşamının üzerine eklenmiş bir süs olduğunu; yaşamın ifadesi olmadığını. Yaşam için Shakespeare de gerekli değildi. Niye birden Shakespeare’i aşağıladığını ve sürekli olarak asansörün kapısında duran adamın imdadına koştuğunu anlamak için çalılıktan sertçe bir yaprak koparttı. Bütün bunların gelecek ay Cardiff’teki delikanlılara anlatılabilecek kıvama getirilmesi gerekiyor diye düşündü; burada, bu taraçada, yalnızca çocukluğundan beri çok iyi tanıdığı bu yerde patikalarda ve tarlalarda rahvan giderken bir demet gül koparmak veya ceplerini yemişle doldurmak için atından eğilen bir binici gibi bulduğu şeyleri topluyor; piknik yapıyordu (fevri bir hareketle koparttığı yaprağı fırlatıp attı). Her şey tanıdıktı; şu dönüş, şu çit merdiven, tarlaların arasındaki şu kestirme yol. Böylece akşamları piposuyla, hepsi de canlı ve net olarak aklında beliren şurada yapılmış bir savaşın tarihiyle, burada yaşamış bir devlet adamıyla, şiirlerle ve eskiye dair öykülerle, hatta sayılarla, şu düşünürle, bu askerle bağlantılı olan o tanıdık yolların ve alanların arasından geçerken düşünerek burada saatler geçirebilirdi; her şey çok canlı ve netti; ama sonunda o yol, o tarla, o alan, o bol meyveli yemiş ağacı ve çiçekli çit onu her zaman atından inip atını bir ağaca bağladığı ve yolun gerisini yayan gitmesi gereken bir dönemece getiriyordu. Çimenlik alanın kenarına geliyordu ve aşağıdaki koya bakıyordu.</p>

  <p>İstese de istemese de, denizin böyle yavaşça aşındırdığı bu çıkıntıya gelmek ve orada tek başına, terk edilmiş bir deniz kuşu gibi durmak onun kaderi, onun özelliğiydi. Onun yeteneği, onun gücü, burada üzerindeki bütün gereksiz şeyleri atarak, daha çıplak, daha yalın kalmak için fiziksel anlamda bile büzülmek ve küçülmek, ama zihninin yoğunluğunu hiç kaybetmemek, böylece bu çıkıntıda durup insanın o karanlık cehaletiyle, nasıl hiçbir şey bilmediğimizle ve denizin altımızdaki toprağı nasıl aşındırdığıyla yüzleşmekti – bu onun kaderi, onun yeteneğiydi. Ancak, atından indiğinde, üzerindeki bütün tavırları ve süsleri, yemişlerden ve güllerden oluşan bütün ganimetleri fırlatıp attığı ve sadece ününü değil, kendi adını bile unutacak kadar küçüldüğü için, o terk edilmişlikte bile hiçbir hayaleti gözden kaçırmayan ve hiçbir hayalin kendisini gevşetmesine izin vermeyen öyle bir uyanıklık hali vardı ki, işte William Bankes’te (zaman zaman), Charles Tansley’de (haddinden fazla) ve şu anda da başını kaldırıp onun çimenliğin kenarında böyle derin derin düşünerek durduğunu gören karısında derin bir saygı ve acuna, ama aynı zamanda da minnet duyguları uyandıran şey buydu; bir kanal yatağına çakılmış, üzerine martıların konduğu ve dalgaların çarptığı bir kazık, yükselen sularda tek başına o kanalı işaretleme görevini üstlendiği için tekneleri dolduran neşeli insanlarda nasıl bir minnet duygusu uyandırırsa, öyle.</p>

  <p>“Ama sekiz çocuk babasının başka çaresi yoktur…” Yarı duyulan bir sesle böyle mırıldanarak döndü, içini çekti, başını kaldırdı, gözleri küçük oğluna masal okuyan karısını aradı, piposunu doldurdu. İnsanın cehaletini, kaderini ve denizin üzerinde durduğumuz toprağı aşındırdığını gördüğü yerden, ki eğer bu konuda dikkatini dağıtmadan düşünebilseydi bir yerlere varabilirdi, döndü ve o anda ilgilenmekte olduğu bu görkemli temaya kıyasla öyle küçük ve önemsiz olan şeylerde teselli buldu ki, sanki dürüst bir insan için bu ıstırap dünyasında mutlu yakalanmak en aşağılık suçmuş gibi, bu rahatlığı elinin tersiyle itip küçültmek geçti içinden. Doğruydu; çoğu zaman mutluydu; karısı vardı; çocukları vardı; altı haftaya kadar Cardiff’teki delikanlılara Locke, Hume, Berkeley ve Fransız Devrimi’nin sebepleri hakkında “saçma sapan” bir konuşma yapmaya söz vermişti. Ama bu ve bundan aldığı zevk, kullandığı ifadelerden, gençlerdeki heyecandan, karısının güzelliğinden, kendisine Swansea’den, Cardiff’ten, Exeter’den, Southampton’dan, Kidderminster’dan, Oxford’dan, Cambridge’den ulaşan övgülerden duyduğu gurur – bütün bunların küçültülmesi ve o “saçma sapan” lafının ardına gizlenmesi gerekiyordu, çünkü sonuçta, yapabilecek olduğu şeyi yapmamıştı. Bu bir maskeydi; kendi duygularıyla yüzleşmekten korkan, istediğim şey bu, işte ben buyum diyemeyen bir adamın sığındığı şeydi ve niye böyle gizlenmelerin gerektiğini; neden sürekli övülmeye ihtiyaç duyduğunu; düşüncelerinde bu kadar yürekli olan bir adamın yaşamda niye böyle ürkek olduğunu; onun tuhaf bir biçimde nasıl hem saygıdeğer hem de gülünç biri olabildiğini anlayamayan William Bankes ve Lily Briscoe için biraz acınacak ve hoş olmayan bir şeydi.</p>

  <p>Galiba hocalık yapmak ve başkalarına ders vermek insanın gücünü aşan şeyler diye düşündü Lily. (Eşyalarını topluyordu.) Göklere çıkarıldığın kadar, tepetaklak olacağın zaman da geliyordu. Mrs. Ramsay onun bir dediğini iki etmiyordu. O zaman da değişiklik çok üzücü oluyor herhalde, dedi Lily. Kitaplarım bırakıp yanımıza geldiğinde bizi oyun oynar ve saçma sapan şeyler konuşurken buluyor. Kim bilir bunlar onun düşündüğü şeylerden ne kadar farklı, düşünsenize.</p>

  <p>Az önce hızla üzerlerine geliyordu. Bir ara kıpırdamadan durup sessizce denize bakmıştı. İşte şimdi de yeniden sırtını dönmüştü.</p>

  <h2>9</h2>

  <p>Evet, dedi Mr. Bankes, Mr. Ramsay’nin arkasından bakarken. Çok yazıktı. (Lily onun kendisini korkuttuğuna dair bir şey söylemişti – ruh hali birden değişiyordu.) Evet, dedi Mu Bankes, Ramsay’nin birazcık daha başkaları gibi davranamaması çok yazıktı. (Çünkü Lily Briscoe’yu seviyordu; onunla Ramsay hakkında açık konuşabiliyordu.) İşte gençlerin Cariyle okumamalarının nedeni de bu, dedi. Mr. Bankes’in anladığına göre, lapası soğuk diye olay çıkaran huysuz bir ihtiyar bize niye ders versin ki, diye düşünüyordu günümüzün gençleri. Eğer onun gibi Carlyle’ın insanlığın büyük öğretmenlerinden biri olduğunu düşünüyorsanız, bu çok üzücü bir şeydi. Lily utandı, okuldan sonra Carlyle’ı hiç okumadığını söyleyemedi. Ama ona göre Mr. Ramsay, küçükparmağı ağrısa dünyanın sona erdiğini düşündüğü için daha da çok seviliyordu. Lily’nin canını sıkan şey <em>bu</em> değildi. Çünkü zaten ona kim kanardı? İnsandan açıkça onu şımartmasını, ona hayran olmasını istiyordu, bu küçük oyunlarla kimseyi kandıramazdı. Hoşuna gitmeyen asıl şeyin, ondaki dar kafalılık, ondaki körlük olduğunu söyledi, arkasından bakarken.</p>

  <p>“Birazcık ikiyüzlü mü?” diye sordu Mr. Bankes, o da Mr. Ramsay’nin arkasından bakarken, çünkü o da dostluklarını, Cam’in kendisine çiçek vermeyi reddedişini, bütün o kız ve erkek çocukları ve karısının ölümünden sonra daha çok sessizleşen kendi rahat evini düşünmüyor muydu? Elbette, onun çalışmaları vardı… Ama yine de, dediği gibi, Ramsay’nin “birazcık ikiyüzlü” olduğu konusunda Lily’nin kendisine katılmasını istiyordu.</p>

  <p>Lily Briscoe başını bir kaldırıp bir indirerek fırçalarını toplamaya devam etti. Başını kaldırdığında onu –Mr. Ramsay’yi– gördü; yaylanarak, kaygısız, kimsenin farkında olmadan, uzaklarda, onlara doğru geliyordu. Birazcık ikiyüzlü mü? diye tekrarladı. Yo, hayır – o tanıdığı en samimi adamdı, en sahici (işte gelmişti), en iyi; ama, diye düşündü yere bakarak, kendisiyle çok meşgul, zorba, adaletsiz; bilerek yere bakmayı sürdürdü, çünkü Ramsay’lerde kalırken ancak böyle dengesini koruyabiliyordu. İnsan başını kaldırır kaldırmaz, Lily’nin “âşık olmak” dediği şeyin onları sarmalamış olduğunu görüyordu. Dünyanın sevginin gözüyle görülmesi demek olan o yapay ama içe işleyen ve heyecan veren evrenin bir parçası oluyorlardı. Gökyüzü onlarla birleşiyor; kuşlar onların içinden şakıyordu. Ona göre daha da heyecan verici olan şey, Lily, Mr. Ramsay’nin üzerlerine doğru gelip sonra geri çekilmesini, Mrs. Ramsay’nin pencerede James’le birlikte oturmasını, bulutun süzülüşünü, ağacın eğilişini izlerken, tek tek yaşanan ayrı olaylardan oluşan hayatın nasıl kendisiyle birlikte insanı da kaldırıp sert bir darbeyle sahile vuran bir dalga gibi kıvrılıp toplandığını görmekti.</p>

  <p>Mr. Bankes ondan bir cevap bekliyordu. O da tam Mrs. Ramsay’yi eleştiren, onun da kendi tarzında nasıl da ürkütücü, dayatmacı biri olduğunu veya buna benzer bir şey söyleyecekken, Mr. Bankes coşkuyla kendinden geçerek konuşmasını gereksiz kıldı. Çünkü altmışa gelmiş yaşını, temizliğini, mesafeliliğini ve sanki üzerinde beyaz bir laboratuvar gömleği varmış gibi görünüşünü düşünürsek, bu tam da öyle bir haldi. Mrs. Ramsay’ye bakarken Lily’nin onun gözlerinde gördüğü ifade, onlarca delikanlının aşkına eşdeğer bir kendinden geçmeydi (belki de Mrs. Ramsay’nin hiç onlarca âşığı olmamıştı). Bu damıtılmış ve filtrelenmiş aşk diye düşündü Lily, tuvalini kaldırıyormuş gibi yaparak; nesnesini asla ele geçirmeye çabalamayan aşk; matematikçilerin sembollere, şairlerin sözlere duyduğu cinsten, dünyanın dört bir yanına yayılması ve insanlık için bir kazanç olması gereken aşk. Gerçekten de öyleydi. Mr. Bankes o kadının kendisini neden bu kadar mutlu ettiğini, onu oğluna masal okurken görmenin neden üzerinde bilimsel bir problemi çözmenin yarattığı etkinin aynısını yaratarak derin düşüncelere dalmasına yol açtığını ve bunun neden ona bitkilerin sindirim sistemine dair kesin bir bulguya ulaştığında olduğu gibi, sanki barbarlık evcilleştirilmiş, kargaşanın egemenliği bastırılmış gibi hissettirdiğini açıklayabilseydi, mutlaka bütün dünya bunu anlardı.</p>

  <p>Böyle bir kendinden geçiş –buna başka ne ad verilebilirdi ki?– Lily Briscoe’ya ne söyleyeceğini tamamen unutturdu. Önemli bir şey değildi; Mrs. Ramsay hakkında bir şeydi. Yoğun bir minnet duyduğu bu “kendinden geçiş”, bu sessiz bakış karşısında önemini yitirmişti; çünkü hiçbir şey ona bu yüce güç, bu tanrısal armağan kadar avuntu vermiyor; hayatın karmaşıklığını bu kadar sadeleştirmiyor ve sırtındaki yükleri bu kadar mucizevi bir biçimde kaldırmıyordu; bu durum sürdüğü sürece de, insan tıpkı yere yayılmış olan şu güneş ışığı huzmesi gibi onu da bozmak istemiyordu.</p>

  <p>İnsanların böyle sevebiliyor olmalarının, Mr. Bankes’in Mrs. Ramsay’ye karşı böyle hissetmesinin (düşünceli bir şekilde ona baktı) yardımı oluyordu, insanı yüceltiyordu. İşini kasten uzatmak için fırçalarını teker teker eski bir bez parçasına sildi. Bütün kadınları kapsayan bu derin saygıya sığındı; kendini de yüceltilmiş hissetti. Bırak baksın, dedi içinden; o da gizlice tablosuna son bir göz atardı.</p>

  <p>Ağlayabilirdi. Resmi kötüydü, kötüydü, çok kötüydü! Farklı bir şekilde de yapabilirdi elbette; renk biraz daha inceltilebilir ve soldurulabilirdi; şekiller silikleştirilebilirdi; Pauncefort olsa öyle görürdü. Ama o öyle görmüyordu. O, rengin çelik bir çerçevede yandığını görüyordu; bir katedralin kemerleri üzerine konmuş bir kelebeğin kanadındaki ışığı görüyordu. Bütün bunlardan geriye sadece tuvalin üzerine gelişigüzel karalanmış birkaç iz kalmıştı. Bu resim asla görülmeyecekti; hatta asla duvara aşılmayacaktı, üstelik bir de kulağına “Kadınlar resim yapamaz, kadınlar yazamaz…” diye fısıldayan Mr. Tansley vardı.</p>

  <p>İşte o anda Mrs. Ramsay hakkında ne diyeceğini hatırladı. Nasıl ifade edecekti bilmiyordu, ama eleştirel bir şey olacaktı. Geçen gece Mrs. Ramsay’nin yaptığı bir dayatmacılıktan rahatsız olmuştu. Ona Mr. Bankes’in baktığı düzeyden bakınca, bir kadının başka bir kadına asla onun gibi tapınamayacağını düşündü; onlar yalnızca Mr. Bankes’in ikisini de örten gölgesine sığınabilirlerdi. Mr. Bankes’in gözlerinden Mrs. Ramsay’ye doğru uzanan ışını izlerken, buna kendi farklı ışınını da ekledi ve Mrs. Ramsay’nin (başını böyle kitabına eğmişken) kuşkusuz tanıdığı en güzel insan olduğunu düşündü; belki de en iyi; ama aynı zamanda orada görünen o mükemmel şekilden farklı biri olduğunu da. Ama niye farklıydı, nasıl farklıydı, diye sordu kendine, paletinden şimdi ona cansız gibi görünen bütün o mavi ve yeşil topakları kazırken, ama yarın onlara can katacağına, onları harekete, akışkanlığa, dediği her şeyi yapmaya zorlayacağına yemin etti. Nasıl farklıydı? İçindeki ruh, kanepenin köşesinde buruşturulmuş bir eldiven bulsanız, kıvrık parmağından bunun kesinlikle ona ait olduğunu anlamanızı sağlayan o en temel öz neydi? Kuş gibi hızlı, ok gibi şaşmazdı. İnatçıydı; buyurgandı (tabii kadınlarla olan ilişkilerinde, diye hatırlattı kendine Lily, üstelik ben çok gencim, Brompton Caddesi’nin arkalarında bir yerde yaşayan önemsiz bir kişiyim). Yatak odalarının pencerelerini açardı. Kapıları kapatırdı. (Böylece kafasında Mrs. Ramsay melodisini çalmaya çalıştı.) Gece geç bir saatte, yatak odasının kapısını hafifçe tıklatıp, eski bir kürk mantoya sarınmış olarak geliyor (çünkü onun güzelliğinin arka planında hep bu vardı –aceleyle üzerine geçirilmiş ama uygun bir şeyler giymek), o günün olaylarını yeniden yaşayarak anlatıyordu– Charles Tansley’nin şemsiyesini kaybedişini; Mr. Carmichael’ın sesli nefes alışını ve burnunu çekişini; Mr, Bankes’in “Sebze tuzları tarihe karıştı,” deyişini. Tüm bunlara ustaca şekil veriyor, hatta bazen kötü niyetle çarpıtıyor ve pencereye doğru yürüyüp sanki artık kalkması gerekiyormuş gibi yaparak –şafak söküyordu, güneşin yükseldiğini görebiliyordu– hafifçe dönüp, biraz daha samimi, ama hâlâ hep gülerek, Lily’nin, Minta’nın, hepsinin evlenmesi gerektiğini söylüyordu, çünkü istediği kadar üne ulaşsın (oysa Mrs. Ramsay Lily’nin ressamlığını hiç beğenmiyordu), istediği kadar zafer kazansın (herhalde Mrs. Ramsay kendisi böyle çok zafer kazanmıştı) –burada hüzünleniyor, yüzü kararıyor koltuğuna geri dönüyordu– şu kuşkusuz doğruydu: Evlenmemiş bir kadın (bir an uzanıp hafifçe onun elini tutuyordu), evlenmemiş bir kadın, hayatın en güzel yönünü kaçırmış olurdu. Ev uyuyan çocuklarla dolu gibiydi ve Mrs. Ramsay dinliyordu; ışıklar loş, soluk alışlar düzenli.</p>

  <p>Ah, ama, demişti Lily, onun babası vardı; evi vardı; hatta, söylemeye cesaret edebilseydi, resimleri vardı. Ama tüm bunlar öyle önemsiz, o kadar bakir kalıyordu ki ötekinin yanında. Yine de, gece gündüze dönerken ve beyaz ışıklar perdeleri aralarken, hatta ara sıra bahçeden bir kuş ötüşü duyulurken, son bir gayretle cesaretini toplamış ve kendisinin bu evrensel yasadan muaf tutulmasını rica etmişti; yalvardı; o, yalnızlığı seviyordu; kendisi olmayı seviyordu; o, böyle bir şey için yaratılmamıştı; bu yüzden de o eşsiz derinlikteki gözlerde beliren ciddi bir bakışla karşılaşmış ve Mrs. Ramsay’nin, sevgili Lily’sinin, küçük Brisk’inin (Lily o sırada bir çocuğa dönüşmüştü) tam bir budala olduğuna kanaat getirmiş olmasına göğüs germek zorunda kalmıştı. Sonradan başını Mrs. Ramsay’nin kucağına koyduğunu ve onun aklının hiç ermediği kaderlere değişmeyen bir sakinlikle böyle hükmettiğini sanmasına güldüğünü, güldüğünü, neredeyse bir gülme krizi geçirdiğini hatırladı. O ise orada öylece ciddi bir şekilde sadece oturmuştu. Artık onun nasıl biri olduğunu yeniden hatırlamıştı Lily – işte eldivenin kıvrık parmağı buydu. Ama hangi gizli mabede girilmişti? Sonunda Lily Briscoe başını kaldırdı ve Mrs. Ramsay’ye baktı; Lily’nin gülmesine neyin sebep olduğunu anlamadan, hâlâ hükmetmeye çalışarak, öylece duruyordu ama artık tüm ısrarını bırakmıştı, onun yerini, dağılmakta olan bulutların arasından görünen gökyüzü gibi berrak bir şey – ayın yanı başında uyuyan o minik gökyüzü parçası almıştı.</p>

  <p>Bilgelik miydi bu? Bilgi miydi? Yine gerçeğe giden yolun yarısında insanın algılarını altın ilmiklere dolandıran güzelliğin aldatıcılığı mıydı, yoksa Mrs. Ramsay’nin de içinde, Lily Briscoe’ya göre dünyanın sürmesi için herkesin sahip olması gereken sırlardan biri mi gizliydi? Herkes Lily kadar gelişigüzel yaşıyor; onun gibi kıt kanaat geçiniyor olamazdı. Ama bir şey biliyorlarsa, bildiklerini söyleyebilirler miydi? Yerde kollarıyla Mrs. Ramsay’nin bacaklarına sarılmış olarak otururken, ona mümkün olduğunca sokulup, Mrs. Ramsay’nin hissettiği bu baskının sebebini asla bilemeyeceğini düşünüp gülümserken, şu anda kendisine bedeniyle dokunan bu kadının kalbinin ve zihninin odalarında, tıpkı kral mezarlarındaki gibi, üzerinde okumayı bilse, insana her şeyi öğretebilecek ama asla gün ışığına çıkmayacak, kimsenin göremeyeceği kutsal yazılar yazılı tabletlerin durduğunu hayal etti. Hangi aşk veya kurnazlık sanatı bu gizli odaları itip açabilirdi? Kavanozdaki su gibi, insanı hayran olduğu nesneyle ayrılmaz bir biçimde birleştiren nasıl bir araç olabilirdi? Beden veya zihin, beynin o girift pasajlarında usulca ötekine karışabilir miydi? Ya da yüreğin? İnsanların ona verdiği adla sevmek denilen şey, onu Mrs. Ramsay ile birleştirebilir miydi? Çünkü arzuladığı şey bilgi değil bir olmaktı, tabletlerdeki yazıları değil, insanın bildiği hiçbir dilde yazılamayacak bir şeyi, onunla birleşmeyi istiyordu, ki bu da bilgidir, diye düşünmüştü başını Mrs. Ramsay’nin dizine koyarken.</p>

  <p>Hiçbir şey olmadı. Hiçbir şey! Başını Mrs. Ramsay’nin dizine koyduğunda, hiçbir şey! Ama yine de Mrs. Ramsay’nin yüreğinde bilginin ve bilgeliğin saklı olduğunu anladı. İnsanlar bu kadar dışarı kapalıyken onlar hakkında şunu veya bunu bilmek nasıl mümkün oluyor diye sordu kendine. Sadece havaya dokunulamayan ve tadı alınamayan bir tatlılık ve keskinlik yayan kubbe biçimli kovanın etrafından ayrılmayan bir arı gibi belki; insan da, dünyadaki bütün ülkelerin üzerini kaplayan o geniş havada tek başına uçtuktan sonra, kıpır kıpır uçup vızıldayarak kovanlara dadanan arılar gibiydi, bu kovanlar da insanlardı. Mrs. Ramsay ayağa kalktı. Lily ayağa kalktı. Mrs. Ramsay gitti. Ardından günler boyu, tıpkı bir rüya gördükten sonra insanın üzerinde hissettiği o belli belirsiz değişim gibi, söylediği her şeyden daha canlı olan o arı uğultusu da Lily’nin kulaklarından gitmedi; işte şimdi de Mrs. Ramsay oturma odasındaki o hasır koltukta otururken Lily’ye haşmetli bir şekil, bir kubbe olarak görünüyordu.</p>

  <p>Lily’nin bakışı Mr. Bankes’in bakışına paralel olarak dosdoğru dizinin dibindeki James’e masal okuyan Mrs. Ramsay’ye gidiyordu. Ama Lily hâlâ ona bakarken, Mr. Bankes artık bakmayı kesmişti. Gözlüğünü takmıştı. Bir adım geri çekilmişti. Elini kaldırmıştı. Duru mavi gözlerini hafifçe kısmıştı. O sırada uyanan Lily, onun ne yapmakta olduğunu anlayıp kendisine vurmaya hazırlanan eli görünce aniden geri çekilen bir köpek gibi irkildi. Resmini hemen tuvalden çekip alabilirdi, ama kendi kendine, er geç olacak, dedi. Birinin resmine bakıyor olmasının yarattığı bu korkunç duruma katlanmak için cesaretini topladı. Er geç olacak, er geç olacak. Eğer resmi ille de görülecekse, bunu yapanın bir başkası yerine Mr. Bankes olması daha az ürkütücüydü. Ama otuz üç yaşının tortusunun, bütün o yıllar boyunca her gün söylediği veya gösterdiği her şeyden daha gizli bir şeyle karışmış olan yaşanmışlıktan geriye kalanların herhangi başka birinin gözleriyle görülmesi ona acı veriyordu. Aynı zamanda da son derece heyecan vericiydi.</p>

  <p>Hiçbir şey daha dingin ve daha rahatlatıcı olamazdı. Cebinden bir çakı çıkartan Mr. Bankes, çakının kemik sapıyla hafifçe tuvale vurdu. “Tam şuradaki” mor üçgen şekille ne anlatmak istemişti diye sordu.</p>

  <p>O, James’e kitap okuyan Mrs. Ramsay, dedi Lily. Mr. Bankes’in buna nasıl itiraz edeceğini biliyordu – kimse bunun bir insan figürü olduğunu anlamaz diyecekti. Ama zaten gerçeğe benzesin diye bir çabası olmadığını söyledi. O zaman niye onları oraya koymuştu, diye sordu Mr. Bankes. Sahi, niye yapmıştı? – şu köşede aydınlık varsa, bu köşede biraz karanlık olması gerektiğini düşünmesi dışında bir sebebi yoktu. Konu böyle basit, açık, şuadan bir şekilde açıklanınca Mr. Bankes’in ilgisini çekti. O halde anne ile çocuk –herkesin saygı duyduğu bu iki varlık, ki buradaki anne güzelliğiyle ünlüydü– onlara herhangi bir saygısızlık yapılmadan mor bir gölgeye indirgenebiliyordu.</p>

  <p>Ama bu onların resmi değil, dedi Lily. Ya da onun anladığı anlamda değildi. Onları yüceltmenin başka yolları da vardı. Örneğin buradaki bir gölgeyle, şuradaki bir ışıkla. Eğer bir tablo, dedi Lily pek emin olmamakla birlikte, bir saygının ifadesiyse, onun duyduğu saygı bu biçimde ortaya çıkıyordu. Anne ile çocuk, onlara bir saygısızlık yapılmadan bir gölgeye indirgenebilirdi. Buradaki bir ışık şurada bir gölgenin olmasını gerektiriyordu. Mr. Bankes bunu düşündü. İlgilenmişti. Bu söyleneni bilimsel bir gerçek olarak tümüyle iyi niyetle kabul etti. Aslını isterse, önyargıları tamamen öteki taraftaydı, diye açıkladı. Kendi salonunda asılı olan en büyük tabloda, ki ressamlar onu çok övüyor ve değerinin ona ödediği paradan çok daha fazla olduğunu söylüyorlardı, Kennet kıyısında çiçek açmış vişne ağaçları vardı. Balayını Kennet kıyısında geçirdiğini söyledi. Lily mutlaka gelip o tabloyu görmeliydi. Ama şimdi – gözlüğünü kaldırıp Lily’nin tuvalinde yaptığı bilimsel incelemeye döndü. Esas mesele, açık konuşması gerekirse daha önce hiç kafa yormadığı bir şey, kütlelerle ışıklar ve gölgeler arasındaki ilişkiydi, bunun kendisine açıklanması hoşuna giderdi – söyler miydi acaba, Lily bunu nasıl yapmak isterdi? Eliyle karşılarında duran manzarayı işaret etti. Lily baktı. Ona bu manzarayı nasıl yapmak istediğini gösteremezdi, elinde fırçası olmadan bunu kendi bile göremiyordu. Lily bir kez daha gözlerini kısıp dalgınlaşarak o bildik resim yapma pozisyonunu aldı, çok daha genel bir şeyin öne çıkması için bir kadın olarak aldığı tüm izlenimleri bastırdı; bir kez daha bir zamanlar çalılıkların, evlerin, anaların ve çocukların arasında net olarak gördüğü ve şimdi yeniden yakalamaya çalıştığı görüntünün, resminin etkisi <em>altına</em> girdi. Hatırladı ki, yapmaya çalıştığı şey sağdaki şu kütleyi soldakiyle birleştirmekti. Bunu şu ağaç dalını şöyle uzatarak yapabilirdi; ya da ön plandaki boşluğu bir nesneyle (belki James’le) şöyle doldurabilirdi. Ama öyle yaparsa resmin tamamının bütünlüğünü bozma tehlikesi vardı. Durdu; onu sıkmak istemiyordu; tuvali şövaleden usulca kaldırdı.</p>

  <p>Ama artık resmi görülmüştü; artık ondan alınmıştı. Bu adam onunla son derece mahrem bir şeyi paylaşmıştı. Bunun için Mr. Ramsay’ye, Mrs. Ramsay’ye, o ana ve o yere şükrederek, dünyada daha önce hiç fark etmediği bir gücün varlığına – yani o uzun dehlizde artık yalnız değil, biriyle kol kola yürünebileceğine – inanarak – yaşadığı en tuhaf ama en coşku verici duyguydu bu – boya kutusunun kapağını gerektiğinden çok daha sert bastırarak kapattı, bu kapanışla sanki boya kutusu, çimenlik, Mr. Bankes ve yanlarından fişek gibi geçen o vahşi canavar Cam sonsuza kadar bir çemberin içine alınmış gibi oldu.</p>

  <h2>10</h2>

  <p>Çünkü Cam’in şövaleyi devirmesine ramak kalmıştı; oradan fişek gibi geçerken Mr. Bankes ile Lily Briscoe’nun yanında durmadı; oysa kendisinin de bir kızı olmasını çok isteyen Mr. Bankes ona elini uzatmıştı; Cam babasının yanında da durmadı, ki ona çarpmasına da ramak kalmıştı; “Cam! Bir dakika buraya gel!” diye bağıran annesi için de durmadı. Bir kuş, bir kurşun, kim bilir kimin hangi arzuyla neye yönelik olarak fırlattığı bilinmeyen bir ok gibi geçip gitti. Ne var, ne var? diye merak etti ona bakan Mrs. Ramsay. Bir şey görmüş olabilirdi – bir deniz kabuğu, bir el arabası, çalılığın arka tarafında bir masal krallığı; ya da sadece hızın büyüsüne kapılmıştı, kim bilir. Ama Mrs. Ramsay ikinci kez “Cam!” diye bağırdığında, fişek havada dondu kaldı, Cam ayağını sürüyerek ve yolda bir yaprak kopartarak annesine doğru geri geldi.</p>

  <p>Acaba ne hayali kuruyor, diye merak etti, orada derin düşüncelere dalmış olarak duran kızına söylediği şeyi iki kez tekrarlamak zorunda kalan Mrs. Ramsay –Mildred’a sor bakalım, Andrew, Miss Doyle ve Mr. Rayley dönmüşler mi?– Bu sözler sanki bir kuyuya atılmış gibiydi, kuyunun suları berrak olsa da, görüntüyü o kadar çarpıtıyordu ki, daha aşağı inerlerken eğilip büküldükleri görülüyordu, kim bilir çocuğun zihninin dibinde hangi şekle girmiş olacaklardı. Acaba Cam aşçıya ne söyleyecek, dedi içinden Mrs. Ramsay. Ancak sabırla bekledikten ve Cam’in mutfakta al yanaklı, tasla çorba içen bir kadın olduğuna dair söylediklerini dinledikten sonra, Mrs. Ramsay sonunda onun Mildred’ın söylediklerini ezberlemesini ve sabırla beklenirse, mekanik bir şekilde aynen aktarmasını sağlayan o papağan içgüdüsünü harekete geçirmeyi başardı. Ağırlığını bir ayağından ötekine verip duran Cam, Mildred’ın dediğini aynen tekrarladı: “Hayır, dönmediler, ben de Ellen’a çayı kaldırmasını söyledim.”</p>

  <p>Demek Minta Doyle ile Paul Rayley henüz dönmemişlerdi. Bu sadece bir anlama geliyor olabilir diye düşündü Mrs. Ramsay. Minta, Paul’u ya kabul etmiş ya da reddetmiş olmalıydı. Öğle yemeği sonrası çıktıkları bu yürüyüş, yanlarında Andrew olsa da – o iyi adamı kabul etmeye karar verdiğinden başka ne anlama gelebilirdi? Doğru da yapmış olur, diye düşündü Mrs. Ramsay (Minta’yı çok, ama çok severdi), Paul çok zeki biri olmayabilir ama yine de, diye düşündü Mrs. Ramsay, James’in Balıkçı ile Karısı masalını okumaya devam etmesi için eteğini çekiştirdiğini fark ederek, kendisine sorulacak olursa, öyle şapşalları tez yazan akıllılara, örneğin Charles Tansley gibi birine, fersah fersah tercih ederdi. Her neyse, şimdiye kadar öyle ya da böyle, bir şey olmuş olmalıydı.</p>

  <p>Ama okumayı sürdürdü, “Ertesi sabah önce kadın uyandı, şafak yeni söküyordu ve yattığı yerden önünde uzanan o güzel manzarayı gördü. Kocası hâlâ geriniyordu…”</p>

  <p>Ama Minta bu saatten sonra onu istemediğini nasıl söyleyebilirdi? Onunla yalnız olarak – çünkü Andrew bir süre sonra gidip yengeçlerin peşine düşecekti– bütün öğleden sonra dolaşmaya çıkmayı kabul ettikten sonra bu olmazdı, ama muhtemelen yanlarında Nancy de vardı. Yemekten sonra kapıda durdukları anı gözünün önüne getirmeye çalıştı. Orada durmuş gökyüzüne bakıyor, havanın nasıl olacağım konuşuyorlardı, o da, kısmen çekingenliklerini kırmak kısmen de gitmelerini teşvik etmek için (çünkü Paul’a yakınlık duyuyordu), “Gökyüzünde kilometreler boyunca tek bir bulut yok,” deyivermiş, bu lafın üzerine de peşlerinden dışarı gelen küçük Charles Tansley’nin kıs kıs güldüğünü hissetmişti. Ama bunu kasten yapmıştı. Aklında kalan görüntüde gözlerini birinden Ötekine çevirdi, Nancy’nin de orada olup olmadığından emin olamadı.</p>

  <p>Okumayı sürdürdü: “Ah, karıcığım,” dedi adam, “niye Kral olalım ki? Ben Kral olmak istemiyorum.”</p>

  <p>“Eh,” dedi karısı, “sen Kral olmak istemiyorsan, ben olurum; Dilbalığı’na git, çünkü ben Kral olacağım.”</p>

  <p>“Ya içeri gir, ya dışarı çık Cam,” dedi, Cam’in yalnızca “Dilbalığı” lafını ilginç bulduğu için durduğunu, ama az sonra her zamanki gibi huysuzluk yaparak James’le kavga edeceğini bilen Mrs. Ramsay. Cam fırlayıp gitti. Mrs. Ramsay rahatlamış olarak okumayı sürdürdü, çünkü James’le zevkleri aynıydı ve birlikte çok huzurluydular.</p>

  <p>“Balıkçı denize vardığında, hava kararmıştı; sular alttan kabardı ve kötü bir koku yayıldı. O zaman suyun yakınına gidip durdu ve şöyle dedi:</p>

  <div class="poem">

    <p>‘Dilbalığı, denizdeki dilbalığı,</p>

    <p>Yalvarırım gel bana,</p>

    <p>Çünkü karım Ilsabil,</p>

    <p>Sözümü dinlemiyor asla.’</p>

  </div>

  <p>‘Peki, ne istiyor o zaman?’ diye sordu Dilbalığı.” Acaba şimdi neredeler, diye merak etti Mrs. Ramsay, aynı anda rahatlıkla hem okur hem düşünürken; çünkü Balıkçı ile Karısı masalı, ana temaya hafifçe eşlik eden, ama ara sıra beklenmedik bir şekilde melodinin arkasından yükselen bas sesi gibiydi. Ve ona ne zaman söylenecekti? Eğer hiçbir şey olmadıysa, Minta’yla ciddi bir konuşma yapması gerekecekti. Çünkü yanlarında Nancy olsa bile (aklına yine onların yoldan giderken arkadan görünüşlerini getirip kaç kişi olduklarını saymayı denedi ama başaramadı), Paul’la birlikte öyle oralarda buralarda dolaşmaya devam edemezdi. Minta’nın annesiyle babasına –Baykuş ile Maşa’ya– karşı sorumluluğu vardı. Kitabı okurken onların takma adları aklına gelivermişti. Baykuş ile Maşa – evet, Ramsay’lerde kalan Minta’nın orada burada gezdiğini filan duysalar – ve duyacakları da kesindi – çok rahatsız olurlardı. Bir parti sonrasında eve döndüğünde kocasını eğlendirmek için söylediği bir sözle onları zihninin derinliklerinden bulup çıkaran Mrs. Ramsay “Adam Avam Kamarası’nda peruk takıyordu, karısı da merdivenin başında yanında duruyordu” cümlesini tekrarladı içinden. Ah, ah, diye düşündü, bu haşarı kız, çorabında delik olan bu erkek gibi Minta onlardan nasıl çıkmıştı? Hizmetçinin sürekli olarak papağanın saçtığı kumları faraşla topladığı ve tek sohbet konusunun o kuşun belki ilginç ama ne de olsa sınırlı maceraları olduğu o uğursuz atmosferde nasıl yaşamıştı? Doğal olarak o da kızı öğle yemeğine, çaya, akşam yemeğine, en sonunda da kendileriyle birlikte kalması için Finlay’a davet etmiş, bu da Baykuş’la (kızın annesiyle) aralarında bir sürtüşmeye neden olmuş, o da daha çok aramış, daha çok konuşmuş, ortalığa daha çok kum saçılmış ve sahiden de işin sonunda papağanlar hakkında ömür boyu yetecek kadar yalan söylemişti (o partiden döndüğünde kocasına da böyle demişti). Her neyse, Minta gelmişti… Evet, geldi, diye düşündü Mrs. Ramsay, düşünce yumağına takılan bir dikeni fark ederek, yumağı açıp dikeni çıkarınca da şunu gördü: Bir zamanlar kadının biri onu “kendisinden kızının sevgisini çalmakla” suçlamıştı; Mrs. Doyle’un söylediği bir şey de ona bu suçlamayı yeniden hatırlatmıştı, Hükmetme arzusu, karışma arzusu, insanlara kendi istediğini yaptırmak – ona yöneltilen suçlama buydu ama o bunu çok haksız buluyordu. Görünüşü “öyle” ise ne yapabilirdi? Kimse onu çevresindekileri etkilemek için özel bir çaba göstermekle suçlayamazdı. Çoğunlukla kılık kıyafetinin pejmürdeliğinden kendi bile utanırdı. Hükmetme sevdalısı da değildi, zorba da değildi. Konu hastaneler, kanalizasyonlar veya süt ürünleri olsa, bu söylenen doğru olabilirdi. O gibi konularda hararetle savunduğu düşünceleri vardı ve fırsatını bulsaydı, insanların yakalarına yapışıp bazı şeyleri görmelerini sağlamayı isterdi. Koca adada tek bir hastane bile yoktu. Rezaletti bu. Londra’da kapıya getirilen süt, pislikten resmen kahverengiydi. Yasaklanmalıydı. Burada örnek bir mandıra ve bir hastane kurmak – kendisi bu iki şeyi yapmak isterdi. Ama nasıl? Bütün bu çocuklarla? Belki büyüdüklerinde bunlara zamanı olurdu; hepsi okula gittiğinde.</p>

  <p>Ah, ama James’in bir gün bile büyümesini hiç istemiyordu! Cam’in de. Bu ikisinin hep böyle, yaramaz şeytanlar; mutluluk melekleri olarak kalmalarını, asla büyüyüp uzun bacaklı canavarlara dönüşmemelerini isterdi. Hiçbir şey o kaybı telafi edemiyordu. Şu anda James’e kitaptan “davullar ve borazanlarla çok sayıda asker de vardı” cümlesini okuduğunda çocuğun gözleri buğulanmıştı, niye büyüyüp bunu kaybetsinler diye düşündü. O en yetenekli, en hassas çocuğuydu. Ama hepsinde umut veren bir şeyler var; diye düşündü. Kardeşlerine melek gibi davranan Prue şu sıralar, özellikle de geceleri, güzelliğiyle nefes kesiyordu. Andrew –kocası bile ondaki matematik yeteneğinin sıra dışı olduğunu itiraf ediyordu. Nancy ile Roger; onların ikisi de şu aralar yabani yaratıklardı, bütün gün kırlarda geziniyorlardı. Rose’a gelince, ağzı fazla büyüktü ama el becerileri olağanüstüydü. Tiyatro oyunu düzenlediklerinde, bütün giysileri o yapardı; her şeyi o yapardı; en çok masaları, çiçekleri filan düzenlemeyi severdi. Jasper’ın kuş vurması hoşuna gitmiyordu, ama bu geçici bir dönemdi; hepsi böyle dönemlerden geçiyordu. Niye, diye sordu çenesini James’in başına bastırarak, bu kadar çabuk büyümeleri gerekiyor? Niye okula gitmeleri gerekiyor? Keşke hep bir bebeği olabilseydi. Kucağında bir bebek varken dünyanın en mutlu insanı oydu. O zaman insanlar istedikleri kadar zorba, hükmetme sevdalısı, baskıcı olduğunu söylesinler, aldırmazdı. Ve James’in saçlarına dudaklarıyla dokunarak bir daha asla bu kadar mutlu olmayacak, diye düşündü, ama hemen kendine engel oldu, çünkü bunu söylemesinin kocasını ne kadar öfkelendirdiğini hatırladı. Ama yine de bu doğruydu. Şu anda bir daha hiç olamayacakları kadar mutluydular. Üç kuruşluk bir çay takımı Cam’i günlerce mutlu ediyordu. Uyandıkları anda başının üstündeki odada bağıra çağıra gürültüyle koşuşturduklarını duyardı. Aradaki geçitten itişerek gelirlerdi. Sonra, hayatlarının her günü bunu yaptıkları halde, sanki kahvaltıdan sonra yemek odasına böyle gelmek onlar için çok önemli bir olaymış gibi, kapı itilerek açılır ve taptaze güller gibi, tamamen uyanık, etrafa bakarak içeri girerler ve gün boyu birbiri ardına buna benzer bir sürü şey yaparlar, akşamları onlara iyi geceler demek için yukarı çıktığında, onları kirazlar ve ağaççilekleri arasındaki yuvalarında yatan kuşlar gibi yataklarında yatarken ve hâlâ –duydukları bir şey, bahçeden topladıkları bir şey gibi– saçma sapan şeyler hakkında birbirlerine bir şeyler anlatırken bulurdu. Hepsinin kendilerine ait küçük hazineleri vardı… Ve aşağıya iner, kocasına niye büyüyüp bütün bunları kaybetmeleri gerekiyor diye sorardı. Bir daha asla bu kadar mutlu olmayacaklar. Ama kocası öfkelenirdi. Niye bu kadar iç karartıcı bir hayat görüşün var, derdi. Hiç akla uygun değil. Çünkü, çok garipti ama Mrs. Ramsay bunun doğru olduğuna inanıyordu; bütün kasvetine ve çaresizliğine rağmen genelde kocası ondan daha mutlu, daha umutluydu. İnsani kaygılara daha az açık olduğundan – belki de sebebi buydu. İhtiyaç duyduğunda sığınacağı çalışmaları da vardı. Kendisi de aslında onun suçladığı gibi “karamsar” biri değildi. Sadece hayatı düşünüyordu –ve gözlerinin önüne küçük bir zaman şeridi geliyordu– elli yılı. İşte gözünün önündeydi – hayat. Hayat, diye düşündü – ama düşüncesini tamamlayamadı. Hayatına şöyle bir baktı, çünkü onun orada, çocuklarıyla da kocasıyla da paylaşmadığı gerçek bir şey, özel bir şey olarak gayet net bir biçimde durduğunu hissediyordu. Aralarında bir tür alışveriş oluyordu, bu alışverişte kendisi bir tarafta, hayat öbür tarafta duruyor ve hayat ondan ne kadar çok şey almaya çalışırsa, o da ondan o kadar çok şey almaya çalışıyordu; bazen de barış müzakereleri yapıyorlardı (oturduğu zamanlar); büyük uzlaşma sahnelerini hatırlıyordu; ama çoğunlukla, gariptir ki, hayat dediği bu şeyin korkunç, düşmanca ve eğer kendisine fırsat verilirse insanın kafasına vurmaya hazır bir şey olduğunu hissettiğini itiraf etmeliydi. Ebedi sorunlar vardı: Acılar; ölüm; yoksullar. Hep kanserden ölen bir kadın oluyordu, burada bile. Yine de, bütün bu çocuklara bu hayatı yaşayacaksınız demişti. Bu sekiz kişiye usanmadan hep bunu söylemişti (seranın faturası da elli sterlin tutacaktı). O sebeple, onları neyin beklediğini bildiği için –aşk, ihtiras ve kasvetli yerlerde tek başına yaşanan perişanlık– çoğu zaman niye büyüyüp bunları kaybetmeleri gerekiyor diye hissediyordu. Sonra da hayata kılıcını sallayıp kendi kendisine saçmalama diyordu. Çok mutlu olacaklar. İşte, diye düşündü, hayatın tekinsizliğini yeniden hissederek, o da Minta’yı Paul Rayley ile evlendiriyordu; çünkü hayatla kendi yaptığı alışveriş konusunda ne hissederse hissetsin, onun başına başkalarınınkine de gelmesi şart olmayan bazı şeyler gelmişti (bunların ne olduğunu kendisine de söylemedi); neredeyse bu kendisi için de bir kaçışmış gibi alelacele, herkesin evlenmesi gerektiğini; herkesin çocuğunun olması gerektiğini söyleyivermişti.</p>

  <p>Bunda haksız mıydı diye sordu kendisine, son bir iki haftadaki davranışlarını gözden geçirerek ve daha yalnızca yirmi dört yaşında olan Minta’ya karar vermesi için gerçekten de herhangi bir baskı uygulayıp uygulamadığını sorgulayarak. Rahatsızdı. Bu işi hafife mi almıştı? İnsanları ne kadar çabuk etkilediğini yine unutmuyor muydu? Evlilik için gereken – ah, ne çok özellik vardı (seranın faturası elli sterlin tutacaktı); bir kere –bunun adını koymasına gerek yoktu– en temel özellik oydu; kocasıyla arasındaki şey. Onlarda bu var mıydı?</p>

  <p>“Sonra pantolonunu giydi ve deli gibi kaçtı,” diye okudu. “Ama dışarıdaki büyük fırtına öyle esip gürlüyordu ki, ayakta duramıyordu; evler ve ağaçlar devriliyordu, dağlar titriyordu, kayalar denize yuvarlanıyordu, gökyüzü simsiyahtı, gök gürlüyor, şimşekler çakıyordu ve denizde kilise kuleleri ve dağlar kadar yüksek kapkara dalgalar kabarıyordu, hepsinin üzerinde beyaz köpükler vardı…”</p>

  <p>Sayfayı çevirdi; sadece birkaç satır kalmıştı, o yüzden yatma zamanı geçmiş olmasına rağmen masalı bitirecekti. Geç oluyordu. Bunu bahçedeki ışıktan anladı ve çiçeklerin beyazlaşmasıyla yaprakların arasındaki gri bir şey birlik olup içinde bir kaygı duygusu yarattı. Önce hangi konuda olduğunu anlayamadı. Sonra hatırladı; Paul, Minta ve Andrew dönmemişlerdi. Gözünün önüne yeniden hol kapısının önündeki terasta durmuş göğe bakan küçük grubu getirdi. Andrew’un elinde ağıyla sepeti vardı. Demek oluyordu ki yengeç filan toplayacaktı. Demek oluyordu ki kayalara tırmanacaktı; onlardan ayrılacaktı. Veya kayalığın üzerindeki o dar patikadan tek sıra olarak gelirlerken içlerinden birinin ayağı kayabilirdi. Aşağı yuvarlanıp parçalanabilirdi. Karanlık iyice basıyordu.</p>

  <p>Ama masalı bitirip kitabı kapatırken ve James’in gözlerine bakarak son cümleyi kendisi uydurmuş gibi söylerken sesinde en küçük bir değişiklik olmadı: “Ve bugün bile hâlâ orada yaşıyorlar.”</p>

  <p>“Ve işte bitti,” dedi ve oğlunun gözlerinde masala gösterdiği ilgi kaybolurken, onun yerini başka bir şeyin aldığını gördü; araştıran, solgun bir şeyin, ansızın bakmasına ve hayret etmesine sebep olan bir ışık yansıması gibi bir şeyin. Dönüp koyun karşı tarafına baktı, işte orada Fener’in düzenli aralıklarla Önce iki kez kısa, sonra da tek bir kez uzun ve sabit yanan ışığı görünüyordu. Fener yanmıştı.</p>

  <p>Az sonra “Fener’e gidecek miyiz?” diye soracaktı. O da “Hayır, yarın değil; baban olmaz diyor,” demek zorunda kalacaktı. Neyse ki, Mildred onları almaya geldi de o koşuşturmada dikkatleri dağıldı. Ama Mildred onu götürürken James başını çevirip omzunun üzerinden arkasına bakmaya devam etti, Mrs. Ramsay o sırada onun yarın Fener’e gitmeyeceğiz diye düşündüğünden emindi ve bunu ömrü boyunca unutmayacaktı.</p>

  <h2>11</h2>

  <p>Oğlunun kestiği resimleri toplarken –bir buzdolabı, bir çim biçme makinesi ve şık giyimli bir beyefendi– çocuklar asla unutmaz dedi içinden. O yüzden insanın ne dediği, ne yaptığı önemliydi ve onlar yatmaya gidince insan rahatlıyordu. Çünkü artık kimseyi düşünmesine gerek olmuyordu. Kendisi olabiliyor; kendisiyle kalabiliyordu. Şu sıralar da sık sık bu ihtiyacı duyuyordu – düşünmek ihtiyacını; aslında düşünmek bile değil. Konuşmamak; yalnız olmak. Yayılan, ışıldayan, sesli ne varsa, tüm oluşlar ve tüm davranışlar buharlaşıyordu; insan bir ağırbaşlılık duygusuyla kendisi olana, başkalarının göremediği yarık biçiminde karanlık bir öz halinde kalana kadar çekip küçülüyordu. Hâlâ örgü örmeye devam etmesine ve dimdik oturmasına rağmen o anda kendi varlığını böyle hissediyordu, artık tüm bağlarını silkeleyip atmış olan bu benlik en tuhaf maceralar için özgürdü. Hayat bir an dibe çöktüğünde, yaşanacak şeyler sınırsızmış gibi görünüyordu. Herkeste bu sınırsız kaynak duygusu vardır herhalde diye düşündü; herhalde sırasıyla kendisi, Lily, Augustus Carmichael, herkes, dışarıya verdiğimiz görüntünün, bizi başkalarına tanıtan şeylerin çok çocukça olduğunu mutlaka hissediyordu. Bunun altı tamamen karanlık, her yere yayılıyor ulaşılamaz bir derinliği var; ama ara sıra yüzeye çıkıyoruz ve siz yalnız o kısmımızı görüyorsunuz, diye düşünüyorlardı. Ufku ona sınırsız göründü. Daha görmediği onca yer vardı; Hindistan’daki düzlükler vardı; Roma’daki bir kilisenin kalın deri perdesini itip açtığını hissetti. Bu karanlık öz her yere gidebilirdi, çünkü kimse onu görmüyordu. Ona engel olamazlar diye düşündü büyük bir sevinçle. Özgürlük vardı, huzur vardı, hepsinden daha güzeli de, bir bütünlenme, sağlam bir istikrar tabanı üzerinde durup dinlenme vardı. Onun deneyimlerine göre (burada şişleriyle çok beceriklice bir şey yaptı), insan kendisi olarak asla durup dinlenemiyordu, sadece bu karanlık yarık haline gelirse oluyordu bu. İnsan kişiliğinden kurtulunca, endişeden, aceleden, hareketten de kurtuluyordu ve bu huzurda, bu dinlenmede, bu sonsuzlukta her şey birleştiğinde, hep hayata karşı kazanılmış bir zafer nidası dilinin ucuna kadar geliyordu; orada duraklayıp Fener’den gelen o ışığa, üç ışığın sonuncusuna, o en uzun ve sabit olanına baktı, bu onun ışığıydı. Çoğu zaman kendini öylece oturup bakarken bulurdu, elinde işi, baktığı şeyle –örneğin o ışıkla– bütünleşene kadar bakarken. Bu durumdayken zihninin bir yerlerinde durmakta olan bir söz –“Çocuklar unutmaz, çocuklar unutmaz”– yükselir, o da durmadan onu tekrarlar ve sona erecek, sona erecek, gelecek, gelecek, diyerek ona eklemeler yapardı. Ansızın ağzından Tanrı’nın ellerindeyiz diye bir söz çıktı.</p>

  <p>Ama bunu söylediği için hemen bir rahatsızlık duydu. Bunu söyleyen kimdi? Kendisi değil; tuzağa düşmüş, kastetmediği bir şeyi söylemişti. Gözlerini örgüsünden kaldırıp o üçüncü ışıkla karşılaştı ve varoluşu bu yalandan, bütün yalanlardan arındırmak için sadece onun yapabileceği gibi zihnini ve yüreğini tarayan kendi gözleriyle karşılaşmış gibi oldu. O ışığa şükrederken, hiç gururlanmadan kendisine de şükrediyordu; çünkü o da o ışık gibi sağlam, araştırıcı ve güzeldi. Ne kadar garip diye düşündü, insan tek başınayken cansız nesnelere yöneliyor; ağaçlara, sulara, çiçeklere; onların kendisini ifade ettiğini, kendisiyle bütünleştiklerini hissediyor; kendisini tanıdıklarını, bir anlamda kendisiyle bir olduklarını hissediyor; onlara karşı, sanki kendine hisseder gibi böyle akıldışı bir şefkat hissediyor (o uzun ışığa baktı). Elinde kıpırdamadan duran şişleri, baktı, baktı ve zihninin dibinden, varlığının gölünden, dipte kıvrıldığı yerden açılıp yukarı doğru, sevgilisini karşılayan bir gelin gibi bir sis yükseldi.</p>

  <p>Onu “Tanrı’nın ellerindeyiz” deme noktasına getiren şey neydi? Hakikatlerin arasına kayıp giren bu samimiyetsizlik onu kızdırdı, rahatsız etti. Yeniden örgüsüne döndü. Bu dünyayı herhangi bir tanrı nasıl yaratmış olabilin, diye sordu. Aklıyla her zaman şu gerçeği kavramıştı ki, mantık, düzen, adalet diye bir şey yoktu; çile, ölüm ve yoksullar vardı. İnsanların işleyemeyeceği kadar aşağılık hiçbir ihanet yoktu; bunu biliyordu. Hiçbir mutluluk uzun sürmüyordu; bunu biliyordu. Ciddi bir ifadeyle örgüsünü ördü; dudaklarını hafifçe büzdü ve hiç farkında olmadan alışkanlıkla yüzünün hatlarını sertleştirip ciddileşti, öyle ki, yanından geçen ve o sırada filozof Hume’un çok şişmanladığı için bataklığa saplanıp kalmış olmasına için için gülen kocası, elinde olmadan onun güzelliğinin özündeki bu sertliği fark etti. Bu onu hüzünlendirdi, karısının kendisine uzaklığı acı verdi ve yanından geçerken onu koruyamayacağını hissetti; çalılığa vardığında üzgündü. Ona yardımcı olmak için hiçbir şey yapamazdı. Sadece kenarda durup izlemek zorundaydı. Aslında, korkunç gerçek şuydu ki, kendisi onun durumunu daha da kötüleştiriyordu. Kolay kızan biriydi – alıngandı. Fener konusunda öfkesine mağlup olmuştu. Çitin içine, giriftliğine, karanlığına baktı.</p>

  <p>Mrs. Ramsay kendisiyle tek başına kaldığı bu durumdan hep ıvır zıvır bir şeye, bir sese, bir görüntüye tutunarak istemeden sıyrıldığını hissederdi. Kulak kesildi, ama ortalık çok sessizdi; kriket oyunu sona ermişti; çocuklar banyodaydı; sadece denizin sesi duyuluyordu. Örmeyi bıraktı; bakır renkli çorap bir an ellerinde asılı kaldı. Yeniden o ışığı gördü. Artık sorgulamasına biraz alaycılık katılmış olarak, çünkü insan eğer uyanabilirse, ilişkileri değişiyordu, o uzun ışığa baktı, o acımasız, insafsız, kendisine o kadar çok benzeyen, ama bir o kadar da az benzeyen, onu kendi emrine amade kılan o ışığa (gece uyanıyor ve ışığın yataklarını yalayıp yeri okşadığını görüyordu), ama yine de, diye düşündü, ışığa hayran, büyülenmiş gibi bakarken ve sanki ışık gümüş parmaklarıyla beynindeki kapalı bir damarı okşuyormuş da, eğer o damar patlarsa, benliği coşkuyla dolacakmış gibi hissederken, mutluluğu tatmıştı, büyük mutluluğu, muazzam mutluluğu; ama gün ışığı solarken, o ışık kaba dalgaları daha parlak bir gümüş rengiyle aydınlattı ve denizin mavisi gitti, limonu andıran dalgalar yuvarlanıp sahile çarptı, bu esriklik gözlerinde patladı, katışıksız haz dalgaları zihninin tabanını kaplamaya başladı ve yeter! diye hissetti. Bu kadarı yeter!</p>

  <p>Kocası dönüp onu gördü. Ah! Çok güzeldi, her zamankinden çok daha güzel. Ama onunla konuşamazdı. Onu bölemezdi. Artık James gittiğine ve sonunda yalnız kaldığına göre, acilen onunla konuşmak istiyordu. Ama olmaz diye karar verdi; onu bölmeyecekti. Şu anda o güzelliğiyle, hüznüyle, ondan çok uzaklardaydı. Bırakacaktı öyle kalsın ve yanından tek bir kelime etmeden geçti, ama bu kadar uzak görünmesi ve ona ulaşamaması, ona yardım etmek için hiçbir şey yapamaması ona acı verdi. Yanından tek bir kelime etmeden bir daha geçip gidecekti, tabii eğer o anda karısı ona asla istemeyeceğini bildiği şeyi vermemiş, ona seslenmemiş ve çerçevenin kenarında asılı olan şalı alıp ona doğru gelmemiş olsaydı. Çünkü kocasının kendisini korumak istediğini biliyordu.</p>

  <h2>12</h2>

  <p>Yeşil şalı omuzlarına sardı. Kocasının koluna girdi. Öyle güzel bir adam ki, dedi bahçıvan Kennedy’den bahsederek, bir anda gözüne öyle yakışıklı görünmüştü ki, onu koyamamıştı. Seraya dayalı bir merdiven, etrafta da macun öbekleri vardı, çünkü seranın çatısını tamir ettirmeye başlıyorlardı. Evet, ama kocasıyla yürürken, onu kaygılandıran bu meselenin zihninde sıraya konduğunu hissetti. Birlikte yürürlerken “Elli sterlin tutacak” demek dilinin ucuna kadar gelmişti ama yüreği para konularını konuşmaya dayanmadığından, onun yerine Jasper’ın kuş vurmasından bahsetti; kocası ise hemen onu yatıştırmak için bunun erkek çocuk için normal olduğunu ve çok geçmeden başka eğlenceler bulacağından emin olduğunu söyledi. Kocası ne kadar mantıklı, ne kadar haklıydı. “Evet, bütün çocuklar bazı dönemlerden geçiyor” dedi ve büyük tarhtaki yıldızçiçeklerini inceleyerek içinden gelecek yıl hangi çiçekler açacak acaba derken, çocukların Charles Tansley’ye taktıkları adı duydun mu, diye sordu. Ona ateist diyorlar; küçük ateist. “Pek kibar biri değil,” dedi Mr. Ramsay. “Hem de hiç,” dedi Mrs. Ramsay.</p>

  <p>Onu kendi başına bırakmak en iyisi dedi Mrs. Ramsay, çiçek soğanı göndermenin ne yararı var diye düşünürken; onları diktiler mi ki? “O tez yazacak,” dedi Mr Ramsay. Mrs. Ramsay işte o <em>konuyu</em> çok iyi biliyordu. Tansley başka bir şeyden konuşmuyordu ki. Birinin bir şey üzerindeki etkisi hakkındaydı. “Eh, tek dayanağı o,” dedi Mr. Ramsay. “İnşallah Prue’ya âşık filan olmaz,” dedi Mrs. Ramsay. Onunla evlenirse Prue’yu evlatlıktan reddedeceğini söyledi Mr. Ramsay. Karısının gözden geçirdiği çiçeklere değil, onların otuz santim kadar üstündeki bir noktaya bakıyordu. Kötü niyetli biri olmadığını ekledi, tam İngiltere’de onun yazdıklarına hayran olan tek kişi olduğunu da söyleyecekti ki – lafını yuttu. Kitaplarıyla yeniden karısının canını sıkmayacaktı. Bakışlarını aşağı indirip kırmızı ve kahverengi bir şeyler gören Mr. Ramsay, bu çiçeklerin hiç fena görünmediğini söyledi. Evet, ama bunlar Mrs. Ramsay’nin kendi elleriyle diktiği çiçeklerdi. Asıl mesele, buraya gönderdiği çiçek soğanlarıydı; acaba Kennedy onları dikmiş miydi? Yürümeye devam ederlerken, onun iflah olmaz bir tembel olduğunu söyledi. Eline bir kürek alıp bütün gün başında beklerse, bazen azıcık iş yaptığı oluyordu. Böyle sohbet ederek fenerçiçeklerine kadar ilerlediler. “Kızlarına da abartmayı öğretiyorsun,” diye çıkıştı Mr. Ramsay. Mrs. Ramsay, Camilla Teyzesinin bu konuda kendisinden çok daha kötü olduğunu söyledi. “Bildiğim kadarıyla kimse de Camilla Teyzeni bir erdem örneği olarak görmüyor” dedi Mr. Ramsay. “O, gördüğüm en güzel kadındı,” dedi Mrs. Ramsay. “Öyle olan başkasıydı,” dedi Mr. Ramsay. Prue’nun kendisinden çok daha güzel olacağını söyledi Mrs. Ramsay. Kendisine hiç öyle gelmediğini söyledi Mr. Ramsay. “Eh, öyleyse bu gece bak,” dedi Mrs. Ramsay. Durdular. Keşke Andrew daha çok çalışmaya teşvik edilebilseydi, dedi Mr. Ramsay. Çalışmazsa, her türlü burs fırsatını kaybedecek. “Aman, şu burslar!” dedi Mrs. Ramsay. Mr. Ramsay onun burs gibi ciddi bir konuda böyle bir şey söylemesinin budalalık olduğunu düşündü. Andrew bir burs kazanırsa çok büyük gurur duyacağını söyledi. Ben kazanmasa da aynı şekilde gurur duyarım, diye karşılık verdi Mrs. Ramsay. Bu konuda her zaman farklı düşünüyorlardı, ama sorun değildi. Mrs. Ramsay onun burslara inanmasını, Mr. Ramsay de onun Andrew ne yaparsa yapsın onunla gurur duymasını seviyordu. Birden Mrs. Ramsay’nin aklına kayalıkların kenarındaki o dar patikalar geldi.</p>

  <p>Geç olmamış mıydı, diye sordu. Hâlâ eve dönmemişlerdi. Mr. Ramsay ilgisizce saatinin kapağını açtı. Ama saat daha yalnızca yediydi. Taraçada hissettiği şeyi ona söylemeye karar verirken saatini açık olarak bir an elinde tuttu. Bir kere, bu kadar gergin olmak mantıklı değildi. Andrew kendi başının çaresine bakabilirdi. Sonra, ona demek istedi ki, az önce taraçada – burada sanki onun o yalnızlığına, o soğukluğuna, o uzaklığına giriyormuş gibi huzursuz oldu… Ama Mrs. Ramsay ısrar etti. Fener’e gitmekle ilgili bir şey söyleyeceğini, “Lanet olsun sana” dediği için özür dileyeceğini sanarak, ona ne diyeceğini sordu. Ama hayır, Mr. Ramsay onu bu kadar hüzünlü görmenin hoşuna gitmediğini söyledi. Yanakları hafifçe pembeleşerek, sadece düşüncelere dalmış olduğunu söyledi Mrs. Ramsay. Devam mı etsinler; geri mi dönsünler bilemiyorlarmış gibi, ikisi de huzursuz oldular. James’e masal okuyordum da, dedi. Yo, onu paylaşamazlardı; ondan söz edemezlerdi.</p>

  <p>İki fenerçiçeği öbeği arasındaki açıklığa gelmişlerdi ve karşılarında yine Fener vardı, ama Mrs. Ramsay ona bakmayacaktı. Bana baktığını bilseydim, orada oturup düşünmezdim, diye geçirdi aklından. Ona oturup düşündüğünü hatırlatan hiçbir şeyden hoşlanmıyordu. O yüzden, omzunun üzerinden başını çevirip kasabaya baktı. Işıklar, rüzgârda savrulan gümüş su damlaları gibi dalgalanıyor; akıyordu. Ve bütün yoksulluk, bütün acılar buna dönüşmüş, diye düşündü Mrs. Ramsay. Kasabanın, rıhtımın ve teknelerin ışıkları bir batığı işaretleyen hayali bir ağ gibi görünüyordu. Eh, madem düşüncelerini benimle paylaşmıyor, dedi içinden Mr. Ramsay, ben de kendi düşüncelerime dönerim. Düşünmeye devam etmek, Hume’un bataklığa saplanıp kalma olayını düşünüp gülmek istiyordu. Ama önce, Andrew için kaygılanmak saçmaydı. Kendisi Andrew’un yaşındayken cebinde yalnızca bir parça peksimetle bütün gün kırlarda dolaşırdı, kimse de onu merak etmez veya kayalardan aşağı yuvarlandığını düşünmezdi. Yüksek sesle hava iyi olursa kendisinin de bir günlük bir yürüyüşe çıkmayı istediğini söyledi. Bankes’ten ve Carmichael’dan çok sıkılmıştı. Biraz yalnız kalmak hoşuna gidecekti. Tamam, dedi karısı. Hiç itiraz etmemesi sinirine dokundu. Mrs. Ramsay onun bunu asla yapmayacağını biliyordu. Artık cebinde bir parça peksimetle bütün gün yürüyemeyecek kadar yaşlanmıştı. Oğlanları merak ediyordu, ama onu etmiyordu. Yıllar önce, daha evli olmadığı zamanlar, bütün gün yürürdüm diye düşündü Mr. Ramsay, fenerçiçeği öbeklerinin arasında dururlarken koyun karşısına bakarak. Yemekleri bir handa peynir ekmek yiyerek geçiştirirdi. Bir oturuşta on saat aralıksız çalışırdı; ara sıra yaşlı bir kadın başını uzatıp şöminedeki ateşle ilgilenirdi. İşte en sevdiği yer oralardı; giderek küçülüp karanlığa gömülmekte olan şu kum tepeleri. Oralarda bütün gün kimseyle karşılaşmadan yürünebilirdi. Kilometrelerce tek bir eve, tek bir köye rastlanmazdı. İnsan kendi başına kalıp dertlerini düşünebilirdi. Zamanın başlangıcından beri kimsenin ayak basmadığı küçük kumsallar vardı. Foklar başlarını kaldırıp gelene bakarlardı. Bazen ona öyle geliyordu ki, orada küçük bir evde, tek başına olsaydı – bu düşünceyi içini çekerek yarım bıraktı. Buna hiç hakkı yoktu. Sekiz çocuk babası –kendisine bunu hatırlattı. Tek bir şeyin bile farklı olmasını istemek için bir canavar; adi bir köpek olması gerekirdi. Andrew kendisinden çok daha iyi biri olacaktı. Prue çok güzel olacaktı, annesinin dediğine göre. Onlar sele bir parça set çekeceklerdi. Genelde bu iyi bir iş sayılırdı – sekiz çocuğu. Onlar şu zavallı küçük evreni tamamen önemsiz bulmadığını gösteriyorlardı, çünkü böyle bir gecede, diye düşündü ufukta gittikçe küçülen karaya bakarken, şu küçük ada acınacak kadar ufak, yarısına kadar suya gömülmüş gibi görünüyordu.</p>

  <p>“Zavallı adacık,” diye mırıldandı iç geçirerek.</p>

  <p>Mrs. Ramsay bu lafı duydu. Böyle en melankolik şeyleri söylerdi, ama söyler söylemez de birden normalden çok daha neşeli göründüğü dikkatini çekiyordu. Böyle parlak laflar etmek onun için bir oyun diye düşündü, çünkü kendisi onun söylediklerinin yarısını bile söylemiş olsa, şimdiye çoktan kafasına bir kurşun sıkmış olurdu.</p>

  <p>Böyle parlak laflar etmesi sinirine dokunuyordu, ama hiç istifini bozmadan akşamın harikulade olduğunu söyledi ve ne diye öyle yan gülerek, yarı yakınarak, söylendiğini sordu, çünkü kocasının aklından geçeni –evlenmemiş olsaydı daha iyi kitaplar yazardı diye düşündüğünü– biliyordu.</p>

  <p>Mr. Ramsay yakınmadığını söyledi. Mrs. Ramsay yakınmadığını biliyordu. Yakınacağı tek bir şeyin bile olmadığını biliyordu. Bunun üzerine Mr. Ramsay onun elini tuttu, dudaklarına götürdü, karısının gözlerini yaşartan yoğun bir duygusallıkla öptü ve hemen bıraktı.</p>

  <p>Manzaraya arkalarını dönüp kol kola, gümüşi yeşil, mızrak gibi bitkilerin büyüdüğü patikadan yürümeye başladılar. Mrs. Ramsay, kolu tıpkı genç bir adamınki gibi diye düşündü, ince ve sıkı ve hâlâ ne kadar güçlü, dedi içinden sevinçle, oysa altmışını geçti, ama hâlâ ne kadar evcilleşmemiş ve iyimser, hayatın her türlü dehşetine inanmasına karşın, bunun kendisini üzmek yerine neşelendirmesi ne kadar garip. Bu tuhaf bir şey değil miydi? Aslında bazen ona başkalarından farklı olarak sıradan şeylere kör, sağır ve dilsiz; sıra dışı şeyleri ise kartal gözüyle gören biri olarak doğmuş gibi geliyordu. Çoğu zaman ondaki kavrayışa şaşırıyordu. Ama çiçekleri görüyor muydu? Hayır. Manzarayı görüyor muydu? Hayır. Hatta kendi kızının güzelliğinin veya tabağında tadı mı, yoksa rosto mu olduğunun farkında mıydı? Masaya onlarla birlikte rüyada gibi otururdu. Artık yüksek sesle konuşma ve yüksek sesle şiir okuma huyu da geliştirdiğinden Mrs. Ramsay korkuyordu; çünkü bazen çok acayip şeyler oluyordu –</p>

  <div class="poem">

    <p>En iyi, en parlak olan, gel gidelim uzaklara!</p>

  </div>

  <p class="nonindent">diye kulağının dibinde bağırdığında zavallı Miss Giddings’in neredeyse ödü kopmuştu. Ama yine de, diye düşündü Mrs. Ramsay, dünyadaki tüm budala Giddings’lere karşı hemen kocasının tarafını tutup, ona yokuş yukarı çok hızlı yürüdüğünü, kıyıdaki şu tümsekler yeni köstebek yuvaları mı diye bakmak istediğini belirtecek şekilde kolunu hafifçe sıkarak eğilip bakarken, yine de, diye düşündü, onunki gibi muhteşem bir zihin her bakımdan bizimkilerden farklı olmalıdır. Tanıdığı bütün büyük adamların, deliğe bir tavşan girmiş olduğuna karar verdi, öyle olduğunu düşündü, gençlerin de onu sadece dinlemeleri (gerçi konferans salonları onun için neredeyse dayanılmaz ölçüde havasız ve sıkıntı verici yerlerdi), hatta ona sadece bakmaları bile kendileri için bir kazançtı. Ama tavşanları vurmadan çoğalmalarıyla nasıl baş edilebilirdi? Bu bir tavşan olabilirdi; bir köstebek olabilirdi. Her şekilde bir hayvan akşamsefalarını mahvediyordu. Başını kaldırınca, ince ağaçların arasından göz kırpar gibi yanıp sönen bir yıldız gördü ve onu kocasına da göstermek istedi; çünkü bu görüntü ona büyük bir keyif vermişti. Ama kendisine engel oldu. O hiçbir şeye bakmazdı. Baksaydı da, tek söyleyeceği şey yine iç geçirerek zavallı dünya demek olurdu.</p>

  <p>O anda, Mr. Ramsay “Çok güzel,” deyip, onu mutlu etmek için çiçekleri çok beğenmiş gibi yaptı. Ama çok iyi biliyordu ki, ne çiçekleri beğeniyordu ne de orada olduklarının farkındaydı. Bu sadece onu mutlu etmek içindi… A, ama şu, William Bankes ile yürüyen Lily Briscoe değil miydi? Mrs. Ramsay miyop gözlerini arkaları onlara dönük olarak uzaklaşmakta olan çifte odakladı. Evet, gerçekten de oydu. Bu evlenecekleri anlamına gelmiyor muydu? Evet, öyle olmalıydı! Ne harikulade bir fikir! Evlenmeliydiler!</p>

  <h2>13</h2>

  <p>Lily Briscoe’yla çimenlikte yürürlerken, Mr. Bankes Amsterdam’a gittiğini anlatıyordu. Rembrandt’ları görmüştü. Madrid’e gitmişti. Ne yazık ki Kutsal Cuma günüydü ve Prado Müzesi kapalıydı. Roma’ya gitmişti. Miss Briscoe hiç Roma’ya gitmiş miydi? Ah, mutlaka gitmeliydi –onun için harika bir deneyim olurdu– Sistina Şapeli; Michelangelo; ve Giotto’larıyla Padova. Yıllarca karısının sağlığı bozuk olduğu için çok fazla yer gezip görememişlerdi.</p>

  <p>Lily Brüksel’e gitmişti; Paris’e gitmişti, ama sadece hasta teyzesini görmek için yaptığı çok kısa bir ziyaretti bu. Dresden’e gitmişti; görmediği yığınla resim vardı; ama, diye ekledi Lily Briscoe, belki de resim görmemek daha iyiydi, çünkü o resimler sadece insanı kendi çalışmaları konusunda umutsuzluğa sevk ediyordu. Mr. Bankes’e göre bu bakış açışını çok abartmak mümkündü. Hepimiz Tiziano olamayız, hepimiz Darwin de olamayız dedi; ama aynı zamanda, acaba bizim gibi sıradan insanlar olmasa, Darwin de Tiziano da olur muydu diye de kuşkuya düştüğünü söyledi. Lily ona bir iltifatta bulunmak istedi; siz sıradan değilsiniz Mr. Bankes demek istedi. Ama o iltifat edilmesinden hoşlanmıyordu (çoğu erkek hoşlanıyor, diye düşündü Lily), Lily de içinden gelen bu istekten utandı ve o, bu söylediği şeyin belki de resimler için geçerli olmadığı yolunda bir yorum yaparken hiçbir şey söylemedi. Her neyse, dedi Lily, deminki samimiyetsizliğini bir yana bırakarak, hep resim yapmaya devam edecekti, çünkü bu çok ilgisini çekiyordu. Evet, dedi Mr. Bankes, öyle yapacağından emindi, çimenliğin sonuna geldiklerinde ona Londra’da konu bulmakta zorlanıp zorlanmadığını soruyordu ki, dönüp Ramsay’leri gördüler. Demek evlilik bu, diye düşündü Lily, top oynayan bir kıza bakan bir kadın ve bir erkek. Geçen gece Mrs. Ramsay’nin bana anlatmaya çalıştığı şey de buydu, diye düşündü. Çünkü omuzlarında yeşil bir şal vardı ve ayakta birbirlerine sokulmuş pencereden Prue ile Jasper’ın birbirlerine top atmalarını izliyorlardı. Ve ansızın, ortada hiçbir sebep yokken, örneğin belki metrodan inerken veya bir kapının zilini çalarken, insanların üzerine iniveren anlam, o sırada alacakaranlıkta durup top oyunu izlemekte olan Ramsay’leri de evlilik, karı ile koca sembolüne dönüştürdü. Sonra, bir an geçince, gerçek kişilerin ötesine geçen o sembolik görüntü kayboldu ve görünen şey, az önce karşılaştıklarında nasılsa, yine öyle, top atan çocukları izleyen Mr. ve Mrs. Ramsay oldu. Ama yine de sanki bir an, gerçi Mrs. Ramsay onları her zamanki gülümsemesiyle selamlamış (ah, evleneceğimizi sanıyor, diye düşündü Lily) ve “Demek bu gece ben galip gelmişim,” demişti, ki bunun anlamı Mr. Bankes’in uşağının sebzeleri doğru dürüst pişirdiği pansiyondaki odasına gitmek yerine bir kereliğine onlarla yemeğe kalmayı kabul etmiş olmasıydı; yine de, sanki bir an, top yükseklere uçar, aşağıdakiler topu kâh takip edip kâh gözden kaybederken, o tek yıldızı ve onu perdeleyen dalları gördüklerinde, her şey bir anda patlayarak dağılmış, özgürleşmiş, sorumsuzlaşmış gibi olmuştu. Kararan havada hepsi, siluet haline gelmiş, semavi varlıklara dönüşmüş, aralarına büyük mesafeler girmiş gibi görünüyordu. Sonra, o geniş boşlukta ok gibi geri fırlayan Prue (çünkü sanki ortamdaki katı maddeler tümüyle yok olmuş gibiydi) hızla üzerlerine doğru geldi ve inanılmaz bir yükselişle topu sol eliyle havada yakaladı, ama annesi “Daha dönmediler mi?” diye sordu, bunun üzerine büyü bozuldu. Artık Mr. Ramsay, Hume’un bataklığa saplanıp kalmış olmasına ve yaşlı bir kadının onu ancak Rabbin Duası’nı söylemesi koşuluyla kurtarmasına yüksek sesle gülmekte bir sakınca görmedi ve kendi kendine kıkırdayarak çalışma odasına yöneldi. Prue’yu tutup, top yakalama oyununa dalarak kaçmış olduğu aile yaşamının birliğine geri döndüren Mrs. Ramsay sordu:</p>

  <p>“Nancy de yanlarında mıydı?”</p>

  <h2>14</h2>

  <p>(Nancy tabii ki yanlarındaydı, çünkü öğle yemeğinden sonra aile yaşamının dehşetinden kaçmak için çatıya gitmekte olan Nancy’ye elini uzatan Minta Doyle, sessiz bakışlarıyla onun da gelmesini istemişti. Nancy de onlarla gitmesi gerektiğini düşünmüştü. Gitmek istemiyordu. O işin içine çekilmeyi istemiyordu. Çünkü yoldan kayalıklara doğru yürürken Minta sürekli elini tutuyordu. Sonra bırakıyordu. Sonra tekrar tutuyordu. İstediği neydi, diye sordu Nancy kendine. Elbette, insanların istediği bir şey vardı; çünkü Minta uzanıp elini tutunca, Nancy istemese de aşağıda bütün dünyanın sislerin arasından görünen Konstantinopolis gibi gözünün önüne serildiğini görüyor ve o zaman da insan ne kadar uykulu olursa olsun, “Şu Ayasofya mı?”</p>

  <p>“Şurası Haliç mi?” diye sormak zorunda kalıyordu. O yüzden Minta elini tuttuğunda, Nancy de “İstediği nedir? Şu mu?” diye soruyordu. Sahiden neydi? (Nancy önüne serilen manzaraya bakarken) sisin arasından bazı yerlerde sivri bir kule, bir kubbe, adsız bazı çıkıntılar görünüyordu. Ama Minta elini bıraktığında, örneğin tepeden aşağı koşarlarken öyle yapmıştı; bütün bunlar, kubbe de, kule de, sisin arasından çıkan her ne idiyse hepsi aşağı batıyor ve gözden kayboluyordu.</p>

  <p>Andrew, Minta’nın iyi bir yürüyüşçü olduğunu düşündü. Çoğu kadına göre daha mantıklı şeyler giyiyordu. Çok kısa etekler ve siyah golf pantolonları giyiyordu. Derelere atlıyor ve bata çıka karşıya geçiyordu. Ondaki bu ataklığı seviyordu ama böyle olmazdı – yakında aptalca bir şekilde ölmesine sebep olacaktı. Hiçbir şeyden korkusu yok gibiydi – boğalar hariç. Çayırda bir boğa görür görmez kollarını açıp çığlık atarak kaçıyordu, bu da tabii bir boğayı en çok kızdıracak olan şeydi. Ama bu korkusunu açıkça söylemekten hiç çekinmiyordu; hakkını vermek gerekti. Boğalar söz konusu olduğunda çok korkağımdır, diyordu. Herhalde bebekken pusetime bir boğa saldırmış, diyordu. Ne dediğine pek aldıran biri gibi görünmüyordu. İşte şimdi de ansızın kayalığın kenarından aşağıya doğru bağıra çağıra bir şarkı söylemeye başlamıştı:</p>

  <div class="poem">

    <p>Gözlerine lanet olsun, gözlerine lanet olsun.</p>

  </div>

  <p>Hepsi şarkıya katılıp koro olarak söylemek ve birlikte bağırmak zorunda kalmışlardı:</p>

  <div class="poem">

    <p>Gözlerine lanet olsun, gözlerine lanet olsun,</p>

  </div>

  <p class="nonindent">ama onlar aşağı inmeden suların yükselip sahildeki bütün güzel avlanma alanlarını kapatmasına izin vermek felaket olurdu.</p>

  <p>“Felaket,” diyerek ona katıldı yerinden fırlayan Paul; kayarak aşağı inerlerken, elindeki rehberden “bu adaların parka benzeyen özellikleri ve deniz canlılarının bolluğu ve çeşitliliği ile saldığı ün” konusunda alıntılar yapıyordu. Ama böyle olmazdı, böyle bağırarak, gözlerine lanet okuyarak, diye düşündü Andrew, kayalıktan dikkatle aşağı inerken, böyle sırtını sıvazlayarak, ona “dostum” filan diyerek olmaz; böyle hiç olmaz. Kadınlarla yürüyüşe çıkarsan olacağı buydu işte. Sahile indiklerinde ayrıldılar; Andrew Papa Burnu’na doğru gidip ayakkabılarını çıkarttı, çoraplarını yumak yapıp ayakkabılarının içine koydu ve çifti kendi haline bıraktı; Nancy suyun içinden yürüyüp kendi havuzlarını arayarak kendi kayalarına gitti ve çifti kendi haline bıraktı. İyice çömelip kayanın kenarına jöle topakları gibi yapışmış olan pürüzsüz, lastik gibi denizşakayıklarına dokundu. Derin düşüncelere dalarak, hayalinde bu küçük havuzu denize, minik balıkları da köpekbalıklarına ve balinalara dönüştürdü, elini güneşin önünde tutarak bu minik dünyanın üzerine büyük bulutlar düşürdü ve hiçbir şeyin farkında olmayan bu milyonlarca cahil ve masum yaratığa tıpkı Tanrı gibi karanlık ve perişanlık getirdi, ama sonra elini birden çekti ve ışığın aşağı akmasına izin verdi. İlerideki solgun renkli, üzerinde çapraz izler olan kumlarda ağır bacaklarını yerden zor kaldırarak azametle yürüyen saçaklı ve eldivenli bir deniz canavarı (Nancy hayalinde havuzu genişletmeye devam ediyordu) dağın yamacındaki geniş yarıkların içine girdi. Sonra, hiç fark etmeden bakışları havuzdan kaydı ve ileride denizin gökyüzüyle birleştiği oynak çizginin, gemi dumanlarının ufukta titreştirdiği ağaç gövdelerinin üzerinde durdu; vahşice içeri dolan ama kaçınılmaz olarak geri çekilen bütün o güçle büyülendi ve o enginlikle, onun içinde oluşmuş bu dünyanın minikliğinin (havuz yeniden küçülmüştü) verdiği iki zıt duygunun elini kolunu bağladığını ve kendi bedenini, kendi hayatını ve dünyadaki tüm insanların hayatlarını ebediyen bir hiçliğe indirgeyen bu duygu yoğunluğu yüzünden kıpırdayamayacak hale geldiğini hissetti. Dalgaları dinleyerek, havuzun üzerine çömelmiş halde derin düşüncelere daldı.</p>

  <p>Ama Andrew deniz yükseliyor, diye bağırdı, bunun üzerine Nancy sığ dalgaları sıçratarak kıyıya atladı ve hızla hareket etme arzusuyla sahilde koşarak aceleyle bir kayanın arkasına geçti ki orada – aman Tanrım, birbirlerinin kollarındaki Paul ile Minta galiba öpüşüyorlardı. Öfkelendi, kızdı. Andrew İle birlikte bu konuda tek bir söz söylemeden sessizce ayakkabılarını ve çoraplarını giydiler. Aslında biraz da birbirlerine kızmışlardı. O kereviti, veya her ne idiyse onu, gördüğünde bana seslenebilirdin, diye homurdandı Andrew. Ama ikisi de bunun kendi suçları olmadığını düşünüyorlardı. Bu tatsız, can sıkıcı olayın olmasını onlar istememişlerdi. Yine de Andrew’u Nancy’nin kadın olması, Nancy’yi de Andrew’un erkek olması rahatsız etmişti, o yüzden ikisi de ayakkabılarını özenle bağlayıp, sıkı birer düğüm attı.</p>

  <p>Tam kayalığın tepesine tırmanmışlardı ki Minta büyükannesinin broşunu kaybettiğini haykırdı –büyükannesinin broşunu, sahip olduğu tek takıyı– İncili bir salkımsöğüt biçimindeydi (herhalde hatırlıyorlardı). Görmüş olmalısınız, dedi, yanaklarından gözyaşları süzülürken, büyükannesinin ömrünün son gününe kadar şapkasını tutturmak için taktığı broştu o. Şimdi onu kaybetmişti. Onun yerine keşke herhangi başka bir şeyi kaybetseydi! Geri dönüp onu arayacaktı. Hepsi birlikte geri döndüler. Kumları eşelediler; taradılar, baktılar. Başları öne eğikti, kısa kısa ve ters konuşuyorlardı. Paul Rayley deli gibi üzerine oturdukları kayanın etrafını arıyordu. Bir broş yüzünden bu kadar şamata çıkarmak hiç olmuyor, diye düşündü Andrew, Paul ona “burasıyla şurası arasını” iyice aramasını söylerken. Sular hızla yükseliyordu. Az sonra o oturdukları yeri deniz kaplayacaktı. Artık onu bulmalarının hiç imkânı yoktu. “Burada mahsur kalacağız!” diye haykırdı Minta, ansızın dehşete kapılarak. Sanki öyle bir tehlike vardı da! Yine şu boğa hikâyesi gibi olmuştu – duygularını hiç denetleyemiyor, diye düşündü Andrew. Kadınlar denetleyemiyorlardı. Zavallı Paul’un onu yatıştırması gerekmişti. Erkekler (Andrew ile Paul, her zamankinden farklı olarak hemen erkekçe davranmaya başlamışlardı) aralarında konuşup oturdukları yere Rayley’nin elindeki sopayı dikmeye ve sular çekildiğinde yeniden gelip aramaya karar verdiler Şu anda yapılabilecek başka bir şey yoktu. Eğer broş oradaysa, sabah da hâlâ orada olur, diye avuttular Minta’yı ama o kayalığın tepesine kadar hıçkırarak ağlamaya devam etti. O büyükannesinin broşuydu, her şeyi kaybetmeye katlanırdı ama ona katlanamazdı; yine de Nancy’ye, Minta broşu kaybettiğine üzülse de sadece onun için ağlamıyor gibi geldi. Başka bir şey için ağlıyordu. Hepimiz oturup ağlayabiliriz, diye düşündü. Ama ne için olduğunu bilmiyordu.</p>

  <p>Paul ile Minta önden birlikte gidiyorlardı ve Paul onu avutuyor, kendisinin kaybolan şeyleri bulmakla ünlü olduğunu anlatıyordu. Küçük bir çocukken bir keresinde bir altın saat bulmuştu. Gün ağarırken kalkacaktı, broşu bulacağından emindi. O sırada hava hâlâ karanlık, kendisi de sahilde yalnız olacağından bu iş biraz tehlikeli olacak gibi geldi. Ama yine de Minta’ya onu kesinlikle bulacağını söyledi, o ise şafakta kalkmasını asla istemediğini söyledi: Broş kaybolmuştu: Bundan emindi: O öğleden sonra onu taktığında kötü bir şey olacağı içine doğmuştu. Paul içinden ona söylememeye ama herkes hâlâ uykudayken şafakla birlikte evden gizlice çıkmaya ve eğer broşu bulamazsa, Edinburgh’a gidip ona tıpkı eskisine benzeyen, hatta daha güzel bir broş almaya karar verdi. Nelere kadir olduğunu kanıtlayacaktı. Tepeye gelip aşağıdaki kasabanın ışıklarını gördüklerinde, aniden birer birer yanan ışıklar Paul’a gelecekte kendisine olacak şeyler gibi göründü – evliliği, çocukları, evi; yüksek çalılıklarla gölgelenen ana yola çıktıklarında da yine birlikte nasıl inzivaya çekileceklerini ve kendisi hep önde yol göstererek, o da (tıpkı şimdi olduğu gibi) hemen arkasında, nasıl hep birlikte yürüyeceklerini düşündü. Kavşaktan dönerlerken ne muhteşem bir şey yaşadığını ve bunu mutlaka birine, tabii ki Mrs. Ramsay’ye, anlatması gerektiğini düşündü, çünkü nereye gittiğini ve ne yaptığını düşününce soluğu kesiliyordu. Minta’ya evlenme teklif ettiğinde hayatının en zor anını yaşamıştı. Doğru Mrs. Ramsay’ye gidecekti, çünkü bir şekilde ona bunu yaptıran kişi oymuş gibi geliyordu. Ona istediği her şeyi yapabilirmiş duygusunu veren oydu. Başka kimse onu ciddiye almıyordu. Oysa o, onu istediği her şeyi yapabileceğine inandırmıştı. Bütün gün (tek kelime etmemiş olmasına karşın) “Evet, yapabilirsin. Sana inanıyorum. Senden bunu bekliyorum,” der gibi kendisini izleyen bakışlarını üzerinde hissetmişti. Bütün gün ona böyle hissettirmişti, geri döner dönmez de (koyun üzerindeki evin ışıklarını aradı) derhal ona gidecek ve “Yaptım Mrs. Ramsay; sayenizde” diyecekti. Eve çıkan yola döndüklerinde üst katlardaki pencerelerde hareket eden ışıklar gördü. O halde çok gecikmiş olmalıydılar. Herkes akşam yemeğine hazırlanıyordu. Ev apaydınlıktı, karanlıktan sonra bu ışıklar gözlerini kamaştırdı ve yolda yürürken içinden çocukça, ışıklar; ışıklar, ışıklar dedi; eve girdiklerinde oldukça donuk bir yüzle çevresine bakınırken sersemlemiş gibi hâlâ ışıklar, ışıklar; ışıklar diye tekrar ediyordu. Aman Tanrım, dedi kendi kendine, elini kravatına götürerek, kendimi gülünç duruma düşürmemeliyim.)</p>

  <h2>15</h2>

  <p>“Evet,” dedi Prue annesinin sorusunu düşünüp cevaplarken, “sanırım Nancy de yanlarındaydı.”</p>

  <h2>16</h2>

  <p>İyi o zaman, anlaşılan Nancy de yanlarındaymış, diye düşündü Mrs. Ramsay, elindeki fırçayı bırakıp tarağını alır, kapının tıklaması üzerine “Girin” der (Jasper ile Rose odaya girdiler) ve Nancy’nin yanlarında olmasının başlarına herhangi bir şeyin gelmiş olması ihtimalini azalttığını mı çoğalttığını mı düşünürken; azaltmıştır, dedi içinden. Büyük çapta bir felaket olması ihtimalinin çok düşük olması dışında bu düşüncesinin hiçbir mantığı yoktu. Ama hepsi birden boğulmuş olamazlardı ya. Ve eski hasmı hayatın karşısında kendisini yeniden yalnız hissetti.</p>

  <p>Jasper ile Rose, Mildred’ın yemeği bekleteyim mi diye sorduğunu söylediler.</p>

  <p>“İngiltere Kraliçesi için bile olmaz,” dedi Mrs. Ramsay üzerine basa basa.</p>

  <p>“Meksika İmparatoriçesi için bile olmaz,” diye ekledi Jasper’a gülerek; çünkü annesinin kusuru ona da geçmişti: onda da abartma huyu vardı.</p>

  <p>Jasper bu mesajı götürürken Rose da isterse annesine takacağı mücevherleri seçme konusunda yardımcı olabilirdi. Yemek yiyecek on beş kişi varken, hiçbir şey sonsuza kadar bekletilemezdi. Artık bu kadar geciktikleri için yavaş yavaş onlara kızmaya başlıyordu; düşüncesizlik yapmışlardı, onları merak ediyordu ama daha da çok gecikmek için yemeğin özellikle güzel geçmesini istediği tam da bu geceyi seçtiklerine kızıyordu, çünkü sonunda William Bankes de onlarda yemeğe kalmaya razı olmuştu ve yemekte Mildred’ın şaheseri Boeuf en Daube vardı. Her şey yemeklerin tam zamanında sunulmasına bağlıydı. Et, defne yaprağı ve şarap – hepsi belli bir kıvamda pişirilmeliydi. Bekletmek diye bir şey söz konusu olamazdı. Ama tabii tam da bu gece dışarı çıkacakları tutmuştu ve geç kalmışlardı ve mesajlar gelmişti, yemeklerin sıcak tutulması gerekmişti: Boeuf en Daube mahvolacaktı.</p>

  <p>Jasper opal bir kolye önerdi, Rose da altın bir kolye. Siyah elbisesinin üzerinde hangisi daha iyi dururdu? Sahiden hangisi, dedi Mrs. Ramsay dalgın dalgın, aynada (yüzüne bakmaktan kaçınıp) boynuna ve omuzlarına bakarak. Sonra, çocuklar takıları karıştırırken pencereden dışarı, her zaman hoşuna giden bir manzaraya baktı – kargalar hangi ağaca konacaklarına karar vermeye çalışıyorlardı. Her seferinde sanki fikir değiştiriyorlar ve yeniden havalanıyorlardı, çünkü ona öyle geliyordu ki, yaşlı karga, baba karga, ona yaşlı Joseph adını takmıştı, çok zor ve huysuz bir kuştu. Kanadındaki tüylerinin yarısı olmayan pejmürde, yaşlı bir kuştu. Bir meyhanenin önünde borazan çalarken gördüğü o silindir şapkalı kılıksız adama benziyordu.</p>

  <p>“Bakın!” dedi gülerek. Kavgaya başlamışlardı, Joseph ile Mary kavga ediyorlardı. Neyse, sonunda topluca havalandılar ve kara kanatlarıyla havayı itip mükemmel palalar biçiminde parçalara ayırdılar. Kanatlarının giderek hızlanan hareketi –bunu asla tam istediği şekilde tanımlayamıyordu– ona en hoş gelen şeydi. Şuna bak dedi Rose’a, Rose’un daha net biçimde görebileceğini umarak. Çünkü çocukları genellikle insanın kendi algılarını biraz daha ileri taşıyordu.</p>

  <p>Ama hangisini takacaktı? Önlerinde bütün mücevher tepsileri açık duruyordu. İtalyan altın kolye mi, James Amca’nın Hindistan’dan getirdiği opal kolye mi; yoksa ametistlerini mi takmalıydı?</p>

  <p>“Seçin canlarım, hadi seçin,” dedi acele etmelerini umarak.</p>

  <p>Ama seçmek için düşünmelerine izin verdi: Özellikle de Rose’un mücevherlerin birini bırakıp, ötekini almasına ve hepsini teker teker siyah elbisesinin üzerinde denemesine izin verdi, çünkü her akşam yaşanan bu küçük seremoninin Rose’un en sevdiği şey olduğunu biliyordu. Annesinin ne takacağını seçmeye bu kadar büyük önem vermesinin kendine ait gizli bir sebebi vardı. Acaba sebebi ne, diye düşündü Mrs. Ramsay, Rose’un seçtiği kolyenin klipsini kapatması için kıpırdamadan dururken kendi geçmişine giderek ve insanın Rose’un yaşındayken annesine karşı duyduğu derinlerde gömülü, sözsüz bir duygu ararken. İnsanın kendine karşı duyduğu bütün duygular gibi bu da hüzünlendiriyor diye düşündü Mrs. Ramsay. Bunun karşılığında verilebilecek şey o kadar yetersizdi ki; Rose’un hissettiği, kendisinin aslında nasıl biri olduğuyla tamamen orantısız bir şeydi. Ama Rose büyüyecekti; ve Rose bu derin duygularıyla herhalde acı çekecekti diye düşündü ve artık hazır olduğunu, birlikte aşağı ineceklerini, bir beyefendi olduğu için Jasper’ın kolunu vermesi, Rose’un da mendilini (mendili ona verdi) tutması gerektiğini söyledi. Başka? A, evet, serin olabilirdi: Bir de şalım. Haydi bana bir şal seç dedi, çünkü bu acı çekmeye yazgılı olan Rose’un hoşuna gidecekti, “işte,” dedi sahanlıktaki pencerenin yanında durarak, “işte yine oradalar.” Joseph başka bir ağacın tepesine konmuştu. “Sence,” dedi Jasper’a, “kanatlarının kırılmasına üzülmüyorlar mıdır?” Niye zavallı ihtiyar Joseph ile Mary’yi vurmak istiyordu? Jasper merdivenlerde biraz yavaşladı ve kendini azarlanmış hissetti, ama çok aldırmadı, çünkü annesi kuş vurmanın zevkini anlamıyordu; bir şey hissetmediklerini de; annesi olarak o, dünyanın bambaşka bir bölümünde yaşıyordu, ama onun Mary ile Joseph hakkında uydurduğu hikâyeleri seviyordu. Bu hikâyeler onu güldürüyordu. Ama onların Mary ile Joseph olduklarını ne biliyordu? Her gece aynı ağaca aynı kuşların geldiğini mi sanıyordu? Ama o anda birden, bütün yetişkinler gibi, annesi ona olan ilgisini kaybetti. Holdeki bir takırtıyı dinliyordu.</p>

  <p>“Dönmüşler!” diye bağırdı, aynı anda da rahatlamaktan çok kızgınlık duydu. Sonra da acaba oldu mu diye merak etti. Aşağı inecekti ve ona anlatacaklardı – ama hayır. Etrafta o kadar insan varken hiçbir şey anlatamazlardı. O yüzden aşağı inip yemeği başlatmalı ve beklemeliydi. Ve salonda toplanmış halkına yukarıdan bakan ve aralarına inerek sundukları saygıyı sessizce onaylayan, sadakatlerini ve önünde eğilmelerini (önünden geçerken Paul'un kılı bile kıpırdamadı ve önüne bakmaya devam etti) kabul eden bir kraliçe gibi aşağıya indi, salonu geçti ve sanki söyleyemedikleri şeyleri, yani güzelliği karşısında duydukları hayranlığı kabul ediyormuş gibi başıyla hafifçe selam verdi.</p>

  <p>Ama birden durdu. Bir yanık kokusu vardı. Boeuf en Daube’un dibinin tutmasına izin vermiş olabilirler mi? Tanrım, umarım öyle bir şey olmamıştır diye düşünürken, gongun büyük madeni sesi büyük bir ciddiyetle, otoriteyle, çatılarda, yatak odalarında, kendilerine ait kuytularda, okuyan, yazan, son anda saçını düzelten, giysisinin düğmelerini ilikleyen herkesin bütün o işleri bırakıp, ellerindeki eşyaları banyo masalarına, tuvalet masalarına, romanları ve çok özel günlükleri yatak başlarındaki komodinlere koyup akşam yemeği için yemek odasında toplanmaları gerektiğini ilan etti.</p>

  <h2>17</h2>

  <p>Hayatımı nasıl geçirmişim, diye düşündü Mrs. Ramsay masanın başındaki yerini alıp beyaz daireler oluşturan bütün o tabaklara bakarak. “William, siz yanıma oturun,” dedi. “Lily,” dedi bezgince, “sen de şuraya.” Onlarda o vardı –Paul Rayley ile Minta Doyle’da– kendisinde ise sadece bu – sonsuz uzunlukta bir masa ve tabaklarla bıçaklar. Masanın öbür ucunda kocası oturuyordu, sandalyesine çökmüş, surat asıyordu. Neye? Bilmiyordu. Umurunda da değildi. Ona karşı nasıl olup da bir duygu veya şefkat besleyebildiğini anlayamıyordu. Tabaklara çorba koyarken sanki her şeyi geride bırakmış, her şeyin içinden geçmiş, her şeyin dışına çıkmış gibiydi, sanki bir girdap vardı –orada– ve insan onun içinde de kalabilirdi, dışında da, ama o dışındaydı. Hepsi sona erdi, diye düşündü, birbiri ardına herkes, Charles Tansley –“Şuraya oturun lütfen,” dedi– Augustus Carmichael gelip masaya otururken. Ve aynı sırada durup birinin ona bir cevap vermesini, bir şey olmasını bekledi. Ama bu, diye düşündü çorbayı tabaklara koyarken, insanın söyleyebileceği bir şey değil ki.</p>

  <p>Aradaki uyumsuzluğa hayret ederek – düşündüğü oydu, yaptığı ise bu – tabaklara çorba koymak – çok daha güçlü bir biçimde girdabın dışında olduğunu hissetti; ya da sanki bir gölge düşmüştü ve renkler kaybolunca artık her şeyi olduğu gibi görüyordu. Oda (etrafına bakındı) çok bakımsızdı. Hiçbir yerde bir güzellik yoktu. Mr. Tansley’ye bakmaktan çekindi. Hiçbir şey kaynaşmış gibi görünmüyordu. Herkes ayrı oturuyordu. Tüm bunları kaynaştırma, akıtma ve yaratma işi ona düşüyordu. Yeniden içinde hiçbir düşmanlık duymadan sadece bir gerçek olarak erkeklerin kısırlığını hissetti, çünkü bunu o yapmasa hiç kimse yapmayacaktı, o yüzden durmuş bir saati sallar gibi şöyle bir silkindi ve saatin çalışmaya başlaması gibi içindeki o eski nabız yeniden atmaya başladı – bir, iki, üç, bir, iki, üç. Ve öylece dinledi, zayıf bir ateşi gazeteyle korur gibi, hâlâ zayıf atan bu nabzı korumaya ve canlandırmaya çalışarak saymaya devam etti. Öyle olsun bakalım dedi sonunda, William Bankes’e dönüp yavaşça ona doğru eğilerek – zavallı adam! Ne karısı ne çocukları vardı, bu gece hariç her gece evinde yemeğini tek başına yiyordu; ona acıdığı için, hayat da artık içinde yeniden canlandığından, rüzgârın yelkenleri şişirdiğini gören, oysa tekrar denize açılmayı pek istemeyen ve teknesi batmış olsaydı nasıl suyun girdabında dönecek, dönecek ve sonunda denizin dibinde dinlenecek olduğunu düşleyen bir gemici gibi, bezginlik duysa da tekrar işe koyuldu.</p>

  <p>William Bankes’e, “Mektuplarınızı gördünüz mü? Sizin için girişe bırakmalarını söylemiştim,” dedi.</p>

  <p>Lily Briscoe onun, gidenin arkasından gitmenin imkânsız olduğu, ama geride kalanların bu gidişi ürpererek, en azından bakışlarıyla ufukta yelkenleri kaybolana kadar izlenen bir gemi gibi izlemek istedikleri, kimseye ait olmayan o bilinmeyen yere doğru sürüklenişini izledi.</p>

  <p>Ne kadar yaşlanmış görünüyor, diye düşündü Lily, ne kadar bezgin ve ne kadar uzak. Ama sonra gülümseyerek William Bankes’e doğru döndüğünde, sanki o gemi geri dönmüş ve yelkenlerine yeniden güneş vurmuş gibi ferahlayan Lily, biraz da eğlenerek niye ona acıyor ki, diye geçirdi içinden. Çünkü ona mektuplarının girişte olduğunu söylerken verdiği izlenim buydu. Sanki zavallı Mr. Bankes, der gibiydi, sanki bezginliğinin bir sebebi de insanlara acımasıydı ve İçindeki hayat, yaşama kararlılığı sanki acıma duygusu tarafından harekete geçiriliyordu. Ama bu doğru değil, diye düşündü Lily; bu da onun yanlış değerlendirmelerinden biriydi ve başkalarının ihtiyaçlarından değil, onun kendine ait bir ihtiyacından kaynaklanıyordu. Mr. Bankes hiç de acınacak biri değildi. Onun işi var, dedi Lily kendi kendine. Birden, sanki bir hazine bulmuş gibi, kendisinin de bir işi olduğunu hatırladı. Kısacık bir an gözünün önüne tablosu geldi ve evet, diye düşündü, ağacı biraz daha ortaya getirmeliyim; o zaman o garip boşluktan kurtulmuş olurum. Öyle yapacağım. Kafamı meşgul eden şey buydu. Kendisine ağacın yerini değiştirmeyi hatırlatsın diye uzanıp tuzluğu aldı ve masa örtüsündeki bir çiçek deseninin üzerine koydu.</p>

  <p>“İnsana postadan nadiren almaya değecek bir şey çıktığı halde, sürekli mektup peşinde olmak ne garip,” dedi Mr. Bankes.</p>

  <p>Ne manasız şeyler konuşuyorlar, diye düşündü Charles Tansley (arkası pencereye dönük, dışarıda görünen manzaranın tam ortasında Lily’nin karşısında oturuyordu), kaşığını, Lily sanki yemeğini yediğinden emin olmak istermiş gibi diye düşündü, tertemiz sıyırdığı tabağının tam ortasına bırakırken. Yaptığı her şeyde sınırlı bir aynılık, çıplak bir sevimsizlik vardı. Ama yine de, gerçek şuydu ki, insan birine bakınca ondan hoşlanmaması imkânsızdı. Lily de onun gözlerini beğeniyordu; gözleri maviydi, çukurdu, ürkütücüydü.</p>

  <p>“Siz çok mektup yazar mısınız Mr. Tansley?” diye sordu Mrs. Ramsay, Lily’ye göre ona da acıyarak; çünkü Mrs. Ramsay öyle biriydi –erkeklere hep bir şeyleri eksikmiş gibi acırdı– kadınlara sanki bir şeyleri varmış gibi asla acımazdı. Mr. Tansley kısaca annesine yazdığını, onun dışında sanırsa ayda bir bile mektup yazmadığını söyledi.</p>

  <p>Çünkü bu insanların konuşmasını istedikleri saçma konularda konuşmayacaktı. Bu budala kadınların lütfedip kendisiyle konuşmalarına izin verecek değildi. Odasında kitap okuyordu, ama şimdi aşağı inmişti ve ona her şey budalaca, yapay ve boş görünüyordu. Niye giyinmişlerdi ki? Kendisi gündelik giysileriyle gelmişti. Giyecek şık bir giysisi yoktu. “İnsana postadan nadiren almaya değecek bir şey çıkar” – hep bu tarz şeyler söylüyorlardı. Erkeklere bu tarz şeyler söyletiyorlardı. Evet, çok doğru diye düşündü. Yıllar geçiyor onlara almaya değecek hiçbir şey gelmiyordu. Sadece konuşuyor, konuşuyor konuşuyor yiyor, yiyor, yiyorlardı. Hepsi kadınların suçuydu. Bütün o “çekicilikleri”, bütün o budalalıklarıyla uygar olmayı imkânsız kılan onlardı.</p>

  <p>“Yarın Fener’e gidilmeyecek Mrs. Ramsay,” dedi, kendi varlığını hissettirmek isteyerek. Ondan hoşlanıyordu; ona hayrandı; o kanal işçisinin ona nasıl baktığı hâlâ aklından çıkmamıştı; ama yine de kendi varlığını ortaya koymasının gerekliliğini hissediyordu.</p>

  <p>Lily Briscoe onun gözlerine rağmen –ama şunun burnuna baksana, ellerine baksana– tanıdığı en sevimsiz insan olduğunu düşündü. Öyleyse niye onun söylediklerine aldırıyordu? Kadınlar yazamaz, kadınlar resim yapamaz – onun böyle söylemesinin ne önemi vardı, çünkü açıkça belliydi ki buna gerçekten inanmıyordu, ama böyle söylemek ona bir şekilde iyi geliyordu ve o yüzden söylüyordu. Neden tüm varlığı rüzgâr karşısındaki mısırlar gibi eğiliyor ve bu alçalmadan sonra sadece büyük ve acı veren bir çabayla ayağa kalkabiliyordu? Bu çabayı yine göstermek zorundaydı. Masa örtüsündeki dal var; benim resmim var; ağacı ortaya taşımalıyım; önemli olan bu – başka hiçbir şey değil. Buna tutunsa olmaz mıydı, diye sordu kendine ve sükûnetini kaybetmese, tartışmasa; istiyorsa da intikamını ona gülerek alsa?</p>

  <p>“Ah, Mr. Tansley,” dedi, “lütfen beni de Fener’e götürün. Bu o kadar hoşuma gider ki.”</p>

  <p>Lily, onun kolayca fark edebildiği yalanlar söylüyordu. Bir nedenle, canını sıkmak için kastetmediği şeyleri söylüyordu. Ona gülüyordu. Üzerinde flanel pantolonu vardı. Başka pantolonu yoktu. Kendini çok kaba saba, soyutlanmış ve yalnız hissediyordu. Bir nedenle Lily’nin kendisiyle eğlendiğini biliyordu; aslında onunla Fener’e gitmek istemiyordu; ondan hiç hoşlanmıyordu: Prue Ramsay de öyle; hepsi öyle. Ama kadınlar tarafından gülünç duruma düşürülecek değildi, o yüzden sandalyesinde kasten döndü, pencereden dışarı baktı ve birden, gayet kaba bir biçimde, yarın havanın Lily için fazla sert olacağını söyledi. Onu deniz tutardı.</p>

  <p>Mrs. Ramsay’nin yanında kendisini böyle konuşturduğu için Lily’ye sinir oluyordu. Keşke odamda yalnız kalıp kitaplarımın arasında çalışabilsem diye düşündü. Orada kendini rahat hissediyordu. Üstelik kimseden tek kuruş borç almamıştı; on beş yaşından beri babasına tek kuruşa mal olmamıştı; evdekilere biriktirdiği paralarla yardımcı olmuştu; kız kardeşini okutuyordu. Yine de keşke Miss Briscoe’ya uygun bir cevap verebilmeyi bilseydi; keşke ağzından birden o laf çıkmasaydı: “Sizi deniz tutar.” Keşke Mrs. Ramsay’ye tatsız biri olmadığını gösterecek bir şey söylemek aklına gelseydi. Çünkü hepsi onu öyle sanıyordu. Ona döndü. Ama Mrs. Ramsay, William Bankes ile hiç tanımadığı insanlar hakkında konuşuyordu.</p>

  <p>William Bankes ile yaptığı konuşmayı kısa bir an keserek “Evet, kaldır,” dedi hizmetçiye. “Onu son gördüğümden bu yana on beş –yo, yirmi yıl– geçmiş olmalı,” diyordu, sanki konuştukları şey çok ilginçmiş de tek bir saniye bile kaybedemezmiş gibi sırtını ona dönerek. Demek Mr. Bankes bu gece ondan haber almıştı! Carrie hâlâ Marlow’da mı yaşıyordu, her şey hâlâ aynı mıydı? Ah, dün gibi hatırlıyordu –ırmakta gezdiklerini, ne çok üşüdüklerini. Ama Manning’ler bir plan yapınca ona sadık kalırlardı. Herbert’ın ırmak kıyısında bir eşekarısını çay kaşığıyla nasıl öldürdüğünü asla unutamazdı! Mrs. Ramsay yirmi yıl önce Thames Irmağının kıyısındaki o evin oturma odasındaki masaların ve sandalyelerin arasında bir hayalet gibi dolaşırken, çok, ama çok üşümüş olduğu o günün hâlâ devam ettiğini düşünüyordu; ama artık oralara bir hayalet gibi gitmişti; bu da onu büyülüyordu, sanki aradan geçen bütün bu yıllar boyunca kendisi değişirken o özel gün artık donmuş ve güzel bir gün olarak hep orada kalmış gibiydi. Mektubu yazan Carrie’nin kendisi miydi, diye sordu.</p>

  <p>“Evet. Yeni bir bilardo odası yaptırıyorlarmış,” dedi Mr. Bankes. Hayır! Hayır! Bu söz konusu bile olamazdı! Yeni bir bilardo odası yaptırmak! Bu ona imkânsız gibi geldi.</p>

  <p>Mr. Bankes neyin bu kadar garip olduğunu anlayamadı. Durumları gayet iyiydi. Carrie’ye sevgilerini iletsin miydi?</p>

  <p>“Ah,” dedi Mrs. Ramsay irkilerek, “Hayır,” diye ekledi, bir bilardo odası yaptıran bu yeni Carrie’yi tanımadığını düşünerek. Ama hâlâ orada hayata devam ediyor olmaları ne kadar garip diye yineledi, Mr. Bankes’in hoşuna giden bir tavırla. Bunca yıldır kendisi onları tek bir kezden fazla düşünmediği halde, onların yıllardır yaşayabildiklerini düşünmek olağanüstü bir şeydi. Aynı zaman zarfında kendi hayatında neler neler olmuştu. Ama belki Carrie Manning de onu hiç düşünmemişti. Bu garip ve tatsız bir düşünceydi.</p>

  <p>“Bir süre sonra yollar ayrılıyor” dedi Mr. Bankes, oysa bunu derken içini bir memnuniyet duygusu kaplamıştı, çünkü ne de olsa kendisi hem Manning’leri hem de Ramsay’leri tanıyordu. Kaşığını bırakıp tıraşlı dudaklarını özenle silerken kendisinin yolunun ayrılmadığını düşündü. Ama belki de ben bu konuda biraz sıra dışıyım dedi içinden; çünkü o kendisini hiç değişmeyen bir rutine mahkûm etmemişti. Bütün çevrelerde dostları vardı… Bu noktada Mrs. Ramsay hizmetçiye yemeği sıcak tutmasını söylediği için konuşmayı bölmek zorunda kaldı. İşte bu yüzden yalnız yemeyi tercih ediyordu. Bu tür bölünmeler onu rahatsız ediyordu. Eh, dedi içinden Mr. Bankes, son derece nazik tavrını hiç bozmadan ve tıpkı işe ara verdiği bir sırada güzelce parlatılmış ve kullanılmaya hazır bir aleti inceleyen bir tamirci gibi sol elinin parmaklarını masa örtüsüne yayarak, dostları insandan böyle fedakârlıklar yapmasını istiyor. Gelmeyi reddetmiş olsaydı onu üzecekti. Ama geldiğine değmemişti. Yemeğini yalnız yeseydi, şimdiye kadar yemeğin çoktan bitmiş, sıranın çalışmaya gelmiş olacağını düşündü eline bakarak. Evet, dedi içinden, bu feci bir zaman kaybı. Çocuklar hâlâ gelmeye devam ediyorlardı. “Biriniz Roger’ın odasına çıkıversenize,” diyordu Mrs. Ramsay. Ne kadar boş şeylerdi bunlar, ötekiyle –çalışmakla– karşılaştırıldığında ne kadar sıkıcı, diye düşündü. İşte oturmuş parmaklarıyla masada tempo tutuyordu, oysa onun yerine şu anda – birden yaptığı çalışmayı kuşbakışı gözünün önüne getirdi. Gerçekten de ne büyük zaman kaybıydı! Yine de, diye geçirdi içinden, o benim en eski dostlarımdan biri. Ben de ona olan düşkünlüğümle onun. Oysa şu anda varlığı ona kesinlikle hiçbir şey ifade etmiyordu: Güzelliği hiçbir şey ifade etmiyordu; küçük oğluyla pencerede oturması da –hiçbir şey, hiçbir şey. Sadece yalnız kalmak ve eline kitabını almak istiyordu. Kendini rahatsız hissediyordu; onun yanında oturup da hiçbir şey hissetmediği için kendisini hain gibi hissediyordu. İşin gerçeği aile yaşamından hoşlanmıyor olmasıydı. İnsan işte böyle durumlarda kendisine insan ne için yaşar diye soruyordu. İnsan niye insan ırkı yürüsün diye bu kadar zahmete katlanıyordu? Bu çok mu istenen bir şeydi? Tür olarak çok mu çekiciyiz? Şu dağınık oğlanlara bakınca pek de öyle olmadığını düşündü. En sevdiği çocuk olan Cam herhalde uyumuştu. Budalaca sorular, boş sorular; insanın yapacak işi olduğunda kendisine asla sormadığı sorular. İnsan yaşamı bu mu? insan yaşamı şu mu? Bunları düşünmeye hiç vakti olmuyordu. Ama burada kendine bu tarz soruları soruyordu, çünkü Mrs. Ramsay hizmetçilere emirler veriyordu, çünkü aynı zamanda Mrs. Ramsay’nin, Carrie Manning’in hâlâ var olduğunu öğrenmesine şaşırması, dostlukların, hatta en sağlam olanların bile geçici olması onu sarsmıştı. İnsanların yolları ayrılıyor. Kendisini yine kınadı. Mrs. Ramsay’nin yanında oturuyordu ama ona söyleyecek hiçbir şeyi yoktu.</p>

  <p>“Özür dilerim,” dedi Mrs. Ramsay sonunda ona dönerek. Mr. Bankes kendisini ıslandıktan sonra kuruyup kaskatı kesildiği için ayağa zor giyilen bir çift çizme gibi sert ve kısır hissetti. Ama ayaklar zorlanarak da olsa çizmelere sokulmalıydı. Kendisini konuşmaya zorlamalıydı. Dikkatli olmazsa, ihanetini, ona hiç önem vermediğini anlayabilirdi, bu da hiç hoş olmaz diye düşündü. O yüzden başını nazikçe ona doğru eğdi.</p>

  <p>“Bu hengâmede yemek yemek hiç hoşunuza gitmiyordur,” dedi Mrs. Ramsay, dikkatinin dağıldığı durumlarda hep yaptığı gibi görgü kurallarına sığınarak. Dil karmaşası yaşanan bir toplantıda başkanın birliği sağlamak için herkes Fransızca konuşacak demesi gibi bir şeydi bu. Konuşulan kötü bir Fransızca olabilir; Fransızcada konuşanın ifade etmek istediği düşünceleri karşılayan sözcükler bulunmayabilir; ama yine de Fransızca konuşmak belli bir düzen, bir tektiplik sağlar. Ona aynı dilde cevap veren Mr. Bankes, “Yo, hiç de değil,” dedi, ama bu dili hiç bilmeyen, hatta böyle tek heceli sözcüklerle konuşulduğunda bile anlamayan Mr. Tansley, bu sözlerin samimiyetsiz olduğundan kuşkulandı. Şu Ramsay’ler ne boş şeyler konuşuyorlardı; bu son örneğin hemen üzerine atlayıp ileride bir iki arkadaşına anlatmak üzere zihnine not etti. Evet, nelerden hoşlanıldığının konuşulduğu bir ortamda “Ramsay’lerde kalışım” ve onların konuştukları saçmalıkları alaycı bir şekilde anlatabilirdi. Bunu bir kere yapmaya değerdi, daha fazla değil. Kadınların da insanı çok sıktıklarını söylerdi. Tabii Ramsay güzel bir kadınla evlenip sekiz çocuk sahibi olarak hayatını mahvetmişti. Buna benzer şeyler söylerdi, ama şu anda, yanında boş bir sandalyeyle otururken ne söyleyeceğini toparlayamıyordu. Kafasında her şey bölük pörçüktü. Kendisini son derece, hatta bedensel olarak bile rahatsız hissediyordu. Biri ona kendi varlığını ortaya koyabilmesi için bir fırsat verse. Bunu öyle çok istiyordu ki, bir ona bir buna bakıyor, konuşmaların arasına girmek istiyor, ağzını bir açıyor bir kapatıyor ve sandalyesinde sürekli kıpırdayıp duruyordu. Balıkçılık sanayii üzerine konuşuyorlardı. Niye kimse ona fikrini sormuyordu? Balıkçılık sanayiinden ne anlardı ki onlar?</p>

  <p>Lily Briscoe her şeyi anlıyordu. Karşısında otururken sanki röntgenini çekmiş gibi bu genç adamın etinden oluşan sisin ardında karanlık bir şekilde yatan kaburgalarının ve kemiklerinin kendilerini gösterme arzusunu – konuşmaya dahil olmak için duyduğu yakıcı arzunun üzerine geleneklerin örttüğü o ince sisi görmemesi mümkün müydü? Ama, dedi kendi kendine, küçük Çinli gözlerini kısarak ve kadınları nasıl “yazamazlar, resim yapamazlar” diye küçümsediğini hatırlayarak, niye rahatlaması için ona yardım edeyim ki?</p>

  <p>Davranış kurallarında, (galiba) yedi numaralı kurala göre, bu gibi durumlarda, genç bir erkeğin gururunun, varlığını hissettirmek için duyduğu bu dayanılmaz arzunun kaburgalarını, uyluk kemiklerini gösterip rahatlamasına yardımcı olmanın, o sırada neyle ilgileniyor olursa olsun, o erkeğin karşısında oturan kadına düştüğünü biliyordu; tıpkı diye düşündü o kadınca adalet duygusuyla, diyelim metroda yangın çıksa, kadınlara yardım etmenin de erkeklerin görevi olması gibi. Öyle bir şey olursa, diye düşündü, tabii ki Mr. Tansley’nin beni dışarı çıkarmasını beklerim. Ama acaba ikimiz de üzerimize düşeni yapmazsak ne olur diye düşündü. Ve gülümseyerek öylece oturdu.</p>

  <p>“Fener’e gitmeyi düşünmüyorsun, değil mi Lily,” dedi Mrs. Ramsay. “Zavallı Mr. Langley’yi unutma; defalarca dünyayı dolaşmıştı, ama hiçbir seyahatinde kocamın onu Fener’e götürdüğünde olduğu kadar kötü olmamıştı. Siz iyi bir denizci misiniz Mr. Tansley?” diye sordu.</p>

  <p>Mr. Tansley çekicini kaldırdı: Havada salladı; ama çekici indirirken öyle bir kelebeğe böyle bir aletle vuramayacağını fark edip sadece onu hiç denizin tutmadığını söyledi. Ama bu cümlede tıpkı sıkıştırılmış barut gibi, büyükbabasının balıkçı olduğu; babasının eczacı olduğu; kendisinin bulunduğu yere dişiyle tırnağıyla geldiği; bununla gurur duyduğu; onun Charles Tansley olduğu – henüz kimsenin farkında olmadığı bu gerçeği herkesin bir gün öğreneceği iması vardı. Kaşlarını çatarak önüne bakıyordu. Yakında içinde patlayacak olan barutla yün balyaları veya elma küfeleri gibi havaya uçacak olan bu yumuşak, görgülü insanlara neredeyse acıyordu.</p>

  <p>Mrs. Ramsay kendisine, “Bu ateş denizlerinde boğuluyorum hayatım. Şu anın acısına bir merhem sürüp şuradaki genç adama bir şey söylemezsen, hayat kayalara bindirecek – aslında teknenin altına sürtünen kayaların sesini şimdiden duyabiliyorum. Sinirlerim yay gibi gerildi. Biraz daha gerilirse kopacak,” demiş gibi, ki sonuçta demiş kadar olmuştu – Mrs. Ramsay tüm bunları bakışlarıyla söylediğinde, Lily Briscoe, tabii ki yine yüz bilmem kaçıncı defa yaptığı o deneyi –karşındaki genç erkeğe nazik davranmazsan ne olur deneyini– bırakıp nezaket göstermek zorunda kaldı ve tabii ki hemen nazikçe “Beni de götürür müsünüz Mr. Tansley?” dedi.</p>

  <p>Lily’nin tavrındaki değişimi doğru değerlendiren Tansley –artık ona dostça davranmaya başlamıştı– kendisiyle ilgilenmeyi bıraktı ve Lily’ye onu bebekken nasıl tekneden denize attıklarını; babasının onu nasıl çıpayla çektiğini; yüzmeyi böyle öğrendiğini anlattı. Amcalarından birinin İskoçya açıklarındaki bir kayalıkta Fener bekçiliği yaptığını anlattı. Oraya fırtınada gitmişti. Bunu konuşmaların kesildiği bir anda yüksek sesle söyledi. Amcasıyla bir fırtınada nasıl Deniz Feneri’ne gittiklerini herkesin duyması gerekiyordu. Konuşma bu umut veren yola girince Mrs. Ramsay’nin duyduğu minneti hisseden Lily Briscoe (çünkü artık Mrs. Ramsay de birkaç laf edecek kadar rahatlamıştı), ah, diye geçirdi içinden, bunu sağlamak için ne büyük bir bedel ödedim ben. Dürüst davranmamıştı.</p>

  <p>Her zamanki numarasını yapmış, nazik davranmıştı. Tansley’yi asla tanımayacaktı. O da asla kendisini tanımayacaktı. İnsan ilişkilerinin hepsi böyle diye düşündü, en kötüsü de kadınlarla (Mr. Bankes hariç) erkekler arasındaki ilişkiydi. Bunlar kaçınılmaz olarak son derece samimiyetsiz ilişkiler diye düşündü. Sonra gözü, kendisine uyarı olarak örtüye koyduğu tuzluğa takıldı, ertesi gün ağacı biraz daha ortaya getireceğini hatırladı ve yarın resim yapacağını düşünerek o kadar keyiflendi ki, Mr. Tansley’nin söylediği bir şeye yüksek sesle güldü. Bırak istediği kadar konuşsun, dedi içinden.</p>

  <p>“Peki insanları Fener’de ne kadar yalnız bırakıyorlar?” diye sordu. O da anlattı. İnanılmaz derecede bilgiliydi. Tansley artık müteşekkir olduğuna, Lily’den hoşlandığına ve keyfi yerine geldiğine göre, diye düşündü Mrs. Ramsay, kendisi de içinde hiçbir gelecek kaygısı duymadan rahatça ve sakince dolaşılan o rüya ülkesine, o büyüleyici yere, yirmi yıl önce bıraktığı Manning’lerin Marlow’daki salonuna dönebilirdi. Onlara ne olduğunu biliyordu, kendisine de. Bu, iyi bir kitabı yeni baştan okumak gibi bir şeydi, çünkü olaylar yirmi yıl önce olduğundan, bu öykünün sonunu biliyordu, ama buradaki yemek masasından bile kaynağı belirsiz bir çağlayan gibi aşağı akmakta olan hayat orada durgundu ve iki yaka arasındaki bir göl gibi hareketsiz duruyordu. William Bankes, bilardo odası yaptırdıklarını söylemişti – bu mümkün müydü? William, Manning’ler hakkında konuşmayı sürdürür müydü? Sürdürmesini istiyordu. Ama hayır – bir nedenle artık o konudan söz edecek havadan çıkmıştı. Denedi. Ondan tepki alamadı. Onu zorlayamazdı. Hayal kırıklığına uğramıştı.</p>

  <p>“Çocuklar hiç adap bilmiyorlar,” dedi iç çekerek. William, dakikliğin yaş ilerleyene kadar elde edilemeyen küçük erdemlerden biri olduğunu söyledi.</p>

  <p>“O da olursa,” dedi Mrs. Ramsay boşluğu doldurmak için, William’ın giderek bir kız kurusu gibi olduğunu düşünüyordu. Yaptığı ihanetin, onun şu anda özel bir şey konuşmak istediğinin, ama kendisinin hiç o havada olmadığının bilincinde olan William Bankes, orada öylece oturup beklerken üzerine hayatın tatsızlığının çöktüğünü hissetti. Belki başkaları ilginç bir şeyler konuşuyorlardı. Ne diyorlardı?</p>

  <p>Balık mevsiminin kötü olduğunu; adamların göç ettiklerini söylüyorlardı. Ücretlerden ve işsizlikten konuşuyorlardı. Genç adam hükümeti kötülüyordu. Özel yaşam tatsızlaştığında böyle bir şeye takılmanın ne kadar rahatlatıcı olduğunu düşünen William Bankes, onun “mevcut hükümetin en rezil işlerinden biri” diye bir şeyden söz ettiğini duydu. Lily dinliyordu; Mrs. Ramsay dinliyordu; hepsi dinliyordu. Ama şimdiden sıkılmış olan Lily bir şeyin eksik olduğunu düşünüyordu; Mr. Bankes bir şeyin eksik olduğunu düşünüyordu. Şalına sarınan Mrs. Ramsay de bir şeyin eksik olduğunu düşünüyordu. Başını uzatıp dinleyen herkes “Umarım aklımdan geçenler ortaya çıkmaz” diye düşünüyordu, çünkü hepsi “Demek diğerleri böyle düşünüyor. Hükümetin balıkçılar konusunda yaptıklarına öfkeleniyor ve kızıyor. Oysa ben hiçbir şey hissetmiyorum” diye düşünüyordu. Ama belki de, diye düşündü Mr. Tansley’ye bakınca Air. Bankes, adamımız budur. İnsan hep o adamı bekliyordu. Hep öyle bir ihtimal vardı. Önder her an ortaya çıkabilirdi; dâhi adam, siyasette de başka şeylerde de. Muhtemelen bizim gibi eski kafalılara çok sevimsiz gelecek diye düşündü Mr. Bankes, elinden gelen hoşgörüyü göstermeye çalışarak, çünkü omurgasındaki tüm sinirler ayağa kalkmış gibi tuhaf bir fiziksel duygu yüzünden kısmen kendisini, kısmen ve daha büyük olasılıkla da çalışmalarını, bakış açışını ve bilimini korumak için tetikte olduğunu fark ediyordu; o yüzden de tam anlamıyla açık fikirli veya bütünüyle adil değildi, çünkü Mr. Tansley, hayatınızı boşa harcamışsınız der gibiydi. Yanılıyorsunuz. Zavallı eski kafalılar, hepiniz zamanın gerisinde kalmışsınız. Bu genç adam kendinden fazla emin görünüyordu; kabaydı. Ama Mr. Bankes yine de kendisine gözlemesini söyledi, adamın cesareti vardı; yeteneği vardı; olaylar hakkındaki bilgisi kusursuzdu. Tansley hükümeti kötülerken, muhtemelen, diye düşündü Mr. Bankes, söylediklerinde oldukça doğruluk payı var.</p>

  <p>“Söylesenize…” dedi. Böylece siyasal bir tartışmaya girdiler ve Lily masa örtüsündeki yaprağa baktı; Mrs. Ramsay de bu tartışmayı tümüyle iki erkeğe bırakarak niye bu konuşmalardan bu kadar sıkıldığını sordu kendine ve masanın öteki ucunda oturmakta olan kocasına bakarak içinden onun bir şey söylemesini diledi. Tek bir sözcük dedi kendi kendine. Çünkü o bir şey söylese, çok şey fark edecekti. O, işin özüne inerdi. O da balıkçılara ve aldıkları ücretlere üzülüyordu. Onları düşünmekten uyuyamıyordu. O konuşunca çok farklı olurdu; o zaman insan içinden umarım kimse ilgilenmediğimi anlamaz demezdi, çünkü gerçekten ilgilenirdi. Sonra, kocasının konuşmasını beklemesinin nedeninin ona duyduğu hayranlık olduğunu fark edince, sanki biri ona kocasından ve evliliğinden övgüyle söz etmiş gibi hissetti ve bu övgüyü yapanın kendisinden başkası olmadığını fark etmeyip mutlulukla ışıldadı. Onun yüzünde de aynı şeyi göreceğini düşünerek kocasına baktı; ne muhteşem görünüyor olacaktı… Ama hiç de öyle değildi! Mr. Ramsay yüzünü buruşturmuştu, kaşlarını çatmış surat asıyordu ve öfkeden kıpkırmızı olmuştu. Neye kızmış olabilir ki, diye merak etti. Sorun ne olabilirdi? Olsa olsa zavallı Augustus’un bir tabak çorba daha istemiş olması – o kadar. Augustus’un yeniden çorba içmeye başlaması düşünülemeyecek bir şeydi, nefretlik bir şeydi (kocası masanın öbür başından kendisine bunu işaret ediyordu). Kendisi yemeyi bitirdiğinde başkalarının hâlâ yemesinden iğrenirdi. Uzaktan kocasının öfkesinin av köpekleri gibi gözlerine, kaşlarına tırmandığını gördü ve az sonra bu öfkenin şiddetli bir patlamaya dönüşeceğini anladı ama sonra – şükürler olsun! Onun son anda frene bastığını ve tüm vücudundan kıvılcımlar çıktığını, ama bir şey söylemediğini gördü. Orada kaşlarını çatmış oturuyordu. Karısının hiçbir şey söylemediğini fark etmesini istiyordu. Bunun hakkını da versindi! Ama zavallı Augustus niye bir tabak çorba daha istemesindi ki? Sadece Ellen’ın koluna dokunmuş ve “Ellen, lütfen bir tabak çorba daha,” demişti ve Mr. Ramsay kaşlarını öyle çatmıştı.</p>

  <p>Neden istemesin, diye ısrarla sordu Mrs. Ramsay. Tabii ki istiyorsa Augustus’a çorba verebilirlerdi. Mr. Ramsay yemekten zevk alanlardan nefret ederdi, karısına kaşlarını çattı. Böyle saatlerce süren şeylerden nefret ederdi. Ama bu görüntüden hiç hoşlanmadığı halde kendisini kontrol etmişti, karısı da bunu görsündü. Ama niye böyle göstere göstere yapıyorsun, diye sordu Mrs. Ramsay (uzun masanın iki ucundan birbirlerine bu soruları ve cevapları göndererek ve birbirlerinin tam olarak ne hissettiğini bilerek bakışıyorlardı.) Herkes gördü diye düşündü Mrs. Ramsay. Rose babasına bakıyordu; Roger babasına bakıyordu; ikisi de az sonra gülme krizine kapılacaklardı, biliyordu, o yüzden hemen (aslında zamanı da gelmişti):</p>

  <p>“Mumları yakın,” dedi, ikisi birden anında masadan fırlayıp büfedeki mumlarla ilgilenmeye başladılar.</p>

  <p>Niye duygularını hiç saklayamıyor, diye düşündü Mrs. Ramsay ve acaba Augustus Carmichael fark etti mi, diye geçirdi aklından. Belki etmişti; belki de etmemişti. Onun hiç istifini bozmadan çorbasını içişine saygı duydu. Canı çorba içmek istiyorsa, çorba isterdi. İnsanlar ona gülse de, kızsa da hep aynıydı. Mrs. Ramsay onun kendisinden pek hoşlanmadığını biliyordu; ama kısmen de bu yüzden ona saygı duyuyordu ve onun çorbasını içişine, bu loş ortamda koca vücuduyla sakince oturuşuna, haşmetine, düşüncelere dalmış haline bakarak acaba şu anda ne düşünüyor ve niye hep böyle memnun ve dingin, diye merak etti; üstelik Andrew’a ne kadar düşkündü, hep onu odasına çağırıp Andrew’un dediğine göre ona “bir şeyler gösteriyordu.” Bütün gün çimenlerde yatar, muhtemelen şiirleriyle ilgili derin düşüncelere dalardı, öyle ki insana kuşları gözleyen bir kedi gibi görünür, sonra bir sözcük bulduğunda patilerini çırpar, kocası da “Zavallı yaşlı Augustus – o gerçek bir şair,” derdi ki, onun böyle söylemesi büyük bir övgü sayılırdı.</p>

  <p>Şimdi masaya sekiz mum getirilip konmuş, önce eğilen alevler sonra dikleşmiş ve kendileriyle birlikte uzun masanın tamamını ve ortasında duran sarılı morlu meyve tabağım gözlerin önüne sermişlerdi. Ne yapmış böyle, diye düşündü Mrs. Ramsay, çünkü Rose’un tabaktaki üzümlerle armutları, içindeki pembe sedefi görünen boynuzlu deniz kabuğunu, muzları düzenleyişi ona denizlerin dibinden, Neptün’ün şölen sofrasından getirilmiş bir ganimeti, leopar postları ile kızıl ve altın ışıltılı meşaleler arasındaki Bacchus’un omzundan asma yapraklarıyla birlikte sarkan salkımı (bunu bir tabloda görmüştü) hatırlatmıştı… Böyle ansızın aydınlanınca tabak sanki çok büyük ve çok derinmiş gibi görünmüş, insanın asasını alıp tepelerine tırmanabileceği ve vadilerine inebileceği koca bir dünyaya benzemişti ve memnuniyetle gördü ki (çünkü bu aralarında bir an için bir duygudaşlık oluşturmuştu) Augustus da aynı meyve tabağına zevkle bakmış, içine atlayıp şurasından bir çiçek, burasından bir püskül koparmış ve karnını doyurmuş olarak kovanına dönmüştü. Kendisininken<!--sic--> farklı olarak onun bakışı da buydu. Ama birlikte bakmaları onları birleştirmişti.</p>

  <p>Artık bütün mumlar yanıyordu ve mum ışığında masanın iki kenarındaki yüzler; birbirlerine alacakaranlıkta olduğundan daha yakınlaşmışlar; bir masa çevresinde toplanmış bir grubu daha çok andırmaya başlamışlardı, çünkü artık gece camların dışında kalmıştı ve camlar dışarıdaki dünyayı olduğu gibi göstermek yerine öylesine titreştiriyorlardı ki, burada, bu odanın içinde düzen ve kara, orada, dışarıda ise içinde her şeyin su gibi dalgalandığı ve yok olduğu bir yansıma varmış gibiydi.</p>

  <p>Sanki durum gerçekten böyleymiş ve herkes adanın birindeki bir kovukta toplandıklarının, ortak amaçlarının da dışarıdaki o akışkanlığa direnmek olduğunun bilincindeymiş gibi, hepsinde ani bir değişim oldu. Paul ile Minta’nın gelmesini beklerken diken üstünde olan ve bir türlü rahatlayamayan Mrs. Ramsay, artık içindeki huzursuzluğun beklentiye dönüştüğünü hissetti. Çünkü artık gelmeleri gerekiyordu; ondaki bu ani coşkuyu anlamaya çalışan Lily Briscoe da bunu tenis kortundaki o ana, maddenin yok olduğu ve aralarına büyük alanların girdiği o ana benzetti; şimdi de içinde çok az mobilya, perdesiz pencereler ve mum ışığında maske gibi görünen yüzler olan bu odadaki çok sayıdaki mum aynı etkiyi yapıyordu. Hepsinin üzerinden bir ağırlık kalkmış gibiydi; her şey olabilir diye düşündü. Artık gelmeleri lazım, diye düşündü Mrs. Ramsay kapıya bakarak ve tam o anda Minta Doyle, Paul Rayley ve koca bir kap yemek taşıyan bir hizmetçi birlikte içeri girdiler. Çok gecikmişlerdi; feri gecikmişlerdi, dedi Minta, masanın iki ayrı ucuna otururlarken.</p>

  <p>“Broşumu kaybettim – büyükannemin broşunu,” dedi Minta ağlamaklı bîr ses tonu ve kocaman kahverengi buğulu gözlerle önüne bakarak, Mr. Ramsay’nin yanına otururken. Başını kaldırıp ona bakınca, Mr. Ramsay’nin içindeki şövalyelik ruhu canlandı ve ona takılmaya başladı.</p>

  <p>Kayalıklarda dolaşmaya çıkarken mücevher takacak kadar budala olmayı nasıl başardı diye sordu ona.</p>

  <p>Minta artık ondan korktuğu günleri aşmıştı – o kadar ürkütücü bir zekâsı vardı ki, ilk gece yanına oturduğunda ona George Eliot’tan bahsetmişti, çok korkmuştu, çünkü <em>Middlemarch</em>’ın üçüncü cildini trende unutmuş ve sonunda ne olduğunu hiç öğrenememişti; ama sonradan onunla çok iyi anlaşmış ve kendini olduğundan daha da bilgisiz göstermişti, çünkü Mr. Ramsay ona budala olduğunu söylemekten hoşlanıyordu. O yüzden bu gece yüzüne karşı güldüğünde ondan korkmamıştı. Ayrıca, odaya girer girmez o mucizenin gerçekleştiğinin de farkındaydı; çevresinde o altın halesi oluşmuştu. Bu bazen oluyordu, bazen de olmuyordu. Niye bazen olup bazen olmadığını veya bir odaya girip de bir erkeğin kendisine bakışını görene kadar o anda etrafında oluşup oluşmadığını bile bilemiyordu. Evet, bu gece oluşmuştu, hem de nasıl; bunu Mr. Ramsay’nin ona budalalık yapmamasını söyleyişinden anlamıştı. Yanında gülümseyerek oturdu.</p>

  <p>Demek olmuş o zaman, diye düşündü Mrs. Ramsay; sözlenmişler. Ve bir an içinde yeniden hissetmeyi hiç beklemediği bir duygu –kıskançlık– hissetti. Çünkü Minta’daki ışıltıyı o da, yani kocası da hissetmişti; böyle kızları severdi, kızıl sarı saçlı, biraz kaçık, biraz yabanıl ve fütursuz kızları, “saçlarını kazımayan”, zavallı Lilly Briscoe için dediği gibi “çelimsiz” olmayanları. Onu Minta gibi kızlara çeken, onlarda hoşuna giden ve onları sevmesini sağlayan ama kendisinde olmayan bir özellik, bir taşkınlık, bir parlaklık vardı. Onun gibiler onun saçını keser; ona saat köstekleri örer, “Haydi Mr. Ramsay, yenme sırası bizde,” diye bağırarak çalışmasını böler (bunu duymuştu), o da hemen onlarla tenis oynamaya çıkardı.</p>

  <p>Ama aslında kıskanıyor sayılmazdı, sadece ara sıra, kendini aynasına bakmaya zorlayıp, belki de kendi yüzünden (şu seranın faturası filan) yaşlandığına biraz üzüldüğünde, o kadar. Kocasıyla eğlendikleri için onlara şükran duyuyordu. (“Bugün kaç kez pipo içtiniz Mr. Ramsay?” filan diyerek) ona kendisini genç, kadınlar için çok çekici biri gibi hissettiriyorlar; onu çalışmalarının muazzamlığının, hayatın acılarının, ününün ve başarısızlıklarının yükünden kurtarıp, yeniden ilk tanıdığındaki o ince yapılı ve kibar (tekneden inmesine nasıl yardım ettiğini hatırlıyordu) ve işte böyle hoş tavırları olan (ona baktı, Minta’ya takılırken şaşırtıcı derecede genç görünüyordu) adama dönüştürüyorlardı. Kendisi de –“Şuraya koy,” dedi, İsviçreli kızın içinde Boeuf en Daube olan büyük kahverengi güveci yavaşça önüne koymasına yardım ederken– kendisi de en çok şapşalları beğenirdi. Paul yanında oturmalıydı. Ona bir yer ayırmıştı. Gerçekten, bazen en çok şapşalları sevdiğini düşünüyordu. Onlar sürekli yazdıkları tezleri filan anlatıp durmazlardı. Şu akıllı erkekler ne çok şey kaçırdıklarının farkında değillerdi! Tabii sonunda da öyle kuruyup kalıyorlardı. Paul yanına otururken onda çok sevimli bir şey olduğunu düşündü. Tavırları çok hoştu, düzgün hatlı burnu ve parlak mavi gözleri de öyle. Çok düşünceliydi. Acaba –artık herkes kendi arasında konuşmaya başladığına göre– ona ne olduğunu anlatacak mıydı?</p>

  <p>Paul yanına otururken “Minta’nın broşunu aramak için geri döndük,” dedi. “Biz” – bu kadarı yetmişti. Ağzından zor bir sözcüğü çıkarma çabasıyla sesini yükseltmesinden ilk kez “biz” dediğini anladı. “Şöyle yaptık, böyle yaptık.” Artık ömür boyu böyle konuşacaklar diye düşündü, Marthe’nin övünçle kapağını açtığı büyük kahverengi güveçten iştah açıcı zeytin, yağ ve et suyu kokuları yükselirken. Aşçı bu yemeği yapmak için tam üç gün uğraşmıştı. Ve diye düşündü Mrs. Ramsay, servis kaşığım yumuşak et yığınına daldırırken, William Bankes’e özellikle yumuşak bir parça vermeye özen göstermeliydi. Uzanıp kenarları parlak sırlı güvecin içine, kahverengi sarı etler, defne yaprakları ve şarap karışımı lezzetli yemeğe bakarken, bu anı kutlamaya çok uygun diye düşündü –içinde, sanki biri çok daha derin olan iki heyecan harekete geçmiş gibi, aynı zamanda hem tuhaf hem sevecen bir festival kutlaması yapılıyor hissine kapılıyordu– çünkü bir erkeğin bir kadına duyduğu aşktan daha ciddi, bağrında taşıdığı ölüm tohumlarıyla daha önemli, daha etkileyici ne olabilirdi; ama aynı zamanda bu sevgililerin, bu yanılsamanın içine gözleri parlayarak giren bu insanların başlarına çiçekten taçlar takarak onlarla alay edilmeli ve etraflarında dönülmeliydi.</p>

  <p>“Çok başarılı,” dedi Mr. Bankes, bir an için elindeki bıçağı masaya bırakarak. Dikkatle yemişti. Çok lezzetliydi, çok yumuşaktı. Mükemmel pişmişti. Şehirden bu kadar uzaktayken bu işleri nasıl beceriyordu, diye sordu ona. O harikulade bir kadındı. Bütün sevgisi, bütün saygısı geri gelmişti; o da bunu anlamıştı.</p>

  <p>Sesinde büyük bir memnuniyet sezilen Mrs. Ramsay “Büyükannemin Fransız tarifi,” dedi. Tabii ki Fransız’dı. İngilizlerin yemek yapmak dedikleri şey iğrenç bir şeydi (bu konuda ikisi de aynı fikirdeydi). Sadece lahana haşlamaktan ibaretti. Eti meşin gibi olana kadar pişirmekten ibaretti. Sebzelerin o lezzetli kabuklarını soyup atmaktı. “Kaldı ki sebzelerin asıl besin değeri,” dedi Mr. Bankes, “kabaklarındadır.” Ne büyük savurganlık, dedi Mrs. Ramsay. İngiltere’de yemek pişiren birinin çöpe attığı şeylerle Fransa’da bir aile doyardı. William’ın ona olan sevgisinin geri geldiğini ve artık her şeyin yoluna girmiş olduğunu anlaması, merakının giderilmiş olması ve artık hem zaferini kutlamak hem de alay etmek için özgür olduğunu hissetmesiyle kamçılanan Mrs. Ramsay gülüyor, el kol hareketleri yapıyordu, öyle ki Lily, onun böyle bütün güzelliği yeniden açmışken sebze kabuklarından konuşmasının çok çocukça, çok saçma olduğunu düşündü. Onda ürkütücü bir şey vardı. Karşı konulamaz biriydi. Sonunda her istediğini elde ediyor, diye düşündü Lily. İşte şimdi de öyle olmuştu – herhalde Paul ile Minta sözlenmişti. Mr. Bankes yemeğe kalmıştı. Sadece çok basit bir biçimde ve doğrudan dileyerek onlara büyü yapmış gibiydi, Lily ondaki bu bereketi kendi ruhundaki yoksullukla karşılaştırdı ve ona öyle geldi ki, bunun sebebi kısmen Mrs. Ramsay’nin, yanında oturan Paul Rayley’nin ürkek ama dalgın, içine kapanmış ve sessiz olmasını sağlayan bu tuhaf, bu ürkütücü şeye duyduğu inançtı (çünkü Mrs. Ramsay’nin yüzü aydınlanmıştı –gençleşmemişti ama ışıl ışıldı). Lily, sebzelerden bahsederken Mrs. Ramsay’nin o şeyi yücelttiğini, ona tapındığını; ellerini ısıtmak, onu korumak için üzerine uzattığını, ama yine de, bütün bunları yaptırmış olduktan sonra, nedense güldüğünü, kurbanlarını sunağa doğru götürür gibi göründüğünü hissetti. Artık o şey Lily’yi de kaplamıştı – aşkın titreşimi, duygusu onu da sarmıştı. Paul’un yanında kendisini ne kadar da silik hissediyordu! O, parlıyor, yanıyordu; kendisi ise soğuktu, alaycıydı; o, maceraya yelken açıyordu; kendisi kıyıya demir atmıştı; o, sakınmasız öne atılıyordu; kendisi yapayalnızdı, dışlanmıştı – ama bu işin sonunda bir felaket olacaksa bile, Paul’un felaketinden bir parçanın da kendi payına düşmesi için yalvarmaya hazır; çekinerek:</p>

  <p>“Minta broşunu ne zaman kaybetti?” diye sordu.</p>

  <p>Paul o anı hatırlayarak, düşte gibi mükemmel bir şekilde gülümsedi. Başını salladı. “Sahilde,” dedi.</p>

  <p>“Onu bulacağım,” dedi, “sabah erkenden kalkacağım.” Bu Minta’dan gizli olduğu için sesini alçaltmış, bakışlarını Mr. Ramsay’nin yanında gülerek oturan Minta’ya doğru çevirmişti.</p>

  <p>Lily, belki de bir taşın altına yan gömülmüş olan broşu bulanın kendisi olacağını, böylece gemicilere ve maceracılara katılacağını hayal ederek hemen kendini ortaya atıp açıkça ona yardım etme arzusunu söylemek istemişti. Ama bu teklifini o nasıl karşılamıştı? Nadiren belli ettiği bir heyecanla “Ben de sizinle geleyim,” demiş, ama o buna gülmüştü. Olur da demek istemiş olabilirdi, olmaz da – ikisinden birini. Ama asıl önemli olan ne dediğinden çok, sanki istersen kendini kayalıklardan aşağı at, umurumda değil der gibi garip bir şekilde gülmüş olmasıydı. Lily’nin yüzüne sıcak bir dalga halinde aşkın ateşi, ürkütücülüğü, zalimliği, aldırmazlığı çarpmıştı. Bu ateş onu yakmıştı, Lily masanın öbür ucundan Mrs. Ramsay’ye gülücükler gönderen Minta’ya baktı, bu vahşi dişlerin karşısında korumasız olduğu için onun adına ürktü ve haline şükretti. Her neyse, dedi kendi kendine, örtüdeki desenin üzerindeki tuzluğa gözü takılarak, çok şükür onun evlenmesi gerekmiyordu: Öyle bir aşağılanmayı yaşaması gerekmiyordu. Kendisi için öyle bir erime tehlikesi yoktu. Ağacı daha da ortaya getirecekti.</p>

  <p>Her şey böyle karmakarışıktı işte. Özellikle Ramsay’lerde kalmaya başladığından beri, ona bir şeyler oluyor, aynı anda aynı şiddette iki zıt duyguyu yaşamak zorunda kalıyordu; bir tanesi sen şöyle hissediyorsun duygusuydu; öteki de ben böyle hissediyorum duygusu, bu ikisi şimdi olduğu gibi içinde çatışıp duruyordu. Bu aşk denilen şey öyle güzel, öyle heyecan verici bir şey ki, kıyısında tir tir titriyor ve hiç âdetim olmadığı halde sahilde bir broş aramayı teklif ediyorum; ama aynı zamanda o, insanın tüm duyguları içinde en aptalca, en canavarca olanı ve müthiş güzel bir profili olan bir genci bile (Paul’unki muhteşemdi) elinde levyeyle kapılara dayanan bir sokak kabadayısına dönüştürebiliyor (Paul çalım satıyordu, küstahtı). Ama yine de, dedi kendi kendine, bildik bileli aşka şiirler yazılıp şarkılar söylenir; çelenkler ve güller sunulur; sorsan, on kişiden dokuzu da ondan –aşktan– başka bir şey istemediğini söyler; oysa kendi deneyiminden biliyordu ki, kadınlar sürekli olarak istediğimiz şey bu değil; bundan daha sıkıcı, daha çocukça, daha insanlık dışı bir şey olamaz; ama yine de güzel ve gerekli bir şey, diye düşünmektedirler. E, o zaman, o zaman? diye sordu, sanki böyle bir tartışmada insanın attığı ok tabii ki kısa kalacağından, onu yerine ulaştırmak ötekilere düşeceğine göre, başkalarının tartışmayı sürdürmesini umarak. O yüzden, belki şu aşk konusuna bir açıklık getirirler diye yeniden ötekilerin konuşmalarını dinlemeye başladı.</p>

  <p>“Bir de,” dedi Mr. Bankes, “İngilizlerin kahve dedikleri şu sıvı var.”</p>

  <p>“Ah, kahve!” dedi Mrs. Ramsay. Ama asıl mesele (Lily görüyordu ki çok heyecanlanmıştı ve üzerine basa basa konuşuyordu) gerçek tereyağı ve temiz süt konusuydu. Çok sıcak ve etkili bir konuşma yapıyor; İngiliz mandıracılık sisteminin kötülüğünü, kapıya sütün hangi şartlarda getirildiğini anlatıyordu ve tam suçlamalarını kanıtlayacaktı ki (çünkü konuya kendini iyice kaptırmıştı), masanın çevresinde bir çalılıktan ötekine sıçrayan ateş gibi, ortadaki Andrew’dan başlayarak çocukları gülmeye başladı; kocası güldü; onunla alay ediyorlardı, çevresini ateş sarmıştı, tepesini teslim etmeye, toplarını bırakmaya zorlanıyordu ve üzerine açılan bu yaylım ateşine yalnızca Mr. Bankes’e, insan İngiliz halkının önyargılarına saldırınca işte bu muameleye maruz kalıyor; diyerek karşılık verebildi.</p>

  <p>Ama, Mr. Tansley konusunda ona yardımcı olan Lily’nin tüm bunların dışında olduğunu bildiğinden, onu özellikle diğerlerinden ayrı tuttu; “Lily de bana katılıyor,” diyerek biraz telaşlanan ve şaşıran Lily’yi de yanına çekti. (Çünkü o sırada Lily aşkı düşünüyordu.) İkisi de bunların dışında diye düşünmüştü Mrs. Ramsay, hem Lily hem de Charles Tansley. İkisi de öbür ikisinin ışıltısı yüzünden acı çekiyorlardı. Tansley’nin kendini ihmal edilmiş hissettiği belliydi; odada Paul Rayley gibi biri varken hiçbir kadın ona bakmazdı. Zavallı adam! Ama olsun, onun da tezi vardı, birinin biri üzerindeki etkisine dair tezi: Bu durumu atlatabilirdi. Lily’nin durumu ise farklıydı. O, Minta’nın parlaklığının yanında solmuştu; küçük gri elbisesiyle, buruşuk suratıyla ve minik Çinli gözleriyle iyice silikleşmişti. Her şeyiyle öyle küçüktü ki. Ama diye düşündü Mrs. Ramsay ondan yardım isterken, (çünkü Lily onun mandıralar hakkında kocasının botlar hakkında konuştuğundan daha fazla konuşmadığını desteklemeliydi –kocası saat başı botlarından bahsederdi), Minta’ya kıyasla, kırk yaşında Lily çok daha iyi olacaktı. Lily’de Mrs. Ramsay’nin gerçekten çok hoşuna giden, ama erkeklerin pek hoşuna gitmeyeceğinden korktuğu bir tarz, bir parıltı, ona özgü bir şey vardı. Tabii, söz konusu erkek William Bankes gibi oldukça yaşlı biri değilse. Ama bazen ona öyle geliyordu ki, karısı öldüğünden beri William kendisine ilgi duyuyordu. Tabii ki “âşık” filan değildi; bu sadece pek çok örneği olan o sınıflanamaz duygulardan biriydi. Ah, saçmalıyorum diye düşündü; William, Lily ile evlenmeliydi. O kadar çok ortak noktaları vardı ki. Lily çiçekleri çok seviyordu. İkisi de soğuk, uzak, kendi kendine yeten insanlardı. İkisinin birlikte uzun bir yürüyüşe çıkmalarım ayarlamalıydı.</p>

  <p>Aptal gibi onları karşı karşıya oturtmuştu. Bu hatayı yarın düzeltebilirdi. Hava güzel olursa, piknik yapmaya gitmeleri iyi olurdu. Her şey mümkün görünüyordu. Her şey doğru görünüyordu. İşte şu anda (ama bu uzun süremez diye düşündü, herkes botlardan konuşurken kendini bir an ortamdan uzaklaştırarak) şu anda güvenliğe kavuşmuştu; havada süzülen bir şahin gibiydi; bedenindeki tüm sinirleri kakofoniyle değil, tam bir ağırbaşlılıkla, bütünüyle hoşlukla dolduran, sevinçle dalgalanan bir bayrak gibiydi, çünkü diye düşündü yemek yiyenlere bakarak, bu sevinç kocasından, çocuklarından ve dostlarından yükseliyordu (o sırada William Bankes’e küçük bir parça daha et veriyordu ve toprak güvecin derinliklerine bakıyordu); bu derin sessizlikte belli bir sebep olmadan havadaki sis gibi, yukarı yükselen duman gibi orada öylece duruyor ve onları bir arada tutuyor gibi görünüyordu. Hiçbir şey söylenmesine gerek yoktu; söylenebilecek hiçbir şey yoktu. İşte oradaydı, hepsini sarmalıyordu. Mr. Bankes’e özellikle yumuşak bir parça verirken, tıpkı o öğleden sonra bir kez daha düşünmüş olduğu gibi, bunda bir tür sonsuzluk olduğunu düşündü; her şeyi bir araya getiren bir şey, bir istikrar var; yani, değişime bağışıklığı olan bir şey ve bu şey (gözü titrek ışıkları yansıtan pencereye takıldı) akışkan, değişken, hayali olanın karşısında bir yakut gibi parlıyor; o yüzden de o gün daha önce de yaşamış olduğu derin bir huzur ve rahatlama duygusunu bir kez daha yaşadı. İşte, diye düşündü, sonsuza kadar kalacak olan şeyler böyle anlarda yaratılıyor. Bu da kalıcıydı.</p>

  <p>“Evet,” diye rahatlattı William Bankes’i, “herkese yetecek kadar var.”</p>

  <p>“Andrew,” dedi, “tabağını aşağıda tut, yoksa dökeceğim.” (Şu Boeuf en Daube muhteşem olmuştu.) Kaşığı masaya koyarken bu noktada, diye hissetti, insan hareket edebilir veya durabilir; etrafı dinleyerek (herkese servis yapılmıştı) bekleyebilir; sonra da ansızın yükseklerden dalışa geçen bir şahin gibi azametle, masadan yükselen kahkahaların arasından inip tüm ağırlığıyla masanın öbür ucunda oturan kocasının bin iki yüz elli üçün karekökü hakkında söylediği şeyin üzerine konabilir. Galiba saatindeki rakamdan bahsediyordu.</p>

  <p>Tüm bunların anlamı neydi? Bugüne kadar hiç anlamamıştı. Karekök mü? O da neydi? Oğulları biliyorlardı. Küplere ve kareköklere tutundu; şu anda onlardan konuşuyorlardı; bir de Voltaire’den, Madame de Stael’den; Napoléon’un kişiliğinden; Fransız toprak kiralama sisteminden; Lord Rosebery’den; Creevey’nin anılarından. Bütün bunların, erkek zekâsının yapıyı desteklemek için yukarı aşağı, sağa sola, her yöne giden demir kirişler gibi dünyayı ayakta tutan bu muhteşem yapısının onu kaldırıp desteklemesi için kendini bıraktı; öyle sağlam bir yapıydı ki bu, kendisini tümüyle onun güvenli kollarına bırakabilir, hatta başını koyduğu yastıktan yukarıdaki ağacın binlerce yaprağına göz kırpan bir çocuk gibi bir an için gözlerini kırpıştırabilir veya tamamen kapatabilirdi. Sonra uyandı. Yapı hâlâ kuruluyordu. William Bankes, Waverly romanlarını övüyordu.</p>

  <p>Altı ayda bir o romanlardan birini okuduğunu söylüyordu. Ama bu Charles Tansley’yi niye kızdırmıştı? Hemen kendini ortaya atmış (bütün bunlar, diye düşündü Mrs. Ramsay, Prue’nun ona yüz vermemesi yüzünden) Mrs. Ramsay’nin onu dinlemekten çok gözlemleyerek hakkında hiçbir şey, ama hiçbir şey bilmediğine karar verdiği Waverly romanlarını yerden yere vuruyordu. Tavrına bakarak ne olduğunu anlayabiliyordu – kendini göstermek istiyordu, profesörlüğünü alana, karısıyla evlenene ve sürekli “Ben-ben-ben” demek zorunda kalmayacağı zamana kadar da bu böyle sürüp gidecekti. Çünkü zavallı Sir Walter’i eleştirmesi, yoksa konu Jane Austen mıydı, sonunda hep o kapıya çıkıyordu. “Ben-ben-ben.” Sesinin tonundan, yaptığı vurgulardan ve rahatsızlığından onun sadece kendini ve bıraktığı izlenimi düşündüğünü anlayabiliyordu. Başarı ona iyi gelecekti. Her neyse, yeniden konuşmaya başlamışlardı. Artık dinlemesine gerek yoktu. Bu uzun süremezdi, biliyordu, ama şu anda gözleri o kadar net görüyordu ki, suyun altına sızan ve sudaki dalgacıkları, sazlıkları, yüzmeye çalışan minik balıkları ve sessiz alabalıkları ansızın aydınlatıp titreşerek suda asılı kalmış gibi gösteren bir ışık gibi, masanın çevresini dolaşıp, hiç çaba harcamadan herkesin yüzündeki, düşüncelerindeki, duygularındaki örtüyü kaldırıyor gibiydi. Onları görüyordu; onları duyuyordu; ama konuştukları şeylerde de benzer bir nitelik vardı, sanki söyledikleri şeyler, aynı zamanda dalgacıkları ve taşları görebildiğiniz, sağında bir şey solunda başka bir şey olan alabalığın hareketi gibiydi; ama bütün bir arada tutuluyordu; çünkü yaşamın hareketine katılacak olsa, o da her şeyi eleyip ayıklayacak; ya Waverly romanlarını sevdiğini veya onları okumadığını söyleyecekti; kendini öne atma ihtiyacı duyacaktı; oysa şimdi hiç konuşmuyordu. O an için havada asılı kalmıştı.</p>

  <p>“İyi ama daha ne kadar sürer sizce?” dedi biri. Sanki başında titreşen antenler vardı ve bazı cümleleri yakalayıp dikkatine getiriyordu. Bu da onlardan biriydi. Kocası için bir tehlike sezdi. Böyle bir cümle mutlaka ona kendi başarısızlığını hatırlatan bir şeyin söylenmesine yol açacaktı. Daha ne kadar okunacak – hemen bunu düşünecekti. (Bu tarz kibirden tümüyle arınmış biri olan) William Bankes güldü ve modadaki değişikliklere hiç önem vermediğini söyledi. Edebiyatta veya başka herhangi bir şeyde – neyin kalıcı olacağını kim bilebilirdi?</p>

  <p>“Keyif aldığımız şeylerin tadını çıkaralım,” dedi. Ondaki bu dürüstlük Mrs. Ramsay’ye çok hayranlık verici göründü. Hiçbir zaman bu beni nasıl etkiler diye düşünmüyordu. Ama eğer huyunuz farklıysa ve hep övülmek isteyen, hep yüreklendirilmesi gereken biriyseniz, doğal olarak huzursuz olmaya, birinin size ah, ama sizin çalışmalarınız kalıcı olacak Mr. Ramsay filan demesini istemeye başlıyordunuz (Mr. Ramsay’nin de huzursuzlandığını görüyordu). Bu huzursuzluğu sinirli bir şekilde, her neyse, Scott (yoksa Shakespeare miydi?) benim için ömür boyu kalıcı olacak diyerek açıkça gösterdi. Bunu sinirli bir şekilde söylemişti. Mrs. Ramsay herkesin sebebini bilmeden biraz gerildiğini düşündü. Sonra, sezgileri güçlü olan Minta Doyle gayet gülünç ve cesur bir biçimde dan diye kimsenin Shakespeare okumaktan o kadar da zevk aldığını sanmadığını söyledi. Mr. Ramsay suratsız bir şekilde (çünkü aklı başka yere gitmişti) aslında onu çok az kişinin sevdiğini söylediği kadar sevdiğini söyledi. Ama, diye ekledi, yine de bazı oyunlarında çok büyük bir meziyet vardı, Mrs. Ramsay de şimdilik sorun kalmadığını anladı; kocası Minta’ya gülecekti ve Mrs. Ramsay gördü ki, Minta da onun kendisine dair aşırı kaygılarını anlayıp kendi yöntemleriyle onun ihtiyacını giderecek, bir şekilde onu övecekti. Ama keşke buna hiç gerek olmasaydı, diye düşündü; belki de bunun gerekmesi kendi hatasıydı. Her neyse, artık özgürce Paul Rayley’nin çocukken okunan kitaplara dair söylediklerini dinleyebilirdi. Onlar kalıcı oluyorlar diyordu. Okuldayken Tolstoy’un bazı kitaplarını okumuştu. Hiç unutamadığı bir tanesi vardı, ama adını hatırlayamıyordu. Rus adları çok zor dedi Mrs. Ramsay. “Vronskiy,” dedi Paul. Onu hatırlamıştı, çünkü hep o adın kötü bir adama çok yakıştığını düşünmüştü. “Vronskiy,” dedi Mrs. Ramsay; “ah, <em>Anna Karenina</em> ama bu da onları fazla ileri götürmedi; çünkü kitaplar onların alanı değildi. Yo, Charles Tansley birazdan ikisinin de kitaplar hakkındaki yanlışlarını düzeltirdi, ama onun söylediklerinin arasında hep doğru şeyi söylüyor muyum, iyi bir izlenim bırakıyor muyum gibi kaygılar vardı, öyle ki insan sonunda Tolstoy’dan çok onun hakkında bir şeyler öğreniyordu; oysa Paul’un söylediği şeyler sadece konuyla ilgiliydi, kendisiyle veya başka bir şeyle değil. Bütün aptallarda olduğu gibi onda da bir çeşit alçakgönüllülük, başkalarının hissettiklerine karşı bir duyarlılık vardı ki, en azından bazen bunu bir bakıma çekici buluyordu. Şu anda ne kendini ne de Tolstoy’u düşünüyordu, düşündüğü tek şey onun üşüyüp üşümediği, cereyanda kalıp kalmadığı, armut isteyip istemediğiydi.</p>

  <p>Hayır, dedi Mrs. Ramsay, armut istemiyordu. Aslında o meyve tabağını (farkında olmadan) kıskançlıkla koruyor; kimsenin ona dokunmamasını diliyordu. Bakışları meyvelerin kavisleriyle gölgelerinin içine dalıp çıkıyor; vadi üzümlerinin koyu morları arasında dolaşıyor, sonra deniz kabuğunun boynuzlu çıkıntısı üzerinde geziniyor niye yaptığını bilmeden sarıyı morla, kavisli bir şekli yuvarlak bir şekille bir araya getiriyor ve bunu her yaptığında içini giderek daha büyük bir sükûnet kaplıyordu; ta ki, ah, keşke yapmasalardı – bir el uzanıp bir armut alana ve her şeyi bozana kadar. Şefkatle Rose’a baktı. Jasper ile Prue’nun arasında oturmakta olan Rose’a baktı. İnsanın kendi çocuğunun böyle bir şey yapması ne tuhaftı!</p>

  <p>Onların, çocuklarının, Jasper’ın, Rose’un, Prue’nun, Andrew’un orada sırayla yan yana, pek konuşmadan oturduklarını, ama dudaklarının kıpırdamasından anladığı kadarıyla kendi aralarında güldükleri bir esprinin sürüp gittiğini görmek ne tuhaftı. Bu, her şeyden ayrı, kendi odalarına gittiklerinde gülmek için sonraya sakladıkları bir şeydi. Umarım babalarıyla ilgili bir şey değildir, diye düşündü. Yok, onunla ilgili değil gibiydi. Biraz hüzünle, konunun ne olabileceğini merak etti; çünkü ona öyle geliyordu ki, buna kendisi yanlarında değilken güleceklerdi. O sakin, sabit, maske gibi yüzlerin ardında bunu saklıyorlardı, çünkü konuşmalara kolayca katılmıyorlardı; daha çok yetişkinlerden ayrı, onlardan biraz yukarıda oturan gözlemciler; denetçiler gibiydiler. Ama bu gece Prue’ya baktığında, bunun onun için pek geçerli olmadığını görüyordu. O tam başlamak, tam ayağa kalkıp yukarıdan inmek üzereydi. Sanki Minta’nın yüzündeki parlaklık, bir heyecan, bir mutluluk beklentisi ona da yansımış, sanki kadınla erkek arasındaki aşkın güneşi masa örtüsünün kenarından yükselmeye başlamış da, o da ne olduğunu anlamadan bu güneşin üzerine eğilmiş ve onu karşılıyormuş gibi, yüzünde hafif bir aydınlık vardı. Çekingenlikle, ama merakla Minta’ya bakıp duruyordu, Öyle ki Mrs. Ramsay bir ona bir ötekine baktı ve içinden Prue’ya yakında sen de onun kadar mutlu olacaksın, dedi. Çok daha mutlu olacaksın, diye ekledi, çünkü sen benim kızımsın, demek istiyordu; kendi kızının başkalarının kızlarından çok daha mutlu olması gerekirdi. Ama akşam yemeği bitmişti. Kalkma zamanı gelmişti. Sadece tabaklarında kalanlarla oyalanıyorlardı. Herkes kocasının anlattığı bir hikâyeye gülmeyi bitirene kadar bekleyecekti. Minta ile bir iddia konusunda şakalaşıyordu. Sonra ayağa kalkacaktı.</p>

  <p>Birden Charles Tansley’den hoşlandığını düşündü; onun gülüşünden hoşlanıyordu. Paul ile Minta’ya bu kadar öfkelenmesinden hoşlanıyordu. Onun tuhaflığından hoşlanıyordu. Sonuçta bu gençte çok şey vardı. Lily’nin ise, diye düşündü peçetesini tabağının yanına koyarken, gülecek hep özel bir şeyleri var. İnsanın Lily’yi düşünmesi hiç gerekmiyor. Bekledi. Peçetesini tabağının altına doğru itti. Evet, artık gülmeyi bitirmişler miydi? Hayır. Konu konuyu açmıştı. Kocasının bu akşam keyfi oldukça yerindeydi ve herhalde o çorba olayını affettirmek için yaşlı Augustus’u da işin içine katmıştı – üniversitedeyken ikisinin de tanıdığı biri hakkında bir şeyler anlatıyorlardı. Artık mum alevlerinin camın siyahlığında daha parlak göründüğü pencereye doğru baktı, dışarıya bakarken sesler ona çok tuhaf geldi, sanki bir katedraldeki koro gibiydi, çünkü artık sözcükleri duymuyordu. Aniden patlayan kahkahalar, sonra tek başına konuşan bir ses (Minta’nın sesi) ona bir Katolik katedralinde erkeklerle oğlan çocukların seslendirdiği Latince ilahileri hatırlattı. Bekledi. Kocası konuşuyordu. Bir şeyler söylüyordu, sesindeki ritimden, yücelikten ve melankoliden bunun bir şiir olduğunu anladı:</p>

  <div class="poem">

    <p>Çık dışarı, bahçedeki patikaya gel,</p>

    <p>Luriana Lurilee.</p>

    <p>Japon gülü açmış, sapsarı arılarla dolmuş üzeri.<a class="footnoteref" href="../Text/notlar.xhtml#n5" id="ref5">5</a></p>

  </div>

  <p>Sözcükler (pencereye bakıyordu) sanki oradakilerden kopartılmış, sanki kimse onları söylememiş de kendi başlarına var olmuşlar gibi, suda yüzen çiçeklermiş gibi geldi ona.</p>

  <div class="poem">

    <p>Ve yaşadığımız tüm hayatlarla daha yaşanmamışlarda</p>

    <p>Bir sürü ağaç var değişen yapraklarla.</p>

  </div>

  <p>Bu sözcükler ne anlama geliyordu bilmiyordu, ama müzik gibi, sanki kendi dışında, ama kendi sesiyle söyleniyorlar, bütün gece başka şeyler söylerken aklında olan bir şeyi son derece rahat ve doğal bir biçimde dile getiriyorlardı. Etrafına bakmadan, masadaki herkesin,</p>

  <div class="poem">

    <p>Bilmem sence de öyle mi</p>

    <p>Luriana, Lurilee</p>

  </div>

  <p class="nonindent">diyen bu sesi, sanki sonunda söylenmesi gereken doğal şey buymuş, sanki konuşan kendi sesleriymiş gibi, büyük bir rahatlamayla ve keyifle dinlediklerini biliyordu.</p>

  <p>Ama ses kesilmişti. Etrafına baktı. Kendini zorlayarak ayağa kalktı. Peçetesini uzun beyaz bir cüppe gibi elinde tutan Augustus Carmichael da ayağa kalkmış, şiir okuyordu:</p>

  <div class="poem">

    <p>Palmiye yaprakları ve sedir dallarıyla,</p>

    <p>Çayırlardan, papatya tarlalarından</p>

    <p>Geçen kralları görmeyi</p>

    <p>Luriana, Lurilee,</p>

  </div>

  <p>Mrs. Ramsay tam önünden geçerken, hafifçe ona doğru dönerek son sözcükleri tekrarladı:</p>

  <div class="poem">

    <p>Luriana, Lurilee</p>

  </div>

  <p class="nonindent">ve sanki saygılarını sunmak ister gibi önünde eğildi. Sebebini bilmeden, Mrs. Ramsay’ye öyle geldi ki, şu anda kendisinden daha önce hiç olmadığı kadar hoşlanıyordu; bir rahatlama ve şükran duygusuyla o da başıyla onu selamladı ve kendisi için tuttuğu kapıdan geçti.</p>

  <p>Şimdi her şeyi bir adım öteye taşımak gerekiyordu. Ayağı eşikte, daha bakarken bile artık kaybolmakta olan bu sahnede bir an durdu, sonra, yürürken Minta’nın koluna girip odadan çıkarken, sahne değişti, başka bir biçime girdi; omzunun üzerinden son bir bakış atarken, onun şimdiden geçmiş olduğunu biliyordu.</p>

  <h2>18</h2>

  <p>Her zamanki gibi, diye düşündü Lily. Hep tam o anda yapılması gereken, Mrs. Ramsay’nin kendine ait sebeplerle hemen yapılmasına karar verdiği bir şeyler oluyordu; o anda belki herkes, şimdi olduğu gibi, ayakta durmuş şakalaşıyor, kimse tütün içmeye mi, oturma odasına mı, çatıdaki odalara mı gidileceğine karar veremiyor olabilirdi. O sırada Mrs. Ramsay’nin bu karmaşanın ortasında Minta’nın koluna girmiş olarak durduğu ve “Evet, artık o işin zamanı geldi” diye düşünerek bir gizlilik havasıyla tek başına bir şeyler yapmak için hemen çıktığı görüldü. O gider gitmez bir çözülme oldu; herkes dağıldı, ayrı bir tarafa gitti; Mr. Bankes, Charles Tansley’yi kolundan tutup masada siyaset konusunda başladıkları tartışmayı sonlandırmak üzere taraçaya çıkardı, böylece gecenin dengesi bozuldu ve ağırlık farklı bir yöne kaydı, onları çıkarken gören ve kulağına İşçi Partisi’nin siyasetine dair bir iki laf çalınan Lily’ye sanki kaptan köprüsüne çıkmışlar da kerteriz alıyorlarmış gibi geldi; şiirden siyasete geçilmesi üzerinde böyle bir etki yapmıştı; böylece Mr. Bankes ile Charles Tansley dışarı çıkarlarken, ötekiler sadece lamba ışığında üst kata çıkmakta olan Mrs. Ramsay’ye baktılar. Acaba böyle hızlı hızlı nereye gidiyor, diye düşündü Lily.</p>

  <p>Aslında koşturduğu veya acele ettiği yoktu; hatta oldukça yavaş yürüyordu. Bütün o gevezeliklerden sonra bir an hareketsiz durmak ve tek bir şeye odaklanmak istemişti; önemli olan şeye; onu ötekilerin arasından almak için; onu ayırmak için; onu etrafındaki tüm duygulardan ve şundan bundan arındırmak, önünde tutmak ve yarım daire şeklinde oturup bu gibi şeyler hakkında karar veren yargıçların dikkatine getirmek için. İyi mi, kötü mü, doğru mu, yanlış mı? Nereye gidiyoruz filan gibi şeylere. O yüzden olayın şokundan sonra doğrulmuş ve gayet bilinçsizce ve garip bir biçimde, dengesini sağlamak için dışarıdaki karaağacın dallarına tutunmuştu. Kendi dünyası değişiyordu: Onlar ise sabitti. Olay ona bir devinim duygusu vermişti. Her şey belli bir düzen içinde olmalıydı. Şunu yapmalıydı, bunu yapmalıydı, diye düşündü, hiç farkında olmadan ağaçların sabitliğindeki ağırbaşlılığı ve karaağaç dallarının rüzgârın etkisiyle (dalgaların üzerindeki bir geminin burnu gibi) muhteşem bir şekilde havaya kalkışını beğenerek. Çünkü hava rüzgârlıydı (dışarıya bakmak için bir an durdu). Hava rüzgârlıydı, ara sıra yapraklar gökyüzünü yalayarak açılıyor ve aradan bir yıldız görünüyordu, sanki yıldızların kendileri de titriyor ve yaprakların arasından ışıklarını gönderip parlamaya çalışıyor gibiydiler. Evet, bu iş de bitmişti, tamamlanmıştı ve tamamlanmış olan bütün işler gibi ciddileşmişti. Şimdi bütün o gevezeliklerden ve duygulardan arındırılmış olarak düşündüğünde, ona aslında hep öyleymiş de öyle olduğu ancak şimdi anlaşılıyormuş ve artık öyle olduğu anlaşıldığına göre de her şeyi istikrara kavuşturmuş gibi geldi. Düşünmeyi sürdürdü; ne kadar uzun yaşarlarsa yaşasınlar hep bu geceye, bu aya, bu rüzgâra, bu eve ve tabii ona geri döneceklerdi. Kalplerine nasıl işlediğini, ne kadar uzun yaşarlarsa yaşasınlar hep onların kalbinde yer alacağını düşünmek, onu okşanmaya en açık yerinden yakalayıp gururunu okşadı; bu da, bu da, bu da, diye düşündü merdivenleri çıkarken sahanlıkta gördüğü kanepeye (annesinin), sallanan koltuğa (babasının), Hebrides Adaları’nın haritasına sevgiyle gülümseyerek bakarken. Bunların hepsi Paul ile Minta’nın yaşamında yeniden canlanacaktı; “Rayley’lerin” – bu yeni adı birkaç kez içinden tekrarladı; eli çocuk odasının kapısında, içinde başkalarıyla duygudaşlık yoluyla yaşanan o birliktelik duygusunu yaşadı; hani sanki aradaki duvar çok incelmiş de duygu tek bir kanaldan akıyormuş (bu çok rahatlatıcı ve mutluluk verici bir şeydi) ve sandalyeler, masalar, haritalar onunmuş, onlarınmış, kimin olduğunun önemi yokmuş gibi olur ya, Paul ile Minta o öldüğünde de bu duyguyu taşıyacaklardı.</p>

  <p>Gıcırdamasın diye kapının kolunu sıkıca tutup açarak ve kendisine yüksek sesle konuşmamasını hatırlatmak ister gibi dudaklarını büzerek içeri girdi. Ama içeri girer girmez bu tedbirlerin hiç de gerekli olmadığını gördü, canı sıkıldı. Çocuklar uyumamıştı. Buna çok sinirlendi. Mildred daha dikkatli olmalıydı. İşte James cin gibi ayaktaydı, Cam yatağında dimdik oturuyordu, Mildred da yataktan kalkmış yalınayak ayaktaydı, saat neredeyse on birdi ve hepsi konuşuyorlardı. Konu neydi? Yine o korkunç kafatasıydı. Mildred’a onu kaldırmasını söylemişti, ama tabii Mildred unutmuştu ve Cam cin gibi ayaktaydı, James cin gibi ayaktaydı ve saatler önce uyumuş olmaları gerekirken kavga ediyorlardı. Edward ne demeye onlara bu korkunç kafatasını göndermişti sanki? Onu duvara asmalarına izin vermekle aptallık etmişti. Duvara sımsıkı çivilenmiş dedi Mildred, ama Cam o odadayken uyuyamıyordu, James de ona dokunduğunda çığlığı basıyordu.</p>

  <p>O zaman Cam uyumalıydı (kocaman boynuzları var diyordu Cam) – uyumalı ve düşünde güzel saraylar görmeli, dedi Mrs. Ramsay onun yatağının kenarına oturarak. Odanın her yerinde boynuzları gördüğünü söyledi Cam. Doğruydu. Işığı nereye koyarlarsa koysunlar (James de ışık olmadan uyuyamıyordu) gölgesi mutlaka bir yerlere düşüyordu.</p>

  <p>“Ama düşünsene Cam, o sadece yaşlı bir domuz,” dedi Mrs. Ramsay, “çiftlikteki domuzlar gibi tatlı, siyah bir domuz.” Ama Cam’e göre o, odanın her yerinden ona uzanan korkunç bir şeydi.</p>

  <p>“Tamam o zaman,” dedi Mrs. Ramsay, “biz de üzerini örteriz,” hepsi onun şifoniyere gidip küçük çekmeceleri birer birer hızla açışını, örtecek bir şey bulamayınca da hemen kendi şalını çıkartıp kafatasının çevresine birkaç kez dolayışını izlediler; sonra da Cam’in yanına geldi ve başını Cam’in yastığının yanına koyup şimdi ne kadar güzel göründüğünü, perilerin onu ne çok seveceğini, kuş yuvasına benzediğini, yurtdışında gördüğü o güzel dağ gibi olduğunu anlatmaya başladı, neler yoktu ki içinde, vadiler, çiçekler; çalan çanlar, öten kuşlar, küçük keçiler, antiloplar ve… Ritmik bir şekilde konuşurken sözlerinin Cam’in zihninde yankılandığını ve Cam’in içinden kafatasının şimdi nasıl dağa, kuş yuvasına, içinde antiloplar gezinen bir bahçeye benzediğini tekrarladığını ve gözlerinin açılıp kapandığını görüyordu ve Mrs. Ramsay giderek daha monoton, daha ritmik ve daha saçma konuşarak ona artık gözlerini kapatıp uyumasını ve düşünde dağları, vadileri, kayan yıldızları, papağanları, antilopları, bahçeleri ve başka bir sürü güzel şeyi göreceğini anlatırken ve giderek daha da mekanik bir biçimde konuşurken başını yavaş yavaş kaldırdı, oturdu ve Cam’in uykuya dalmış olduğunu gördü.</p>

  <p>Artık, diye fısıldadı, James’in yatağına geçerken, James de uyumalıydı, çünkü, bak, dedi, yabandomuzunun kafası hâlâ oradaydı; ona dokunmamışlardı; onun istediğini yapmışlardı; orada olduğu gibi duruyordu. James kafatasına dokunup hâlâ şalın altında olduğundan emin oldu. Ama ona bir şey daha sormak istiyordu. Yarın Fener’e gidecekler miydi?</p>

  <p>Hayır, yarın değil, dedi, ama yakında diye söz verdi; hava açar açmaz. James huysuzluk yapmadı. Yatağına yattı. Mrs. Ramsay onun üzerini örttü. Ama biliyordu ki, asla unutmayacaktı ve içinden Charles Tansley’ye, kocasına ve kendine kızdı, çünkü ona umut vermişti. Sonra omzunda şalını aradı ama onu yabandomuzunun kafatasına sarmış olduğunu hatırlayıp ayağa kalktı, pencereyi biraz daha aşağı indirdi, rüzgârı dinledi, gecenin olaylara tümüyle kayıtsız serin havasını içine çekip Mildred’a alçak sesle iyi geceler diledi ve odadan çıktı, kilidin dilini yuvasında usulca uzamaya bırakıp gitti.</p>

  <p>Hâlâ Charles Tansley’nin ne kadar sinir bozucu biri olduğunu düşünerek, umarım tepelerinde kitapları paldır küldür yere düşürmez dedi içinden. Çünkü ikisinin de uykusu derin değildi; hemen heyecanlanan çocuklardı ve Fener hakkında öyle şeyler söylediğine göre, ona öyle geliyordu ki, tam uykuya dalacakları sırada sakarlığı yüzünden dirseğiyle masadaki kitapları devirip yere düşürmesi de olasıydı. Çünkü yukarıya çalışmaya çıktığını tahmin ediyordu. Ama ne kadar yalnız görünüyordu; ama o gittiğinde ferahlamıştı; ama yarın ona daha iyi davranılmasına özen gösterecekti; ama kocasına davranışı hayranlık vericiydi; ama tavırlarını mutlaka düzeltmesi gerekiyordu; ama gülüşünü sevmişti – bunu düşünerek aşağı inerken merdivenlerin penceresinden artık ayı görebildiğini fark etti –sarı hasat ayını– ve döndü, aşağıdakiler de onun yukarıda, merdivende durduğunu gördüler.</p>

  <p>“İşte benim annem,” diye düşündü Prue. Evet; Minta ona bakmalıydı; Paul Rayley ona bakmalıydı. İşte ta kendisi diye geçti içinden, sanki dünyada öyle bir tek kişi vardı; onun annesi. Az önce başkalarıyla konuşurken büyümüştü, oysa şimdi yeniden kendisi çocuk, yaptıkları şey de bir oyun olmuştu, acaba annesi oynadıkları bu oyunu onaylayacak mı, yoksa kızacak mı, diye merak etti. Minta’nın, Paul’un ve Lily’nin onu gördükleri için, kendisinin de ona sahip olduğu için ne kadar şanslı olduklarını ve nasıl asla büyümeyeceğini ve evden ayrılmayacağını düşünerek tam bir çocuk gibi, “Sahile inip dalgaları izleyelim diyorduk,” dedi.</p>

  <p>Ansızın, ortada hiçbir sebep yokken, Mrs. Ramsay yirmi yaşında bir genç kız gibi oldu, neşe doldu. Aniden içini bir şenlik havası kapladı. Gülerek bağırdı, elbette gitmelilerdi; elbette gitmelilerdi; son üç dört basamağı koşarak indi, gülerek hepsine teker teker bakıp Minta’nın şalını omuzlarına sardı; keşke kendisi de onlarla gidebilseydi, çok geç kalacaklar mıydı, içlerinde saati olan var mıydı?</p>

  <p>“Evet, Paul’un var,” dedi Minta. Paul küçük bir güderi kılıftan çıkardığı güzel bir altın saati gösterdi. Saati avucunda ona doğru uzatırken içinden “Her şeyi biliyor. Bir şey söylememe gerek yok,” diye düşündü. Ona saati gösterirken “Başardım Mrs. Ramsay. Hepsi sizin sayenizde,” demiş oluyordu. Onun avucundaki altın saati gören Mrs. Ramsay, Minta ne kadar da şanslı! diye geçirdi içinden. Güderi bir kılıf içinde altın saati olan biriyle evleniyor!</p>

  <p>“Ben de sizinle gelmeyi ne kadar isterdim!” diye haykırdı. Ama bir şey ona öyle güçlü bir şekilde engel oluyordu ki, bunun ne olduğunu sormak bile aklına gelmedi. Tabii ki onlarla gitmesi imkânsızdı. Ama şu öteki şey olmasa, o da onlarla gitmek isterdi; düşündüğü şeyin saçmalığına gülerek (saatinin güderi kılıfı olan biriyle evlenmek ne büyük şans), yüzünde bir gülümsemeyle kocasının kitap okumakta olduğu diğer odaya geçti.</p>

  <h2>19</h2>

  <p>Odaya girerken, herhalde dedi kendi kendine, buraya bir şey istediği için gelmişti. Öncelikle, o özel lambanın altındaki özel koltukta oturmak istemişti. Ama ne istediğini bilmese de başka bir şey daha istiyordu, ne istediğini de bir türlü bulamıyordu. Kocasına baktı (çorabını alıp örmeye başlamıştı) ama onun bölünmek istemediğini anladı – bu çok açıktı. Onu çok etkileyen bir şey okuyordu. Dudaklarında yarım bir gülümseme vardı, duygusunu bastırmaya çalıştığını anladı. Sayfaları hızla çeviriyordu. Role girmişti – belki de kendisini kitapta anlatılan kişi sanıyordu. Acaba bu hangi kitap, diye geçirdi içinden. A, şu bizim Sir Walter’inkilerden biriymiş dedi, örgüsünü aydınlatsın diye lambayı ayarlarken kitabı görünce.<a class="footnoteref" href="../Text/notlar.xhtml#n6" id="ref6">6</a> Çünkü Charles Tansley (sanki yere düşen kitapların sesini duymayı bekler gibi yukarı baktı) artık kimsenin Scott okumadığını söylemişti. O zaman kocası “Benim için de öyle diyecekler” diye düşünmüş, sonra da gidip o kitaplardan birini almıştı. Eğer “Doğruymuş,” Charles Tansley doğru söylüyormuş diye bir sonuca varırsa, Scott hakkında söylenenleri kabul edecekti. (Okurken tarttığını, değerlendirdiğini, söylenenleri okuduklarıyla karşılaştırdığını görüyordu.) Ama kendisi hakkındakileri değil. Kendisi hakkında içi hiç o kadar rahat değildi. Bu da karısını üzüyordu. Hep kendi kitapları hakkında kaygılanacaktı – okunacaklar mı, iyiler mi, niye daha iyi değiller, hakkımda ne düşünüyorlar? Onu bu haliyle düşünmekten hoşlanmayarak, acaba yemekte şöhretten ve kitapların kalıcılığından söz edilirken niye birden sinirlendiğini anladılar mı, acaba çocuklar buna mı gülüyordu diye düşünerek çorabı hızla gerdirdi, alnındaki ve dudaklarının kenarlarındaki ince çizgiler çelik kalemlerle çizilmiş gibi belirginleşti ve rüzgârda bir o yana bir bu yana savrulan ama esinti durunca yaprak yaprak durulan bir ağaç gibi sakinleşti.</p>

  <p>Bunların önemi yok ki, diye düşündü, hiçbirinin. Büyük bir adammış, büyük bir kitapmış, şöhretmiş – kim bilebilirdi? Kendisi o konuda hiçbir şey bilmiyordu. Kocasının tavrıydı önemli olan, dürüstlüğü – örneğin yemekte içgüdüsel olarak keşke konuşsa diye düşünmüştü. Ona güveni tamdı. Ve suya dalan birinin bazen bir yosunun, bazen bir kamışın, bazen de bir kabarcığın yanından geçerken kenara itmesi gibi tüm bunları aklından uzaklaştırdı, tıpkı salonda ötekiler konuşurken hissettiği gibi, yeniden daha derinlere daldığını hissetti. İstediğim bir şey var – buradan almaya geldiğim bir şey, ama onun ne olduğunu bulamadan gözleri kapalı, giderek daha da dibe inmeye başladı. Örgüsünü örerek merakla biraz bekledi ve yavaşça yemekte söylenen sözler, “Japon gülü açmış, arılarla dolmuş üzeri,” belirdi, bu sözcükler zihninin bir yanından ötekine ritmik dalgalarla gidip gelmeye başladı ve böyle gidip gelirken zihninin karanlığında küçük lambalar gibi, biri kırmızı, biri mavi, biri sarı yandı ve gökyüzünde oradan oraya uçmak veya çığlık atmak ve yankılanmak için tünedikleri yerden havalanmış gibi oldular; Mrs. Ramsay başını çevirip yanındaki sehpada duran bir kitap aradı.</p>

  <div class="poem">

    <p>Ve yaşadığımız tüm hayatlarla daha yaşanmamışlarda</p>

    <p>Bir sürü ağaç var değişen yapraklarla,</p>

  </div>

  <p class="nonindent">diye mırıldandı, şişlerini çoraba batırırken. Sonra kitabı açtı ve rastgele şurasından burasından okumaya başladı, böyle yaparken de sanki üstüne kıvrılıp kapanmış olan çiçek yapraklarını açarak yeniden geri geri yukarı tırmanıyor ve yalnızca şunun beyaz veya bunun kırmızı olduğunu biliyormuş gibi hissetti. Önce sözcüklerin ne anlama geldiğini hiç anlamadı.</p>

  <div class="poem">

    <p>Kırın bu yana, kırın kanadı direklerinizin dümenini,</p>

    <p>ey bitkin Denizciler<a class="footnoteref" href="../Text/notlar.xhtml#n7" id="ref7">7</a></p>

  </div>

  <p class="nonindent">dizelerini okudu ve sayfayı çevirdi, oradan oraya sallanarak, bir öyle bir böyle, daldan dala, bir kırmızı beyaz çiçekten ötekine atlar gibi dizeden dizeye zikzak yaparken bir sesle irkildi – kocası bacaklarına şaplak atıyordu. Bir an gözleri karşılaştı; ama birbirleriyle konuşmak istemediler. Söyleyecek hiçbir şeyleri yoktu, ama yine de kocasından ona bir şey gider gibi oldu. Biliyordu ki ona bacaklarına şaplak attıran şey, hayattı, hayatın gücüydü, o muhteşem mizahtı. Sakın beni bölme, der gibiydi, hiçbir şey söyleme; sadece öyle otur. Ve okumaya devam etti. Dudakları seğiriyordu. Hayat içini doldurmuştu. Onu güçlendirmişti. O gecenin tüm çatışmalarını ve sıkıntılarını, diğerleri durmadan yiyip içerlerken öylece oturmaktan ne kadar sıkıldığını, karısına nasıl sinirlendiğini ve sanki öyle bir şey hiç yokmuş gibi kendi kitaplarından hiç söz etmeyişlerine nasıl alındığını ve bozulduğunu tamamen unutmuştu. Ama şu anda öyle hissediyordu ki, (eğer düşünce alfabe gibi A’dan Z’ye doğru yol alıyorsa) Z’ye kimin vardığının zerre kadar önemi yoktu. Nasıl olsa biri oraya varacaktı – kendisi değilse bile, bir başkası. Bu adamdaki sağlamlık ve akıl sağlığı, açıkça ifade edilen basit şeyler karşısındaki duyguları, bu balıkçılar, Mucklebackit’in kulübesindeki o zavallı meczup onu öyle zindeleştirmiş, öyle rahatlatmıştı ki, heyecanlandı, kendini bir zafer kazanmış gibi hissetti ve gözyaşlarını tutamadı. Yüzünü saklamak için kitabı biraz kaldırarak gözyaşlarını akıttı ve başını iki yana sallayarak, zavallı Steenie’nin boğuluşuyla Mucklebackit’in kederinde (Scott bunları şahane anlatmıştı) ve bunların ona verdiği o şaşırtıcı keyifte ve zindelikte kendini tamamen unuttu (gerçi ahlak, Fransız romanları ile İngiliz romanları ve Scott’ın elinin kolunun bağlı olması hakkında bir iki düşünce de geçmişti aklından, ama belki onun görüşü de öteki görüş kadar doğruydu), kendi dertlerini ve başarısızlıklarını tamamen unuttu.</p>

  <p>Eh, hadi bakalım bundan iyisini yapsınlar; diye düşündü okuduğu bölümü bitirince. Sanki biriyle tartışmış da onu alt etmiş gibi hissediyordu. Ne derlerse desinler bundan iyisini yapamazlardı; kendi görüşü daha da sağlamlaşmıştı. Âşıklarda iş yoktu, diye düşündü aklında okuduklarını toparlayarak. Onlarda iş yoktu, burası ise birinci sınıf, diye düşündü ikisini karşılaştırarak. Ama yeniden okuması gerekiyordu. Kitabın tamamını hatırlayamıyordu. Son kararını henüz vermemeliydi. Ve öteki konuya döndü – eğer gençler bundan hoşlanmıyorlarsa, doğal olarak kendisinden de hoşlanmazlardı. Gençlerin kendisine hayran olmadığından karısına yakınma arzusunu güçlükle bastırmaya çalışarak, bundan yakınmamalı diye düşündü Mr. Ramsay. Kararlıydı; artık karısını rahatsız etmeyecekti. O anda onun kitap okuyuşuna baktı. Okurken çok huzurlu görünüyordu. Herkesin çekildiğini ve onunla yalnız kaldığını düşünmek hoşuna gitti. Hayat sadece bir kadınla yatmaktan ibaret değil diye düşündü yeniden Scott’a, Balzac’a, İngiliz ve Fransız romanlarına dönerek.</p>

  <p>Mrs. Ramsay hafif bir uykuya dalmış biri gibi başını kaldırdı ve eğer onu uyandırmak istiyorsa uyanacağını, gerçekten uyanacağını söyler gibi oldu, ama eğer öyle değilse, biraz daha, azıcık daha uyuyabilir miydi? Bir o yana bir bu yana giderek ellerini bir o çiçeğe bir bu çiçeğe koyup o dallara tırmanıyordu.</p>

  <div class="poem">

    <p>“Ne de parlak alım övdüm gülün,”<a class="footnoteref" href="../Text/notlar.xhtml#n8" id="ref8">8</a></p>

  </div>

  <p class="nonindent">diye okudu ve böyle okuyarak en üste, zirveye çıktığını hissediyordu. Ne kadar doyurucu! Ne kadar dinlendirici! Günün bütün kırıntıları bu mıknatısa yapıştı; zihni temizlenmiş, arınmış gibi oldu. Ve işte oradaydı, ansızın bütünlenmiş olarak; onu ellerinde tuttu, işte, o güzel, o mantıklı, net ve tamamlanmış şey – o sone.</p>

  <p>Ama kocasının kendisine baktığını fark etmeye başlamıştı. Garip bir biçimde ona gülümsüyordu, sanki güpegündüz uyuduğu için onunla alay eder gibiydi, ama aynı zamanda okumaya devam et, diye düşünüyordu. Şu anda hiç kederli görünmüyorsun, diye düşünüyordu. Acaba ne okuyor dedi içinden ve onun bilgisizliğini, basitliğini abarttı, çünkü onun zeki olmadığını, kitaplardan bir şey öğrenmediğini düşünmek hoşuna gidiyordu. Acaba okuduğunu anlıyor mu, diye düşündü. Herhalde anlamıyordu. Şaşırtıcı ölçüde güzeldi. Güzelliği, sanki öyle bir şey mümkünmüş gibi, daha da artmış gibi geldi ona,</p>

  <div class="poem">

    <p>Yine de bana hâlâ kışmış gibi geldi ve yokluğunda</p>

    <p>Sanki senin hayalinmiş gibi, oyalandım onlarla<a class="footnoteref" href="../Text/notlar.xhtml#n9" id="ref9">9</a></p>

  </div>

  <p class="nonindent">diye okuyup bitirdi Mrs. Ramsay.</p>

  <p>“Evet?” dedi, kitaptan başını kaldırıp kocasının gülümsemesini hülyalı bir şekilde yankılarken.</p>

  <div class="poem">

    <p>Sanki senin hayalinmiş gibi, oyalandım onlarla,</p>

  </div>

  <p class="nonindent">diye mırıldandı elindeki kitabı sehpaya bırakırken.</p>

  <p>Onu en son yalnız gördüğünden bu yana neler olmuştu acaba diye düşündü, örgüsünü eline alırken. Giyindiğini hatırlıyordu, ayı gördüğünü de; Andrew’un yemekte tabağını çok yukarıda tuttuğunu; William’ın söylediği bir şeye üzüldüğünü; ağaçtaki kuşları; sahanlıktaki kanepeyi; çocukların uyumadığını; Charles Tansley’nin kitaplarını düşürerek onları uyandırmasını – yo, yo, bunu uydurmuştu; ve Paul’un saatinin güderi kılıfını. Ona hangisini anlatsaydı?</p>

  <p>“Sözlenmişler,” dedi örmeye başlayarak, “Paul ile Minta.”</p>

  <p>“Ben de öyle tahmin etmiştim,” dedi Mr. Ramsay. O konuda söylenecek pek bir şey yoktu. Zihni hâlâ şiirle birlikte gidip geliyordu; kocası ise, Steenie’nin cenazesini okuduktan sonra kendisini hâlâ çok canlı, çok içtenlikli hissediyordu. Öylece konuşmadan oturdular. Sonra Mrs. Ramsay onun bir şey söylemesini istediğini fark etti.</p>

  <p>Ne olursa, ne olursa, diye düşündü örgüsünü örerken. Her şey olur.</p>

  <p>“Saatinin güderi kılıfı olan bir adamla evlenmek ne hoş olurdu,” dedi Mrs. Ramsay, çünkü kendi aralarında böyle esprili şeyler söyleyip gülerlerdi.</p>

  <p>Mr. Ramsay burnundan at gibi bir ses çıkardı. Bu sözlenme konusunda da genelde sözlenmeler konusunda hissettiği şeyleri hissediyordu; o kız o adama fazlaydı. Mrs. Ramsay’nin aklına usulca bir fikir geldi, o zaman insan niye herkesin evlenmesini istiyordu? Her şeyin değeri, anlamı neydi? (Artık söyledikleri her söz doğru olacaktı.) Sadece onun sesini duymak istediğinden, lütfen bir şey söyle, dedi içinden. Çünkü o gölgenin, onları sarmalayan o şeyin yeniden etrafını kuşattığını hissediyordu. Yardım etsin diye yalvarır gibi, bakışlarıyla, bir şey söyle, dedi.</p>

  <p>Mr. Ramsay bir şey söylemedi, saat kösteğinin ucundaki pusulayı öne arkaya sallıyor ve Scott’ın romanlarıyla Balzac’ın romanlarını düşünüyordu. Ama Mrs. Ramsay, aralarındaki yakınlığın yan aydınlık duvarlarının ardından, çünkü birbirlerine yaklaşıyorlardı, istemeden yan yana geliyor, birbirlerine bitişiyorlardı, onun zihninin havaya kalkmış bir el gibi kendi zihnini gölgelediğini hissediyordu ve Mrs. Ramsay’nin düşünceleri onun hoşlanmadığı bir yöne –“kötümserlik” dediği yöne– döndüğünden, huzursuzlanmaya başlamıştı, hiçbir şey söylemese de, elini alnına götürüp bir tutam saçı parmağına doluyor; sonra bırakıyordu.</p>

  <p>Çorabını işaret ederek, “O çorabı bu akşam bitiremezsin,” dedi. Mrs. Ramsay’nin istediği de buydu – ona çıkışan sesindeki bu sertlik. Kötümserlik doğru değil diyorsa, herhalde doğru değildir; diye düşündü; bu evlilik iyi olacaktı.</p>

  <p>“Evet,” dedi, çorabı dizinin üzerine yayarak, “bitiremeyeceğim.”</p>

  <p>E, o zaman? Çünkü hâlâ kendisine baktığını hissediyordu, ama bakışı değişmişti. Bir şey istiyordu – ona vermekte hep zorlandığı o şeyi istiyordu; onu sevdiğini söylemesini istiyordu. Ama onu, hayır; yapamazdı. Kocası konuşma işini kendisine göre çok daha kolay yapıyordu. Onun ağzı laf yapıyordu – kendisininki hiç yapamıyordu. O yüzden doğal olarak öyle şeyleri söyleyen hep o oluyordu, ama sonra birden buna bozuluyor ve ona serzenişte bulunuyordu. Kalpsiz kadın diyordu ona; hiçbir zaman onu sevdiğini söylememişti. Ama öyle değildi – Öyle değildi. O sadece hissettiklerini ifade edemiyordu. Ceketinde hiç kırıntı yok muydu? Onun için yapabileceği başka bir şey? Ayağa kalkıp, elinde bakır renkli çorapla, hem kocasına sırtını dönmek için hem de genelde gece denizin ne kadar güzel göründüğünü hatırladığı için pencerenin önünde durdu. Ama kendisi dönerken onun da döndüğünün farkındaydı; onu izliyordu. Her zamankinden daha güzelsin, diye düşündüğünü biliyordu. O da kendini çok güzel hissediyordu. Bana bir kerecik olsun beni sevdiğini söylemeyecek misin? Böyle düşünüyordu, çünkü Minta ve kitabı yüzünden, gün bitmekte olduğundan ve Fener’e gidilmesi konusunda tartıştıkları için heyecanlanmıştı. Ama yapamazdı; bunu söyleyemezdi. Sonra, onun kendisini izlediğini bilerek, bir şey söylemek yerine elinde örgüsü, döndü ve ona baktı. Ona bakarken gülümsemeye başladı, çünkü tek bir söz söylememiş olmasına karşın, kocası onu sevdiğini anlamıştı, elbette anlamıştı. Bunu inkâr edemezdi. Gülümseyerek pencereden dışarı baktı ve (içinden, dünyadaki hiçbir şey bu mutlulukla boy ölçüşemez diyerek) – “Evet, haklıymışsın. Yarın yağmur yağacak,” dedi. O sözü söylememişti, ama kocası biliyordu. Ve gülümseyerek ona baktı. Çünkü yine zafer kazanmıştı.</p>
</body>
</html>