<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2 class="part">1</h2>

  <p>O halde bu ne anlama geliyor, tüm bunlar ne anlama geliyor olabilir; diye sordu kendi kendine Lily Briscoe, yalnız bırakılmış olduğundan bir fincan kahve daha almak için mutfağa mı gitmesi, yoksa burada mı beklemesi gerektiğini düşünürken. Bu ne anlama geliyor? – düşüncelerine tam olmasa da oturan, okuduğu bir kitaptan aklında kalan bir cümleydi bu, çünkü Ramsay’lerle geçirdiği bu ilk sabahta duygularını toparlayamıyor, sisler dağılana kadar yankılanarak zihnindeki boşluğu doldursun diye aynı cümleyi tekrarlayıp duruyordu. Çünkü sahiden de, bunca yıl sonra geri geldiğinde, hem de Mrs. Ramsay ölmüşken, ne hissediyordu? Hiçbir şey, hiçbir şey – ifade edebileceği hiçbir şey.</p>

  <p>Dün gece her yer gizemli, karanlıkken gelmişti. Şimdi de kahvaltı masasındaki eski yerinde oturuyordu, ama yalnızdı. Saat de çok erkendi, daha sekiz bile değildi. Şu geziye çıkılacaktı – Mr. Ramsay, Cam ve James Fener’e gideceklerdi. Aslında çoktan gitmiş olmaları gerekiyordu – sular yükselirken mi çıkmaları gerekiyordu ne, öyle bir şey. Ama Cam hazır değildi, James hazır değildi, Nancy sandviçleri hazırlatmayı unutmuştu, Mr. Ramsay de sinirlenip kapıyı çarpıp çıkmıştı.</p>

  <p>“Artık gitmenin ne anlamı var?” diye gürlemişti.</p>

  <p>Nancy ortadan kaybolmuştu. İşte Mr. Ramsay de terasta öfkeyle bir oraya bir buraya yürüyüp duruyordu. Sanki tüm evde kapıların çarptığı, birilerinin birilerine seslendiği duyuluyor gibiydi. İşte şimdi de Nancy birden odaya girmiş, yüzünde garip ve şaşkın bir ifade, çaresizce etrafa bakınarak “Fener’e ne gönderilir?” diye soruyordu, sanki kendini asla yapabileceğini düşünmediği bir şeyi yapmaya zorluyor gibiydi.</p>

  <p>Sahiden de Fener’e ne gönderilirdi ki! Başka bir zaman olsa, Lily gayet mantıklı bir şekilde çay, tütün, gazete filan diye sayabilirdi. Ama bu sabah her şey o kadar olağanüstü tuhaf görünüyordu ki, Nancy’nin sorusu –Fener’e ne gönderilir?– insanın zihninde çarpılarak kapanan, öne arkaya sallanan kapılar açıyor ve insanı şaşkın bir bakışla sahi, ne gönderilir, ne yapılır, zaten niye burada oturuluyor, gibi sorular sormaya zorluyordu.</p>

  <p>Lily uzun masadaki kullanılmamış fincanların arasında yalnız başına otururken (çünkü Nancy yine çıkıp gitmişti), kendisini diğerlerinden kopmuş, gözlemeye, sormaya ve düşünmeye devam edebilirmiş gibi hissetti. Ev de, burası da, bu sabah da, hepsi ona yabancı geliyordu. Burayla hiçbir bağı olmadığını hissediyordu, burayla hiçbir ilgisi yoktu, her şey olabilirdi ve olan her şey, dışarıdan gelen bir ayak sesi, birinin seslenişi (“Dolapta değil; sahanlıkta,” diye bağırdı biri) bir soru gibiydi, sanki her şeyi birbirine bağlayan halka kopmuş ve buradaki, yukarıdaki, dışarıdaki her şey birbirinden ayrı, havada yüzüp duruyordu, önündeki boş fincana bakarak her şey ne kadar amaçsız, ne kadar karışık, ne kadar gerçekdışı, diye düşündü. Mrs. Ramsay ölmüştü; Andrew öldürülmüştü, Prue da ölmüştü – ne kadar tekrarlarsa tekrarlasın, bu, içinde hiçbir duygu uyandırmıyordu. Ve hepimiz böyle bir sabahta, böyle bir evde toplanmışız, dedi pencereden dışarı bakarak. Çok güzel, sakin bir gündü.</p>

  <p>Mr. Ramsay oradan geçerken ansızın başını kaldırıp, sanki insanı bir saniyeliğine, sonsuza kadar ilk kez görüyormuş duygusu veren o çılgın ama hâlâ delici bakışıyla dosdoğru ona baktı; Lily, ondan kaçmak – onun kendisinden talep ettiği şeyden kaçmak, o buyurgan ihtiyacı biraz daha görmezden gelmek için boş fincanından kahve içiyor gibi yaptı. Mr. Ramsay ona başını sallayıp yürümeye devam etti (“Yapayalnız” dediğini duydu onun, “Yok olduk” dediğini duydu) ve o tuhaf sabahki diğer her şey gibi, bu sözcükler de birer simge oldu, gri yeşil duvarların her yerine dağılarak yazıldı. Onları bir birleştirebilse, onlardan bir cümle oluşturabilse, sanki her şeyin aslını anlayabilecekti. Yaşlı Mr. Carmichael yumuşak adımlarla odaya girip kendine bir kahve aldı, fincanıyla birlikte güneşte oturmak için dışarı çıktı. Bu olağanüstü gerçekdışılık ürkütücüydü; ama aynı zamanda heyecan vericiydi. Fener’e gidiliyordu. Ama Fener’e ne gönderilirdi ki? Yok olduk. Yapayalnız. Karşı duvardaki gri yeşil ışık. Boş sandalyeler. Parçaların bir kısmı bunlardı, ama nasıl bir araya getirilecekler, diye sordu. Sanki en ufak bir kesintiye uğrarsa masada kurmaya çalıştığı o narin yapı yıkılıverecekmiş gibi, Mr Ramsay onu görmesin diye sırtını pencereye döndü. Bir şekilde kaçmalıydı, bir yerlerde yalnız kalmalıydı. Ansızın hatırladı. On yıl önce bu masada oturduğunda, masa örtüsünün üzerinde, bir aydınlanma anında baktığı küçük bir dal veya bir yaprak deseni vardı. Bir resmin ön planıyla ilgili bir sorun vardı. Ağacı ortaya al, demişti kendine. O resmi hiç bitirememişti. Tüm o yıllar boyunca aklını kurcalayıp durmuştu. Şimdi o resmi yapacaktı. Acaba boyaları neredeydi, diye merak etti. Boyaları, evet. Dün gece onları holde bırakmıştı. Hemen başlayacaktı. Mr. Ramsay dönmeden çabucak ayağa kalktı.</p>

  <p>Bir sandalye buldu. Şövalesini kız kurularına yaraşır bir titizlikle çimenliğin ucuna yerleştirdi, Mr. Carmichael’a fazla yaklaşmadı, ama yine de ona sığınacak kadar yakınındaydı. Evet, on yıl önce de durduğu yer tam olarak burası olmalıydı. Duvar vardı; çalılık; ağaç. Sorunu bu kütleler arasındaki ilişkiyi kurmakla ilgiliydi. O sorun yıllarca kafasını kurcalayıp durmuştu. Şimdi sanki çözümü aklına gelmiş gibiydi: Artık ne yapmak istediğini biliyordu.</p>

  <p>Ama Mr. Ramsay böyle üzerine doğru gelip dururken hiçbir şey yapamıyordu. O her yaklaştığında –taraçada bir aşağı bir yukarı yürüyordu– yıkım yaklaşıyordu, karmaşa yaklaşıyordu. Lily resim yapamıyordu. Öne eğildi, geri döndü; eline bir bez parçası aldı; bir boya tüpünü sıktı. Ama tek yapabildiği onu bir an uzaklaştırmak oluyordu. Mr. Ramsay, bir şey yapmasını imkânsızlaştırıyordu. Çünkü ona en ufak bir fırsat verse, bir an boş kalıp kendi tarafına doğru baktığını görse, hemen yanına gelecek ve dün gece dediği gibi, “Bizi çok değişmiş bulmuşsunuzdur,” diyecekti. Dün gece ayağa kalkmış, önünde durmuş ve böyle demişti. Eskiden –Kızıl, Güzel, Zalim, Amansız gibi– İngiliz kral ve kraliçelerinin adlarını taktıkları o altı çocuğun da hiç konuşmadan öylece bakıp oturdukları halde, alttan alta nasıl öfkelendiklerini hissetmişti Lily. İyi yürekli yaşlı Mrs. Beckwith makul bir şeyler söylemişti. Ama ev birbiriyle ilişkisiz güçlü duygularla doluydu – bütün akşam bunu hissetmişti. Bütün bu karmaşanın üzerine de Mr. Ramsay ayağa kalkmış, elini iki elinin arasına alıp üzerine bastırmış ve “Bizi çok değişmiş bulacaksınız,” demişti ama hiçbiri kıpırdamamış veya konuşmamıştı; sanki Mr. Ramsay’nin bunu söylediğini duymaya mecbur bırakılmışlar gibi öylece oturmuşlardı. Sadece James (Asık Suratlı olan kesinlikle oydu) kaşlarını çatarak lambaya doğru bakmış, Cam de mendilini parmağına dolayıp durmuştu. Sonra onlara yarın Fener’e gideceklerini hatırlatmıştı. Saat tam yedi buçukta holde hazır olmaları gerekiyordu. Sonra bir eli kapıda durmuş, dönüp onlara bakmıştı. Yoksa gitmek istemiyorlar mıydı? İstemiyoruz demeye cesaret etselerdi (aslında bir sebeple öyle demelerini istiyordu), trajik bir edayla kendini sırtüstü umutsuzluk sularına atacaktı. Öyle fiyakalı hareketler yapmakta çok ustaydı. Sürgündeki bir krala benziyordu. James ters ters peki dedi. Cam daha zavallı bir sesle, ağzında bir şeyler geveledi. Tamam, evet, tamam, dediler, ikisi de hazır olacaktı. Lily bir anda anladı, bu bir trajediydi – tabut örtüsü, toprak, kefen filan değil; bu çocukların zorlanması, onlara böyle boyun eğdirilmesi. James on altı yaşındaydı, Cam de herhalde on yedi. Gözleri orada olmayan birini, galiba Mrs. Ramsay’yi arayarak etrafa bakınmıştı. Ama yalnızca abajurun altında eskizlerine bakan iyi yürekli Mrs. Beckwith vardı. Sonra da yorgun olduğu için, zihni hâlâ denizle birlikte yükselir alçalır, uzun zamandır gelinmeyen yerlerin tadı ve kokusu onu ele geçirir ve mumların ışıkları gözlerinde dalgalanırken, kendinden geçmiş, dalmıştı. Harikulade, yıldızlı bir geceydi; yukarı çıkarlarken dalgaların sesi duyuluyordu; merdivenlerdeki pencerenin yanından geçerken birden kocaman, soluk yüzlü ayı görmüş, şaşırmışlardı. Hemen uyumuştu.</p>

  <p>Engel oluştursun diye, boş tuvalini sağlam bir şekilde şövaleye yerleştirdi; zayıf bir engeldi bu, ama Mr. Ramsay’yi ve onun talepkârlığını uzakta tutmaya yeteceğini umuyordu. Mr. Ramsay’nin sırtı dönük olduğunda resmine, şuradaki çizgiye, buradaki kütleye bakabilmeye çalışıyordu. Ama bu kesinlikle mümkün değildi. İsterse metrelerce uzakta olsun, isterse hiç konuşmasın, isterse sizi görmesin bile, yine de o her yerdeydi, gitmiyordu, kendisini dayatıyordu. Her şeyi değiştiriyordu. Lily renkleri göremiyordu; çizgileri seçemiyordu; Mr. Ramsay’nin sırtı ona dönük olduğunda bile, sadece birazdan üzerime gelecek ve benden – ona vermesinin imkânsız olduğu bir şey talep edecek diye düşünüyordu. Bir fırçayı beğenmedi; eline başka bir tane aldı. Şu çocuklar ne zaman geleceklerdi? Ne zaman çıkıp gidecekler, diye huzursuzlandı. Bu adam hiçbir şey vermiyor, diye düşündü içindeki öfke yükselirken; bu adam hep alıyordu. Oysa kendisi vermek zorunda kalacaktı. Mrs. Ramsay de hep vermişti. Vere, vere, vere ölmüştü – ve ardında tüm bunları bırakmıştı. Aslında, Mrs. Ramsay’ye kızıyordu. Elindeki fırça hafifçe titrerken çalılığa, basamağa, duvara baktı. Bunların hepsi Mrs, Ramsay’nin yüzündendi. Ölmüştü. İşte Lily de kırk dört yaşında zamanını boşa harcıyor, hiçbir şey yapamıyor; orada durmuş resim yapar gibi yapıyor, rol yapmaması gereken tek konuda rol yapıyordu, ama hepsi Mrs. Ramsay’nin suçuydu. Ölmüştü. Üzerinde oturduğu basamak boştu. O ölmüştü.</p>

  <p>Ama niye durup durup bunu tekrarlıyordu? Niye hissetmediği bir duyguyu yaşamaya çalışıyordu? Kutsala saygısızlık gibi bir şeydi bu. İçi kurumuştu, buruşmuştu, tükenmişti. Onu davet etmemeliydiler; gelmemeliydi. İnsan kırk dört yaşında zamanı boşa harcayamaz, diye düşündü. Resim yapar gibi yapmaktan nefret ediyordu. Şu fırça, bu çatışma, yıkım ve karmaşa dünyasında bel bağlanabilecek, böyle bile bile hafife alınamayacak tek şeydi; bundan nefret ediyordu. Ama onu buna zorlayan Mr. Ramsay’ydi. Üzerine gelerek sanki, bana istediğim şeyi vermezsen tuvaline dokunamazsın, der gibiydi. İşte yine çok yakınına gelmişti, açgözlüydü, perişandı. Lily pes ederek sağ kolunu yanına düşürdü, eh, dedi içinden, hadi şu iş olsun da bitsin bari. Elbette anılarına giderek, bu gibi durumlarda birçok kadının (Örneğin Mrs. Ramsay’nin), şefkatle, karşılığında aldıkları, sebebini hatırlayamasa da belli ki insana erişebileceği en büyük mutluluğu bahşeden ödülün hazzıyla parlayan yüzündeki o kendinden geçişi, o ışıltıyı, o heyecanı ve teslimiyeti Lily de taklit edebilirdi. İşte Mr. Ramsay gelmiş, yanında durmuştu. Lily ona ne verebilirse verecekti.</p>

  <h2>2</h2>

  <p>Biraz kurumuş, diye düşündü Mr. Ramsay. Biraz sıskalaşmış, süzülmüş görünüyordu, ama çirkin değildi. Ondan hoşlanıyordu. Bir aralar William Bankes’le evleneceği filan konuşulmuştu, ama arkası gelmemişti. Karısı da ondan hoşlanırdı. Kahvaltıda biraz sinirlenmişti. Sonra da, sonra da – bu, ne olduğunu tam kestiremese de çok büyük bir ihtiyaçla herhangi bir kadına yaklaşıp, onu kendisine istediği şeyi vermeye, şefkat göstermeye zorladığı (bu ihtiyaç o kadar büyüktü ki, bunu nasıl yaparlarsa yapsınlar umurunda olmazdı) o anlardan biriydi.</p>

  <p>Onunla ilgileniliyor muydu? Bir şeye ihtiyacı var mıydı?</p>

  <p>“Ah, teşekkürler, her şeyim var,” dedi Lily Briscoe tedirgin bir biçimde. Hayır; yapamıyordu. Hemen bir şefkat dalgasıyla yüzerek açılması gerekirdi; üzerinde muazzam bir baskı vardı. Ama kıpırdayamıyordu. Tuhaf bir sessizlik oldu. İkisi de denize baktılar. Niye, diye düşündü Mr. Ramsay, ben yanındayken denize bakıyor? Denizin Fener’e çıkılabilecek kadar sakin olacağını umduğunu söyledi Lily. Fener mi! Fener! Bu da nereden çıktı şimdi, diye düşündü Mr. Ramsay hırslanarak. O anda ilksel bir fırtına gibi (çünkü artık kendisini tutamıyordu) ağzından öyle bir ah çıktı ki, hangi kadın olsa bir şey yapar, bir şey söylerdi – tek ben hariç, diye düşündü Lily kendisiyle acı acı dalga geçerek, çünkü ben herhalde kadın değilim, huysuz, hırçın, geçkin bir kız kurusuyum.</p>

  <p>Mr. Ramsay derin derin iç çekti. Bekledi. Bir şey söylemeyecek miydi? Ondan ne istediğini anlamıyor muydu? Sonra Fener’e gitmek istemesinin özel bir sebebi olduğunu söyledi. Eskiden karısı oradakilere bir şeyler gönderirdi. Kalçasında kemik veremi olan küçük bir çocuk vardı, fenercinin oğlu. Çok derin bir iç çekti. Anlamlı bir iç çekti. Lily’nin tek istediği bu korkunç yas tufanı, bu doymak bilmez şefkat açlığı, kendisini tamamen Mr. Ramsay’ye teslim etmesini talep eden bu şey –kaldı ki, öyle yapsa bile, Mr. Ramsay’de Lily’ye sonsuza kadar yetecek olan daha nice keder vardı– onu da içine alıp alaşağı etmeden önce çekilip gitmesi, yönünü değiştirmesiydi (bir şey olsun da konuşmaları kesilsin diye durmadan eve bakıyordu).</p>

  <p>“Böyle geziler,” dedi Mr. Ramsay, ayağının ucuyla toprağı eşeleyerek, “çok acı verici oluyor.” Lily hâlâ bir şey söylemiyordu. (Bir kütük, bir taş sanki, dedi Mr. Ramsay içinden.) “Çok yorucu oluyor;” dedi, Lily’nin midesini bulandıran hastalıklı bir bakışla o güzelim ellerine bakarak (rol yapıyor, bu büyük adam kendisini oynuyor, diye düşündü Lily). Korkunç bir şeydi bu. Ahlaksızca bir şeydi. Nerede kaldılar, diye sordu içinden, çünkü artık bir an daha kederin bu ağır yükünü taşıyamayacak, yasın kalın perdelerini tutamayacaktı (Mr. Ramsay düşkün bir ihtiyar gibi, ayakta dururken biraz sendelemeye bile başlamıştı).</p>

  <p>Lily hâlâ bir şey söyleyemiyordu; ufukta sanki sohbet konusu olabilecek hiçbir şey kalmamış gibiydi; sadece şaşkınlıkla, Mr. Ramsay orada dururken bakışının nasıl hüzünle güneşli çimenlere doğru inip çimenlerin rengini soldurduğunu ve şezlonga uzanmış bir Fransız romanı okumakta olan Mr. Carmichael’ın al yanaklı, uykulu, hayattan tümüyle hoşnut görüntüsünün üzerine bir matem bandı çektiğini hissediyordu, sanki acılarla dolu bu dünyada en kasvetli duyguları uyandırmak için böylesine memnun kalabilen bir varlığın görülmesi bile yeterliydi. Bir şuna bak, der gibiydi, bir de bana bak; aslında aklındaki tek şey, beni düşün, beni düşün idi. Ah, keşke şu koca gövde sürüklenip yanlarına gelebilseydi, diye düşündü Lily; keşke şövalesini ona biraz daha yakın bir yere kurmuş olsaydı; bir erkek, herhangi bir erkek, bu taşkın seli durdurur, bu ağıtlara bir son verirdi. Bir kadın olarak bu dehşeti o başlatmıştı; bir kadın olarak bununla nasıl baş edeceğini bilmesi gerekirdi. Hiçbir şey söylemeden öylece durması kadın cinsi açısından son derece ayıp bir şeydi. İnsan derdi ki –ne denirdi?– ah, Mr. Ramsay! Sevgili Mr. Ramsay! O skeçler çizen iyi yürekli yaşlı Mrs. Beckwith olsa, hemen doğru olan şeyi yapar ve öyle derdi. Ama hayır. Orada dünyanın geri kalanından yalıtılmış bir halde öylece durdular. Mr. Ramsay’nin inanılmaz ölçüde kendine acıması, şefkat talebi bir sağanak gibi yağıp Lily’nin ayaklarının dibinde gölcükler oluşturdu, o zavallı günahkâr Lily’nin tek yaptığı ise, ıslanmasın diye, eteklerini bileklerinin biraz daha üzerine çekmek oldu. Hiç sesini çıkarmadan, fırçasına sıkı sıkı sarılmış olarak orada öylece durdu.</p>

  <p>Tanrı’ya ne kadar şükretse azdı! Evden seslerin geldiğini duymuştu. Herhalde James ile Cam geliyorlardı. Ama sanki vaktin daraldığını hissetmiş gibi ansızın sinirlenen Mr. Ramsay –çünkü ne de olsa, ona karşı koyabilecek bir kadın var mıydı? – başını hırsla iki yana salladı ve botlarının bağlarının açık olduğunu görünce, yoğunlaşmış kederinin o müthiş baskısını; yaşlılığını; güçsüzlüğünü; terk edilmişliğini, Lily’nin yalnız varlığına bindirerek onu ezdi. Eğilip onlara bakan Lily, çok güzel botlar; diye düşündü; heykel gibi, haşmetli; eprimiş kravatından yarı iliklenmiş yeleğine kadar her şey gibi, kuşkusuz ona ait. O botların kendi başlarına Mr. Ramsay’nin odasına gidip, yokluğunda bile onun acıklı durumunu, huysuzluğunu, tersliğini, çekiciliğini temsil ettiklerini hayal edebiliyordu.</p>

  <p>“Ne kadar güzel botlar!” dedi. Kendinden utanıyordu. O, ruhunu yatıştırmasını isterken ona böyle botlarım övmesinin; o, kanayan ellerini, parçalanmış yüreğini göstermiş ve kendisine acınmasını istemişken böyle neşeyle “Ah, ayağınızdaki botlar ne kadar güzel!” demesinin, Mr. Ramsay sinirlendiğinde aniden ortaya çıkan o gürlemelerden birinde yok edilmeyi hak ettiğini bilerek ve bunu bekleyerek başını kaldırıp ona baktı Lily.</p>

  <p>Oysa Mr. Ramsay gülümsüyordu. Üzerindeki o tabut örtüsü, o perdeler, dermansızlıklar kalkmıştı. Ah, evet dedi, Lily’ye göstermek için ayağını kaldırarak, bunlar çok kaliteli botlardı. Koca İngiltere’de böyle bot yapabilen tek bir adam vardı. Botlar insanoğlunun başındaki en büyük belalardandır, dedi. “Bot yapanlar,” dedi heyecanla, “insanın ayağını sakatlayıp ona işkence etmeyi kendilerine iş edinmişlerdir.” Aynı zamanda da en inatçı ve en aksi tiplerdir. Doğru dürüst bot yaptırabilmek için gençliğinin büyük bölümünü harcamıştı. Lily daha önce hiç bu biçimde yapılmış bot görmediğini de (önce sağ, sonra sol ayağım kaldırdı) itiraf etmeliydi. Ayrıca, dünyadaki en iyi deriden yapılmışlardı. Çoğu deri sadece kahverengi kâğıt ve mukavva gibi olurdu. Hâlâ havada tuttuğu ayağına memnuniyetle bakıyordu. Lily, artık huzurun yaşadığı, akıl sağlığının hüküm sürdüğü, güneşin sonsuza kadar parladığı güneşli bir adaya, o mutluluk verici kaliteli botlar adasına vardıklarını hissetti. Yüreğinde ona karşı bir sıcaklık oluştu. “Haydi, bakalım bağlamayı biliyor musun,” dedi Mr Ramsay. Lily’nin zayıf bağlama sistemini aşağıladı. Ona kendi bulduğu yöntemi gösterdi. Bir kere bağlanınca asla çözülmüyordu. Lily’nin ayakkabısının bağlarını üç kez bağladı; üç kez de çözdü.</p>

  <p>Neden tam da bu yakışıksız anda, tam Mr. Ramsay ayakkabısının üzerine eğilmişken, içinde ona karşı bir şefkat oluşmuş ve kendisi de eğilirken yüzüne kan hücum etmiş, Önceki duygusuzluğunu düşününce (ona rol yapıyor demişti) gözlerinin yaşlarla dolduğunu, ağlayacak gibi olduğunu hissetmişti? Şu anda ayakkabılarım bağlarken, Mr. Ramsay ona inanılmaz acıklı görünüyordu. Düğümler yapıyordu. Botlar satın alıyordu. Mr. Ramsay’nin çıktığı yolculukta ona yardım etmenin yolu yoktu. Ama artık bir şey söylemek istiyordu, söyleyebilirdi de belki, ama gelmişlerdi – Cam ile James. Taraçada göründüler. Yan yana, ciddi ve kederli bir çift olarak ağır ağır yürüyorlardı.</p>

  <p>Ama niye <em>öyle</em> geliyorlardı? Elinde olmadan onlara sinirlendi; daha neşeli bir şekilde gelebilirlerdi; ona, artık yola çıktıkları için kendisinin veremeyeceği şeyi verebilirlerdi. Çünkü içinde ansızın bir boşluk, bir sıkıntı hissetmişti. Duygusu çok geç gelmişti; şimdi orada hazır duruyordu ama artık Mr. Ramsay’nin ona ihtiyacı kalmamıştı. Artık Lily’ye hiçbir şekilde ihtiyaç duymayan, son derece saygıdeğer yaşlı bir beye dönüşmüştü. Lily kendisini itilmiş hissetti. Mr. Ramsay arkasına bir sırt çantası astı. Kahverengi kâğıtlara sarılı, kötü bağlanmış paketleri paylaştırdı – epeyce paket vardı. Cam’i bir pelerin alması için eve gönderdi. Tıpkı bir keşif gezisine hazırlanan bir ekip önderi gibiydi. Sonra, çark edip peşinde çocukları, o harika botlarıyla sağlam asker adımları atarak ve paketleri taşıyarak önden gitmeye başladı. Çocuklar Lily’ye sanki kaderleri onları zorlu bir göreve mahkûm etmiş, onlar da hâlâ genç ve babalarının hükmünde olduklarından, uysalca, ama gözlerindeki solgunluktan anladığı kadarıyla, sessizce yaşlarından çok daha büyük bir acı çekerek gidiyorlarmış gibi göründü. Böylece çimenliğin kenarından geçtiler; Lily’ye öyle geldi ki, sanki önünden, yalpalayarak ve dalgalanarak da olsa, bu küçük grubu birbirine sıkıca bağlayan ortak bir duygunun yarattığı baskıyla bir araya getirilmiş ve kendisini tuhaf bir şekilde etkileyen bir tören alayı geçiyordu. Önünden geçerlerken Mr. Ramsay nazikçe, ama çok soğuk bir tavırla elini kaldırıp onu selamladı.</p>

  <p>Ama ne yüz, diye düşündü Lily, artık vermesi istenmeyen şefkatin şimdi ifade edilmek için kendisini zorladığını hissederek. Bu yüzü böyle yapan neydi? Herhalde geceler boyu düşünmek dedi – mutfak masalarının gerçekliğini, diye de ekledi, Mr, Ramsay’nin ne düşündüğünü tam olarak anlayamıyorken Andrew’un ona verdiği örneği hatırlayarak. (Bir şarapnel parçasının isabet etmesiyle hemen ölmüş, diye onu düşündü Lily.) O mutfak masası düşsel, çetin, çıplak, sert, süssüz bir şeydi. Rengi yoktu; sadece kenarlardan ve açılardan oluşuyordu; son derece yalındı. Ama Mr. Ramsay gözlerini hiç ondan ayırmıyordu, hiçbir şeyin asla onu başka yere bakması için ayartmasına veya aklını çelmesine izin vermiyordu, sonunda kendi yüzü de öyle yıpranmış, dünyadan el etek çekmiş ve Lily’yi derinden etkileyen o süssüz güzellikten payını alır olmuştu. Sonra, diye aklına geldi (onun kendisini bıraktığı yerde fırçasını tutarak dururken), kaygılar onu kemirmişti – hem de çirkin bir biçimde. Herhalde o masayla ilgili kuşkuları oluştu, diye düşündü; o masanın gerçek olup olmadığı konusunda; ona verdiği zamana değip değmediği konusunda; sonunda onu bulup bulamayacağı konusunda. Kuşkuları oluşmuş, dedi kendi kendine, yoksa insanlardan daha az şey talep ederdi. Herhalde bazen gece geç vakit bunları konuşuyorlardı, diye düşündü; sonra ertesi gün Mrs. Ramsay yorgun görünür; Lily de saçma sapan bir şey yüzünden Mr. Ramsay’ye öfkelenirdi. Ama artık masalardan, botlarından veya düğümlerinden konuşacağı kimsesi yoktu; kimi yiyeyim diye dolaşan bir aslan gibiydi, yüzünde de Lily’yi telaşlandıran ve eteklerini toplamasına neden olan o çaresizlik, abartma işaretleri vardı. Sonra birden canlandığını, (botlarını beğendiğinde) yüzündeki o ani parlaklığı, ani canlanmayı, normal insanların işlerine gösterdiği o ani ilgiyi hatırladı, ama o da geçiyor; değişiyor (çünkü o hep değişiyordu ve hiçbir şeyi saklamıyordu), sanki bütün dertlerinden ve hırslarından, şefkat görme umudundan ve övülme arzusundan silkinip kurtulmuş, bir başka bölgeye geçmiş ve sanki kendi kendisiyle veya bir başkasıyla yaptığı sessiz bir görüşme tarafından merakla sürükleniyor gibi, o küçük grubun başında, ulaşılabilecek mesafenin dışında, Lily için yeni olan ve kabul ediyordu ki, duyduğu rahatsızlıktan utandıran o son aşamaya geçiyordu. Ne kadar sıra dışı bir yüz! Bahçe kapısı gürültüyle kapandı.</p>

  <h2>3</h2>

  <p>Sonunda gittiler; diye düşündü hem rahatlamış hem de hayal kırıklığına uğramış olarak. Şimdi duyduğu şefkat, sıkıştığı yerden aniden kurtulan dikenli bir dal gibi yüzüne çarpmıştı. Kendini tuhaf bir biçimde ikiye ayrılmış gibi hissediyordu, sanki bir parçası oralara doğru çekilmişti – hâlâ gündüzdü, hava pusluydu; bu sabah Fener çok uzakta görünüyordu; öteki parçası ise, inatla, sapasağlam, burada, çimenliğin üzerinde çakılıydı. Tuvalinin beyaz ve ödünsüz haliyle sanki suda yüzüyormuş gibi gelip tam önüne yerleştiğini gördü. Bütün bu telaş ve heyecan, bu saçmalık ve duygu israfı için onu kınıyor gibiydi; onu derhal göreve çağırdı ve düzeni bozan bütün duyguları (işte gitmişti, ona çok üzülmüştü ama hiçbir şey söylememişti) toparlanıp sahadan ayrılırken zihninin her yerine önce bir sakinlik, sonra da bir boşluk yaydı. Lily, o ödünsüz beyazlığıyla karşısında duran tuvale boş boş baktı; bakışları tuvalden bahçeye kaydı. Bir şey vardı (küçük buruşuk yüzündeki küçük Çinli gözlerini kısarak duruyordu), şu tuvali kesen, parçalara ayıran çizgilerin arasındaki ilişkiyle ve içinde mavilerle kahverengiler olan yeşil kovuğuyla şu çalılıkla ilgili, hep aklında kalan bir düğüm olduğunu, ara ara, istemsiz olarak, Brompton Caddesinde yürürken, saçlarını fırçalarken, kendini hayalinde o resmi yaparken bulduğunu, resmi gözden geçirip o düğümü çözdüğünü hatırladı. Ama tuvalinden uzaktayken hayalinde bütün bu planları yapmakla eline fırçayı alıp ilk boyayı sürmek arasında dünyalar kadar fark vardı.</p>

  <p>Mr. Ramsay’nin varlığının yarattığı telaşla eline yanlış fırçayı almıştı ve gerginlikle yere konmuş şövalesinin açısı yanlıştı. Şimdi onu düzelttiğine ve bunu yapmakla nasıl şöyle şöyle biri olduğunu, insanlarla şöyle şöyle ilişkileri olduğunu hatırlatan ve dikkatini dağıtan bütün o münasebetsiz ve ilgisiz düşünceleri susturduğuna göre, eline fırçasını alıp kaldırdı. Fırça bir an acı veren ama heyecanlı bir esriklikle titreyerek havada kaldı. Nereden başlamalıydı? Fırçasını ilk nereye dokundurmalıydı, sorun buydu. Tuvale çekilecek bir çizgi sayısız risk yaratacak, sürekli karşısına çıkacak geri dönüşsüz kararlara götürecekti. Fikir olarak basit görünen her şey, iş uygulamaya gelince çok karmaşıklaşıyordu; tıpkı dalgaların kayalığın tepesinden bakınca simetrik, denizde yüzen birine ise araları derin, dimdik, köpüklü tepeler olarak görünmesi gibi. Yine de bu risk alınmalı, ilk dokunuş yapılmalıydı.</p>

  <p>Hem arkasından ileri itiliyor hem de yerinden kıpırdamaması gerekiyormuş gibi tuhaf bir fiziksel duyguyla çabucak o ilk önemli fırça dokunuşunu yaptı. Fırça aşağı indi. Beyaz tuvalin üzerinde kahverengi boya yanıp söndü; akışkan bir iz bıraktı. Bir daha yaptı – bir daha. Böyle bir duraklayıp bir boya sürerek dansa benzeyen ritmik bir hareket tutturdu, sanki duraklamalarla fırça darbeleri bu ritmin parçalarıydı ve hepsi birbirine bağlıydı; böylece hafifçe, çabuk çabuk duraklayıp fırça dokunuşları yaparak tuvalini daha tam kurumadan bile bir alanın çerçevesini belirleyen titrek ve akışkan kahverengi çizgilerle doldurdu (o alanın kendi üzerine doğru genişlediğini hissediyordu). Bir dalganın çukurundayken bir başka dalganın yükselerek tepesinden aşmaya başladığını görüyordu. Çünkü bu alandan daha korkutucu ne olabilirdi? İşte yine, diye düşündü bir adım geri çekilip tuvaline bakarken, dedikoduların, yaşamın, insanlarla ilişkilerin dışına çıkıp o eski ve ürkütücü düşmanının huzuruna gelmişti –görünüşün ardından çırılçıplak ortaya çıkıveren ve ona bakmasını talep eden o öteki şeyin, o hakikatin, o gerçekliğin. Yarı gönülsüz, yarı isteksizdi. Niye hep böyle çekiliyor ve hayattan uzaklaştırılıyordu? Niye çimenlikteki Mr. Carmichael ile konuşması için rahat bırakılmıyordu? Zaten çok talepkâr bir ilişkiydi bu. Diğer tapınma nesneleri tapınmayla yetiniyorlardı; erkekler, kadınlar; Tanrı, hepsi, önünde secdeye varanları kabul ediyorlardı; ama bu biçim, sadece hasır bir masanın üzerinde yanan beyaz bir abajur şapkası şeklinde olsa bile, insanda sürekli bir cenk yapma arzusu uyandırıyor; insanı perişan edeceği kesin olan bir dövüşe davet ediyordu. Hayatın akışkanlığının yerine resim yaparken oluşan yoğunlaşmayı koyduğunda birkaç saniye kendini hep (bu doğasından mı, cinsiyetinden mi geliyordu bilmiyordu) doğmamış bir ruh, bedeninden kopartılmış bir ruh gibi çırılçıplak, rüzgârlı bir uçurumun kenarında, kuşku fırtınalarına açık bir şekilde korunmasız olarak, tereddütle duruyor gibi hissediyordu. O zaman niye bunu yapıyordu? Üzeri hafifçe akan çizgilerle dolu tuvaline baktı. Resmi hizmetçi odalarına asılacaktı. Rulo yapılıp kanepelerin altına tıkıştırılacaktı. O zaman bunu yapmanın anlamı neydi, o sırada, sanki belli bir süre sonra yaşam tecrübesinin zihinde yarattığı alışkanlıkla oluşan ve insanın artık ilk kimin söylediğini unuttuğu sözcükleri tekrarlayıp durduğu o bildik akıntılardan birine kapılmış gibi, ona resim yapamayacağını, yaratamayacağını söyleyen bir ses duydu.</p>

  <p>Resim yapamazsın, yazamazsın, diye mırıldandı tekdüze bir biçimde, telaşla nasıl bir saldırı planı yapacağını düşünürken. Çünkü kitle önünde duruyordu; öne doğru çıkıyordu; onun göz yuvarlarına baskı yaptığını hissediyordu. Sonra, sanki melekelerinin yağlanması için gerekli olan sıvı kendiliğinden fışkırmış gibi, bir mavilere bir toprak renklerine daldırıp çıkardığı fırçasını oraya buraya sürmeye başladı, ama artık fırça ağırlaşmıştı ve daha yavaş hareket ediyordu, sanki gördüğü şeyin (sürekli bir çalılığa, bir tuvale bakıyordu) dayattığı ritme kapılmış gibiydi, öyle ki, eli canlılıkla titrerken bu ritim onu da kendi akışıyla kapıp götürecek kadar güçlüydü. Dış dünyadaki şeyleri kesinlikle fark etmemeye başlamıştı. Dış dünyadaki şeyleri, kendi adını, kişiliğini, görünüşünü, Mr. Carmichael’ın orada olup olmadığını unutunca, zihni yeşillerle ve mavilerle şekil verdiği o belalı beyaz alanın üzerine derinlerden bir yerden çıkardığı sahneleri, adları, sözleri, anılan ve fikirleri bir fıskiye gibi fışkırtarak kusuyordu.</p>

  <p>Onu söyleyenin, kadınlar resim yapamaz, kadınlar yazamaz diyenin Charles Tansley olduğunu hatırladı. İşte tam bu noktada, Lily resim yaparken, Tansley o nefret ettiği şeyi yapmış, arkasından gelip yanında durmuştu. Yoksulluğunu, ilkelerini göstere göstere “kalın tütün,” demişti, “bir onsu beş peni olandan.” (Ama savaş artık Lily’nin dişiliğinin acılığını almıştı. Zavallıcıklar, diyordu insan, her iki cins için de, zavallıcıklar, başlarını böyle belalara sokuyorlar.) Kolunun altında hep bir kitap taşırdı – mor bir kitap. Hep “çalışırdı.” Onun güneşin alnında oturup çalıştığını hatırlıyordu. Yemekte tam karşısında, manzarasını kapatarak otururdu. Ama yine de, diye düşündü, sahildeki o sahne vardı. Onu da unutmamak gerek. Rüzgârlı bir sabahtı. Hepsi birlikte sahile inmişlerdi. Mrs. Ramsay bir kayanın yanında oturmuş mektup yazıyordu. Yazdıkça yazıyordu. Denizde yüzen bir şey görüp başını kaldırınca “Şu bir ıstakoz kafesi mi? Ters dönmüş bir kayık mı?” diye soruyordu. Gözleri o kadar miyoptu ki, göremiyordu, o zaman Charles Tansley olabileceği kadar nazik oluyordu. Taş kaydırmaca oynamaya başlamıştı. Küçük yassı siyah taşlar buluyor; suyun üzerinde kayacak şekilde fırlatıyorlardı. Mrs. Ramsay ara sıra gözlüklerinin üzerinden onlara bakıyor ve gülüyordu. Neler konuştuklarını hatırlayamıyordu, sadece Charles Tansley ile taş fırlattıklarını, birden aralarının düzeldiğini ve Mrs. Ramsay’nin onları izlediğini hatırlıyordu. Lily bunun fazlasıyla bilincindeydi. Bir adım geri çekilip gözlerini kısarak Mrs. Ramsay, diye düşündü. (O basamakta James’le birlikte oturması resmin planını çok değiştirmiş olmalıydı. Herhalde bir gölge vardı.) Mrs. Ramsay. Charles ile birlikte taş kaydırmaca oynadıklarını ve sahildeki o sahnenin bütününü düşünürken, nedense bunların hepsi Mrs. Ramsay’nin kucağında bir not defteri, mektup yazarak o kayanın altında oturmasına bağlıymış gibi geldi. (Bir sürü mektup yazmıştı, yazdıklarım bazen rüzgâr uçuruyor, Charles ile birlikte denizden bir sayfa kurtarıyorlardı.) Ama insan ruhunda ne büyük bir güç var, diye düşündü. Kayaların altında oturmuş mektup yazan o kadın her şeyi sadeliğe kavuşturuyordu; bu öfkelerin, anlaşmazlıkların eskimiş paçavralar gibi dağılmasını sağlıyordu; şunu, bunu, onu bir araya getiriyordu ve böylece o zavallı ahmaklıktan ve kindarlıktan (Charles ile atışıp didişmekle ahmaklık ve kindarlık yapmışlardı) ortaya bir şey –örneğin sahildeki bu sahneyi, bu dostluk ve hoşlanma anını– çıkarıyordu; o şey bunca yıl sonra hâlâ hiç bozulmadan kalmıştı –öyle ki, Lily şu anda ona dalıp Tansley hakkında hatırladıklarını yeniden biçimlendiriyordu– ve zihninde neredeyse bir sanat eseri gibi durmaktaydı.</p>

  <p>“Bir sanat eseri gibi,” diye tekrarladı, tuvalinden oturma odasının basamaklarına, sonra tekrar tuvaline bakarken. Kısa bir an dinlenmesi gerekiyordu. Dinlenir ve dalgınca böyle birinden ötekine bakarken, sürekli olarak ruhu baştan başa geçen o eski soru, tam da buna benzer anlarda, gem vurulmuş melekelerini özgür bıraktığında kendini ortaya çıkaran o devasa, genel soru başına dikildi, tam üzerinde durakladı ve gölgesini üzerine düşürdü. Hayatın anlamı ne? Bu kadarcıktı – basit bir soru; yıllar geçtikçe insanı daha sıkı kuşatmaya başlayan bir soru. Büyük vahiy hiç gelmemişti. Belki de hiç büyük bir vahiy gelmiyordu. Onun yerine gündelik mucizeler, aydınlanmalar, karanlıkta çakılan beklenmedik kibrit ışıkları vardı; bu da onlardan biriydi. Bu, o ve öteki şey; Charles Tansley ile kendisi ve sahile çarpan dalgalar; Mrs. Ramsay’nin onları bir araya getirişi; Mrs. Ramsay’nin “Burada böylece kal hayat” deyişi; Mrs. Ramsay’nin o andan kalıcı bir şey yaratması (başka bir düzlemde Lily’nin kendisi de bir andan kalıcı bir şey yaratmaya çalışmıştı) – bu da bir tür vahiy sayılırdı. Karmaşanın ortasında biçim vardı; bu ebedi geçiş ve akış (üzerinden geçen bulutlara ve titreşen yapraklara baktı) bir anda sabitlenmişti. Burada böylece kal hayat, demişti Mrs. Ramsay. “Mrs. Ramsay! Mrs. Ramsay!” diye tekrarladı. Bu vahyi ona borçluydu.</p>

  <p>Her yer sessizdi. Evde henüz hiç kimse uyanmamış gibiydi. Yaprakların mavisini ve yeşilini yansıtan pencereleriyle sabahın ilk ışıklarında uyumakta olan eve baktı. Mrs. Ramsay hakkında aklına gelen o belli belirsiz düşünce bu sessiz evle, bu dumanla, bu tatlı sabah havasıyla uyum içinde gibi görünüyordu. Belli belirsiz ve gerçekdışı bu düşünce inanılmaz derecede saf ve heyecan vericiydi. Kimsenin pencereyi açmamasını veya evden çıkmamasını, sadece böyle düşünceleriyle baş başa kalarak resim yapmaya devam etmeyi diledi. Yeniden tuvaline döndü. Ama merak dürtüsüyle, gösteremediği şefkatin yarattığı rahatsızlıkla, aşağıdaki sahilde küçük grubun denize açılıp açılmadığına bakmak için çimenliğin ucuna doğru birkaç adım attı. Aşağıda, denizin üzerinde kimisi yelkenlerini toplamış, kimisi hava çok sakin olduğundan ağır ağır seyreden küçük teknelerin arasında diğerlerinden biraz ayrı duran bir tekne vardı. Yelkeni daha yeni açılıyordu. Mr. Ramsay’nin Cam ve James ile birlikte o çok uzaktaki tümüyle sessiz teknede oturduğuna hükmetti. Sonra yelkenleri açtılar; kısa bir çırpınıştan ve tereddütten sonra rüzgârla dolan yelkenler derin bir sessizliğe gömüldü ve Lily teknenin kararlılıkla öteki tekneleri geçip denize açılışını izledi.</p>

  <h2>4</h2>

  <p>Yelkenler başlarının üzerinde açıldı. Neşeli sular hafifçe güneşte kıpırdamadan uyuklayan teknenin yanlarına çarpıyordu. Ara sıra yelkenler küçük bir esintiyle titreşiyor, ama bu titreşim üzerlerinden geçip gidiyor ve duruyordu. Tekne hiç kıpırdamıyordu. Mr. Ramsay teknenin ortasında oturmuştu. Şimdi sabrını yitirecek, diye düşündü James; bacaklarını sıkıca kıvırmış aralarında oturan (James dümendeydi, Cam de tek başına pruvada oturuyordu) babasına bakan Cam de öyle düşündü. Böyle hareketsiz kalmaktan nefret ederdi. Tam da öyle oldu, bir iki saniye huzursuzlukla kıvranan Mr. Ramsay, Macalister’ın oğluna sertçe bir şeyler söyledi, oğlan da kürekleri çıkarıp çekmeye başladı. Ama biliyorlardı ki, uçmadıkları sürece babaları memnun olmayacaktı. Esinti bekleyip duracak, huzursuzlukla kıvranacak, alçak sesle söylenecek, söylenmelerini Macalister ile Macalister’ın oğluna duyuracak ve ikisini de müthiş rahatsız edecekti. Onları da getirtmişti. Onları gelmeye zorlamıştı. Öfkeli oldukları için rüzgârın hiç çıkmamasını, onun mümkün olan her şekilde yapmak istediği şeyden alıkonulmasını diliyorlardı, çünkü hiç istemedikleri halde onları gelmeye zorlamıştı.</p>

  <p>Sahile inerlerken, “yürüyün, yürüyün,” diye komut vermesine rağmen, yol boyu konuşmadan ayaklarını sürümüşlerdi. Başları eğikti, başları acımasız bir fırtına tarafından aşağı bastırılıyordu. Onunla konuşmak içlerinden gelmiyordu. Gitmeleri lazımdı; onun ardına düşmeleri lazımdı. Kahverengi kâğıda sarılı paketleri taşıyarak arkasından yürümeleri lazımdı. Ama yürürlerken sessizce birbirlerine destek olacaklarına ve aralarındaki o büyük andı –zorbalığa ölümüne direnmeyi– sonuna kadar sürdüreceklerine yemin ettiler. O yüzden teknede biri bir uçta, diğeri öteki uçta öyle konuşmadan oturacaklardı. Hiçbir şey söylemeyecek, sadece ara sıra bacaklarını kıvırmış oturan, surat asıp huzursuzlanan, oflayan puflayan, kendi kendine söylenen ve sabırsızlıkla rüzgârın çıkmasını bekleyen babalarına bakacaklardı. Rüzgârın çıkmamasını diliyorlardı. İstediğini yapamamasını diliyorlardı. Bütün gezinin iptal olmasını ve ellerinde paketlerle tekrar sahile bırakılmayı diliyorlardı.</p>

  <p>Ama şimdi Macalister’ın oğlu küreklerle biraz açılmış, yelkenler yavaşça hareketlenmiş, tekne hızlanmış, suya batmış ve öne atılmıştı. Mr. Ramsay anında, sanki üzerinden büyük bir yük kalkmış gibi bacaklarını açıp uzattı, tütün kesesini çıkarttı, biraz homurdanarak Macalister’a uzattı ve çocukların fark ettikleri gibi, çektikleri tüm eziyete karşın keyfi yerine geldi. Artık saatlerce böyle gidecekler; Mr. Ramsay Macalister’a –muhtemelen geçen yılki büyük fırtınaya dair– bir soru soracak, yaşlı Macalister soruyu cevaplayacak, birlikte pipolarını tüttürecekler, Macalister eline katranlı bir halat alarak düğüm atacak veya çözecek, oğlan da hiç kimseye tek bir şey söylemeden balık tutacaktı. James gözünü yelkenden ayırmamak zorunda kalacaktı. Çünkü eğer bir an dalar ve yelken gevşeyip büzüşüp teknenin hızı kesilirse, Mr. Ramsay sertçe “Dikkat et! Dikkat et!” diye bağırır, yaşlı Macalister da oturduğu yerde yavaşça dönerdi. Ve Mr. Ramsay’nin geçen Noel’deki büyük fırtınaya dair bir soru sorduğunu duydular. “Burnun oradan dönüp geldi,” dedi yaşlı Macalister, geçen Noel’deki fırtınayı anlatırken, on tekne koya sığınmaya gelmişti ve “birini şurada, birini şurada, birini de şurada” görmüştü (yavaşça koydaki yerleri işaret etti. Mr. Ramsay de başını çevirerek işaret edilen yerlere baktı). Üç adamın direğe sarıldığını görmüştü. Sonra da tekne gözden kaybolmuştu. “Sonunda çekmeyi başardık,” diye devam etti (ama öfke ve sessizlik içinde teknenin iki ucunda birbirlerine zorbalığa ölümüne kadar direnme andıyla bağlı olarak oturan çocuklar sadece ara sıra kulaklarına çalman bazı sözcükleri duyuyorlardı). Sonunda tekneyi indirmeyi başarmışlar, cankurtaran sandalını indirmişler ve burnu dönüp koya girmesine yardım etmişlerdi –Macalister olayı anlatıyordu; çocuklar yalnızca kulaklarına çalınan birkaç sözcüğü duymalarına karşın, sürekli babalarının farkındaydılar– nasıl öne eğildiğinin, sesini nasıl Macalister’ın sesine göre ayarladığının; nasıl piposunu çekerken Macalister’ın gösterdiği yerlere baktığının, fırtınayı, karanlık geceyi ve balıkçıların mücadelesini düşünmekten nasıl büyük bir keyif aldığının. Erkeklerin gece karanlığında sahilde böyle uğraş vermelerinden, dalgalarla ve rüzgârla kas ve beyin gücünü kullanarak mücadele etmelerinden hoşlanmıştı; erkeklerin öyle çalışması, kadınların evle ilgilenmeleri, erkekler dışarıdaki fırtınada boğulurlarken kadınların evin içinde uyuyan çocukların yanında oturmaları hoşuna gitmişti. Macalister’ı fırtınada koya sürüklenen o on bir tekneyle ilgili konuştururken heyecanla başını sallayışından ve uyanıklığından, sesindeki tınıdan, sesine gelip yerleşen ve onu köylüye benzeten o hafif İskoç aksanından James de anlıyordu bunu, Cam de (önce ona, sonra birbirlerine baktılar). Teknelerden üçü batmıştı.</p>

  <p>Mr. Ramsay gururla Macalister’ın işaret ettiği yere bakıyordu; nedenini bilmeden onunla gurur duyan Cam, orada o olsaydı, cankurtaran sandalını indirirdi, batığa ulaşırdı, diye düşündü. O kadar cesurdu ki, macerayı öyle severdi ki, diye düşündü Cam. Ama birden hatırladı. Ant içmişlerdi; zorbalığa ölümüne direnmeye. Duydukları kin yüzünden üzerlerinde büyük bir baskı vardı. Zorlanmışlardı; buyurulmuşlardı. Bir kez daha onları kasveti ve otoritesi ile ezmiş, buyruğunu yerine getirtmiş, bu güzelim sabahta sırf kendi istediği için, onları bu paketleri taşıyarak Fener’e gitmeye, ölüleri anarak kendisinin zevk aldığı ama onların nefret ettiği bu ritüellere katılmaya zorlamış, o yüzden de onun peşinden ayaklarım sürüye sürüye gelmişler ve şu güzelim gün mahvolmuştu.</p>

  <p>Evet, rüzgâr güçleniyordu. Tekne yan yatıyor, sular derinlemesine yarılıyor, yeşil çağlayanlar; köpükler, çavlanlar halinde dökülüyordu. Cam köpüklere, içinde hazineler saklayan denize baktı ve suların hızı onu büyüledi, James’le aralarındaki bağ azıcık gevşedi. Azıcık esnedi. Ne kadar hızlı gidiyor, diye düşünmeye başladı. Nereye gidiyoruz? James gözünü ayırmadan yelkene ve ufka bakarak dümeni tutarken bu hızlı hareket Cam’i büyüledi. Ama James dümendeyken kaçabileceğini, tüm bunlardan kurtulabileceğini düşünmeye başlamıştı. Bir yerde karaya çıkabilirlerdi, o zaman özgür olurdu. İkisi de bir an bakışarak bu hız ve değişim yüzünden bir kaçış ve büyük bir coşku duygusu yaşadılar. Ama rüzgâr Mr Ramsay’de de aynı heyecanı yaratmıştı ve Macalister elindeki halatı denize atmak için döndüğünde yüksek sesle, “Yok olduk,” dedi, sonra da “yapayalnız.” Sonra da o bildik pişmanlık veya utangaçlık nöbetine girip kendisini topladı ve sahile doğru elini salladı.</p>

  <p>“Şu küçücük eve bakın,” dedi eliyle gösterirken Cam’in bakmasını umarak. Cam isteksizce doğruldu ve baktı. Ama hangisiydi? Tepenin yamacındaki evlerini artık seçemiyordu. Her şey çok uzak, sakin ve yabancı görünüyordu. Sahil çok zarif, uzak ve gerçekdışı görünüyordu. Tekneyle gittikleri bu kadarcık mesafe bile onları kıyıdan uzaklaştırmış, kıyının görünümünü değiştirmiş, ona geri çekilmekte olan ve artık içinde yer almadıkları bir bütünlük vermişti. Evleri hangisiydi? Göremiyordu.</p>

  <p>“Ama ben daha hırçın bir denizin altında,” diye mırıldandı Mr. Ramsay. O, evi bulmuştu ve evi öyle görünce orada kendisini de görmüştü; terasta yürüdüğünü görmüştü, tek başına. Saksıların arasında bir oraya bir buraya yürüyordu; kendisi gözüne çok yaşlı ve beli bükük görünmüştü. Teknede oturduğu yerde derhal sevdiğini kaybetmiş, dul kalmış o perişan adam rolüne girerek eğildi, büzüldü; böylece karşısında ona şefkat gösteren bir sürü insan olduğunu hayal etti; teknede böyle otururken kendi kendine, kocamış, tükenmiş ve kederli olmasını gerektiren bir dram sahneye koydu (rüyasının gerçekliğini doğrulamak için ellerini kaldırıp ne kadar ince olduklarına baktı) ve o zaman üzerine kadınların şefkati yağdı, kadınların onu nasıl avutacağını, ona nasıl şefkat göstereceklerini hayal etti ve kadın şefkatinin ona verdiği o büyük hazzın bir kısmını düşüne yansıttığı için bir iç çekti ve yavaşça, kederle öyle bir</p>

  <div class="poem">

    <p>Ama ben daha hırçın bir denizin altında</p>

    <p>Kapıldım onunkinden daha derin girdaplara</p>

  </div>

  <p class="nonindent">dedi ki, bu kederli sözler herkes tarafından net olarak duyuldu. Cam oturduğu yerden kalkmaya davranır gibi oldu. Bu onu çok şaşırtmıştı – öfkelendirmişti. Cam’in hareketi babasını da heyecanlandırmıştı, Mr. Ramsay titredi ve “Bakın! Bakın!” diye öyle bir haykırdı ki, James de başını çevirip omzunun üzerinden adaya baktı. Hepsi birden baktılar. Adaya baktılar.</p>

  <p>Ama Cam hiçbir şey göremiyordu. Üzeri orada yaşamış oldukları hayatlarla girift bir şekilde kaplanmış bütün o patikaların ve çimenliğin nasıl yok olup gittiğini, silindiğini, geçmişte kaldığını, gerçekdışı hale geldiğini, şu anda gerçek olan şeyin bu tekne ile yamalı yelkeni, küpeli Macalister ve dalgaların sesi olduğunu düşünüyordu – gerçek olan bütün bunlardı. Bunları düşünürken içinden “Yok olduk hepimiz, yapayalnız,” diye mırıldanıyordu, çünkü babasının sözleri sürekli zihninde yankılanıp duruyordu, o şurada onun öyle dalgın dalgın baktığını gören babası ona takılmaya başlamıştı. Yoksa pusulanın yönlerini bilmiyor muydu, diye sordu. Kuzeyi güneyden ayırt edemiyor muydu? Sahiden yaşadıkları yer orası mı sanıyordu? Yeniden parmağını uzatıp evlerinin yerini gösterdi, işte şurasıydı, ağaçların yanındaki yer. Keşke biraz daha dikkatli olsaydı, dedi; yarı alay ederek yarı azarlayarak, “Söyle bakalım-neresi doğu, neresi batı?” diye sordu, çünkü insan tam anlamıyla geri zekâlı olmadığı sürece, nasıl olur da pusulanın yönlerini bilemez, anlayamıyordu. Ama işte Cam bilmiyordu. Onun dalgın ve biraz da korkulu bakışlarla hiçbir evin olmadığı bir yere baktığını gören Mr. Ramsay gördüğü düşü, terastaki saksıların arasında nasıl bir oraya bir buraya yürüdüğünü, ona açılan kolları unuttu. Kadınlar hep böyle işte, diye düşündü; zihinlerinin bulanıklığı inanılmaz; bunu hiç anlayamamıştı, ama öyleydi. O da böyleydi – kansı da. Zihinlerinde hiçbir şeye odaklanamazlardı. Ama ona kızmakta haksızdı, hem kadınlardaki bu zihin bulanıklığı hoşuna gitmiyor muydu? Bu, kadınların olağanüstü çekiciliklerinin bir parçasıydı. Onu gülümseteyim, diye düşündü. Korkmuş görünüyor. Cam çok sessizdi. Mr. Ramsay parmaklarını kenetledi, sesindeki, yüzündeki ifadeleri ve bunca yıldır insanlar ona acısın ve onu övsün diye kullandığı bütün o seri ve dokunaklı el kol hareketlerini bastırmaya karar verdi. Onu gülümsetecekti. Ona söyleyeceği basit bir şey bulacaktı. Ama ne? Çünkü çalışmalarına gömülü olduğundan, bu gibi durumlarda ne söylenebilirdi unutmuştu. Bir yavru köpek vardı. Bir yavru köpekleri vardı. Bugün köpeğe kim bakıyor, diye sordu. Evet, diye düşündü yelkenin önündeki kız kardeşinin başını gören James acımasızca, şimdi pes edecek. Zorbayla tek başıma mücadele etmek zorunda kalacağım. Aralarındaki anda uygun davranmak sadece ona kalacaktı. Cam asla zorbalığa ölümüne direnemeyecek, diye düşündü acı acı kardeşinin üzgün, asık suratlı, boyun eğen yüzüne bakarken. Hani bazen yeşil yamacın üzerine bir bulutun gölgesi düşer, kasvet çöker ve çevredeki tepelerin arası hüzün ve kederle dolar; sanki tepeler de üzerleri böyle bulutlanan, böyle kararanlara acıyarak veya onların umutsuzluğundan kötücül bir zevk alarak onların başına geleni düşünüyor gibi olur ya, işte Cam de, bu sakin, azimli insanların arasında oturur, babasının köpekle ilgili sorusuna ne cevap vereceğini, onun bu yakarışına –beni affet, sev beni– nasıl direneceğini düşünürken üzerine öyle bir kasvet çökmüş gibi hissediyordu. Kucağında ebedi bilgelik tabletleri açık olarak duran yasa koyucu James (dümen yelesindeki eli Cam için bir simge olmuştu), diren ona diyordu. Onunla mücadele et. Doğru söylüyordu, haklıydı. Çünkü zorbalıkla ölümüne mücadele etmeliyiz, diye düşünüyordu. İnsani değerler içinde Cam’in en fazla değer verdiği şey adaletti. Kardeşi tam bir tanrı gibiydi, babası ise yakaran biri. Hangisine boyun eğecekti, diye düşünüyordu aralarında kalmış olarak, artık hiçbir yanını tanıyamadığı kıyıya bakar ve çimenliğin, terasın ve evin nasıl düzleşip uzaklaştığını ve huzura gömüldüğünü düşünürken.</p>

  <p>“Jasper,” dedi somurtarak. Köpeğe o bakacaktı.</p>

  <p>Peki köpeğe ne ad koyacaktı, diye sorarak konuyu sürdürdü babası. Çocukken kendisinin Frisk adında bir köpeği vardı. Şimdi pes edecek, diye düşündü James, Cam’in yüzüne bir ifadenin, eskiden hatırladığı bir ifadenin yerleştiğini gözlemlerken. Böyle durumlarda ellerindeki örgüye filan bakarlar, diye düşündü. Sonra aniden başlarını kaldırırlar. Hatırladığı kadarıyla mavi bir şey çakardı, sonra da yanında oturan biri güler, boyun eğerdi, James de çok öfkelenirdi. O kişi herhalde annesiydi, diye düşündü, babası başında dururken alçak bir koltukta oturmakta olan annesi. Zamanın beynine durmaksızın yaprak yaprak, sayfa sayfa işlemiş olduğu o sonsuz izlenimlerin arasında dolaşmaya başladı; bütün o kokuların; seslerin, sert, boş, tatlı insan seslerinin; geçen ışıkların, süpürge seslerinin, dalgaların hışırtısının, bir adamın nasıl hızla bir aşağı bir yukarı yürüyüp gelip tam tepelerinde duruverişinin. O şuada Cam’in parmaklarını uzatıp suyla oynadığını ve kıyıya bakarak hiç konuşmadığını fark etti. Yo, pes etmeyecek, diye düşündü; o farklı, diye düşündü. Cam karşılık vermek istemiyorsa, ben de onu rahat bırakayım, diye düşündü Mr. Ramsay, cebindeki kitaba davranırken. Oysa Cam karşılık vermeyi istiyordu; dilindeki bir engeli kaldırmayı ve ah, evet, Frisk, demeyi çok istiyordu. Ona Frisk adını koyayım. Hatta, bu kırlarda tek başına yolunu bulup gelen köpek miydi, demeyi de çok istiyordu. Ama hırçın ve anda sadık olduğundan, ne kadar çabalarsa çabalasın böyle şeyler söyleyemiyordu; yine de James’e çaktırmadan babasına ona duyduğu sevgiyi gösteren gizli bir işaret veriyordu. Çünkü parmaklarını suya daldırıp oynarken (işte Macalister’ın oğlu bir uskumru yakalamıştı, solungaçları kanlı balık yerde çırpınıyordu), isteksizce yelkene ara sıra da bir an ufka bakan James’e bakarak, buna, bu baskıya, bu çelişkili duyguya, bu olağanüstü ayartılmaya maruz kalan sen değilsin, diye düşünüyordu. Babası ceplerini yokluyordu; az sonra kitabını bulacaktı. Kimse onun kadar çekici değildi; elleri çok güzeldi, ayakları da, sesi de, sözcükleri de, telaşı da, sinirlenmesi de, tuhaflığı da, tutkusu da ve herkesin önünde yok olduk hepimiz yapayalnız deyişi ve uzaklığı da. (Artık kitabını açmıştı.) Ama dayanılmaz olan şey, diye düşündü dik oturarak ve Macalister’ın oğlunun yakaladığı bir başka balığın solungaçlarından oltanın kancasını çıkarmasını izlerken, o duyarsız körlük, çocukluğunu zehirlemiş, acı fırtınalar estirmiş olan ve onun verdiği bir emri, bir küstahlığı hatırlayarak bugün bile hâlâ geceleri öfkeden titreyerek uyanmasına neden olan o zorbalıktı: “Şunu yap”, “bunu yap” deyişi: “Bana boyun eğ” deyişi.</p>

  <p>O yüzden hiçbir şey söylemedi ve inada, kederle bir huzur örtüsüne sarınmış yatıyor gibi görünen kıyıya bakmayı sürdürdü; sanki oradaki insanlar uyumuşlar, diye düşündü; sanki duman gibi özgürler, hayaletler gibi özgürce dolaşıyorlar. Orada kimse acı çekmiyor gibi, diye düşündü.</p>

  <h2>5</h2>

  <p>Evet, bu onların teknesi, dedi çimenliğin ucunda durmakta olan Lily Briscoe içinden. Artık suya batarak hızla koyu geçtiğini gördüğü şu grimsi kahverengi yelkenleri olan tekne. İşte orada oturuyor, diye düşündü, çocuklar da hâlâ çok sessizler. Kendisi de ona ulaşamazdı. Ona göstermediği şefkat üzerinde baskı yapıyordu. Resim yapmasını güçleştiriyordu.</p>

  <p>Onu hep zor biri olarak görmüştü. Onu yüzüne karşı hiç övemediğini hatırladı. Bu da aralarındaki ilişkiyi, onun Minta’ya karşı tavrını kibarlaştıran, neredeyse neşeli bir hale getiren o cinsellik öğesinden yoksun, nötr bir şeye indirgemişti. Minta için bir çiçek kopartır, ona kitaplarını ödünç verirdi. Ama acaba onun onları okuduğuna inanıyor olabilir miydi? Minta kitapları bahçeye götürür, kaldığı yeri işaretlemek için aralarına yaprak koyardı.</p>

  <p>“Hatırlıyor musunuz Mr. Carmichael?” diye sormak geldi içinden yaşlı adama bakınca. Ama o şapkasını alnının yarısına kadar indirmişti; uyuyordu veya düş görüyordu veya herhalde sözcük avlıyordu.</p>

  <p>“Hatırlıyor musunuz?” diye sormak geçti içinden, onun yanından geçer ve sahildeki Mrs. Ramsay’yi düşünürken; batıp çıkan o fıçıyı, uçuşan kâğıtları. Neden bunca yıl sonra, önü ve arkası kilometrelerce boşken sadece bu kalmış, tınlıyor aydınlanıyor son ayrıntısına kadar görünüyordu?</p>

  <p>“Şu bir tekne mi? Yoksa mantar mı?” diye sorardı, diye tekrarladı içinden Lily, isteksizce tuvaline dönerken. Şu sağ olasıca boşluk sorunu hâlâ duruyor diye düşündü fırçasını eline alırken. Gözünün içine bakıyordu. Resmin tüm kitlesi onun ağırlığıyla dengede duruyordu. Güzel ve parlak bir şey olarak görünürde hafif ve uçucu olmalı, kelebeğin kanadındaki renkler gibi bir renk öbür renkte erimeliydi; ama alttaki yapı demir cıvatalarla tutturulmuş gibi sağlam olmalıydı. İnsanın soluğuyla uçuşabilmeliydi, ama atlarla çekilse bile yerinden kıpırdatılamamalıydı. Böylece kırmızının üzerine bir gri çekti ve oradaki boşluğu biçimlendirmeye başladı. Aynı zamanda sahilde Mrs. Ramsay’nin yanında oturuyormuş gibi geliyordu.</p>

  <p>“Şu bir tekne mi? Yoksa bir fıçı mı?” dedi Mrs. Ramsay. Ve gözlüğünü aramaya başladı. Bulunca da konuşmadan denize bakarak oturdu. Lily resim yapmayı sürdürürken sanki bir kapı açılmış, o kapıdan içeri girmiş ve katedrale benzeyen yüksek, çok karanlık, çok ağırbaşlı bir yerde sessizce etrafına bakmıyormuş gibi hissetti. Uzaklardaki dünyadan bağrışmalar geliyordu. Buharlı gemiler ufukta dumanlar arasında gözden kayboluyordu. Charles taş fırlatıyor ve taşları su üzerinde kaydırıyordu.</p>

  <p>Mrs. Ramsay sessizce oturuyordu. Böyle sessizce, konuşmadan oturmaktan memnun, diye düşündü Lily, insan ilişkilerinin tamamen yok olduğu o koyu karanlıkta olmaktan. Ne olduğumuzu, ne hissettiğimizi kim bilebilir? Birbirimize en yakın olduğumuz anlarda bile, kim bu bilgidir diyebilir? Dile getirildiğinde her şey bozulmuyor mu, diye soruyor olabilirdi Mrs. Ramsay (yanı başındaki bu sessizlik sanki çok sık olmuş gibiydi). Böyle çok daha iyi ifade etmiş olmuyor muyuz? En azından o an, olağanüstü doğurgan görünüyordu. Lily, kumda küçük bir çukur kazıp içine o anın kusursuzluğunu gömmek için üzerini örttü. İçine daldırılan karanlık geçmişi ışıl ışıl aydınlatan bir gümüş damlası gibi bir andı bu.</p>

  <p>Lily tuvalini geniş bir perspektiften görmek için –şöyle– bir adım geri çekildi. Bu resim yapma işi tuhaf bir yolculuktu. İnsan uzaklara doğru gidiyor, gidiyor, sonunda denizin üzerine uzanmış ince bir kalasın üzerinde yapayalnız duruyor gibi oluyordu. Fırçasını mavi boyaya daldırırken oradaki geçmişe de daldı. Şimdi Mrs. Ramsay’nin kalktığını hatırlıyordu. Eve dönme zamanı gelmişti – öğle yemeği zamanı. Hepsi birlikte sahilden eve doğru yürümeye başlamışlardı, Lily, William Bankes’le birlikte arkada yürüyordu, önlerinde de çorabında bir delik olan Minta vardı. O pembe topuğun çevresindeki delik nasıl da büyük bir gösterişle gidiyordu! William Bankes, hatırladığı kadarıyla tek bir kelime söylememişti ama nasıl da esef etmişti! Onun için bu, kadınlığın yok oluşu, pislik ve düzensizlik, hizmetçilerin işi bırakması ve gün ortasında yatakların hâlâ yapılmamış olması – yani, nefret ettiği her şey anlamına geliyordu. Bazen çirkin bir şeyi kapatmak ister gibi ürperip elini gözünün önüne siper ederdi, tıpkı şimdi yaptığı gibi – elini öne doğru uzatmıştı. Minta önden yürümüş ve herhalde Paul’la buluşup bahçeye gitmişti.</p>

  <p>Rayley’ler, diye düşündü Lily Briscoe, yeşil boya tüpünü sıkarken. Rayley’ler hakkındaki izlenimlerini hatırladı. Onların hayatları sahneler halinde gözünün önüne geldi; biri şafak vakti merdivende. Paul eve gelmiş ve erkenden yatmaya gitmişti; Minta geç gelmişti. Sabahın üçünde merdivende, başında çiçeklerden bir bant, boyalı, aşırı süslü Minta vardı. Pijamalı Paul hırsız girmiş olabilir diye elinde şömine maşasıyla odadan dışarı fırlamıştı. Minta, ölü beyazı sabah ışığında yarı yolda pencerenin yanında durmuş bir sandviç yiyordu ve halıda bir delik vardı. Ama ne konuşuyorlar, diye sordu Lily kendi kendine, sanki bakınca ne dediklerini duyacakmış gibi. Sert bir şeyler. Paul konuşurken, Minta sinir bozucu bir şekilde sandviçini yemeğe devam ediyor; Paul ise, çocukları, iki küçük oğlanı uyandırmamak için alçak sesle öfkeli, kıskanç sözler söylüyor, ona hakaret ediyordu. Paul çökmüş, içine kapanmıştı, Minta ise gösterişli ve aldırmazdı. Çünkü ilk bir iki yıldan sonra işler rayından çıkmıştı; evlilikleri pek iyi gitmemişti.</p>

  <p>İşte bu, diye düşündü Lily, fırçasına yeşil boyayı alırken, insanlar hakkında böyle sahneler uydurmak, “tanımak” dediğimiz şey, onları “düşünmek”, onlardan “hoşlanmak”! Tek bir kelimesi bile doğru değildi; hepsini kendi uydurmuştu; ama yine de onları sadece böyle tanıyordu. Resmine doğru, geçmişe doğru tünel açmayı sürdürdü.</p>

  <p>Bir başka sefer Paul, “kahvelerde satranç oynadığını” söylemişti. Bu laf üzerine de hayalinde bir kurgu geliştirmişti. Bunu söylediğinde hayalinde onun nasıl hizmetçiye telefon ettiğini, hizmetçinin “Mrs. Rayley dışarıda efendim” dediğini, bunun üzerine Paul’un da eve gelmemeye karar verdiğini canlandırdığını hatırladı. Onu, kırmızı kadife koltuklara duman sinmiş, garson kızların herkesi tanıdığı hüzünlü bir yerde bir köşede oturmuş sadece Surbiton’lı olduğunu ve çay ticareti yaptığını bildiği, bundan başka da hakkında hiçbir şey bilmediği ufak tefek bir adamla satranç oynarken görmüştü. Sonra eve döndüğünde Minta hâlâ gelmemişti ve merdivenlerdeki o sahne, hırsız olabilir diye (kuşkusuz bir de Minta’yı korkutmak için) elinde şömine maşasıyla fırladığı, acı sözler söylediği, hayatımı mahvettin dediği sahne gerçekleşmişti. Zaten Lily, Rickmansworth yakınlarındaki o kulübede ziyaretlerine gittiğinde aralarındaki ilişki feci gergindi. Paul yetiştirdiği Belçika tavşanlarını göstermek için onu bahçeye çıkarmış, Minta da şarkı söyleyerek peşlerinden gelmiş ve Paul Lily’ye bir şey anlatmasın diye çıplak kolunu kocasının omzuna atmıştı.</p>

  <p>Minta tavşanlardan sıkılmış, diye düşünmüştü Lily. Ama Minta kendisini hiç ele vermiyordu. Onun kahvelerde satranç oynadığından filan bahsetmiyordu. Fazlasıyla uyanık, fazlasıyla ihtiyatlıydı. Neyse, hikâyeye devam edecek olursa – artık o tehlikeli aşamayı atlatmışlardı. Geçen yaz biraz onlarda kalmıştı ve araba bozulduğunda Minta’nın, Paul’a aletlerini uzatması gerekmişti. Paul yola oturmuş arabayı tamir ediyordu, Minta’nın aletleri ona uzatışı –işe odaklı, doğal, dostça– artık aralarının düzelmiş olduğunu gösteriyordu. Artık birbirlerine “âşık” değillerdi; hayır; Paul bir başka kadınla ilişki kurmuştu, ciddi bir kadınla, saçı örgülü, elinde evrak çantası olan (Minta onu şükranla, neredeyse hayranlıkla tasvir ediyordu), toplantılara giden ve Paul’un toprak ve varlık vergisi konularında (artık iyiden iyiye belirginleşen) görüşlerini paylaşan bir kadınla. Evliliklerini yıkmak bir yana, bu durum ilişkilerini düzeltmişti bile. Paul yola oturmuş Minta da ona aletlerini uzatırken, çok iyi dost oldukları belliydi.</p>

  <p>Evet, işte Rayley’lerin hikâyesi bu, diye düşündü Lily. Bu hikâyeyi, Rayley’lere ne olduğunu mutlaka çok merak edecek olan Mrs. Ramsay’ye anlattığını hayal etti. Ona bu evliliğin başarıyla sonuçlanmadığını anlatırken biraz da zafer kazanmış gibi hissederdi herhalde kendisini.</p>

  <p>Ama ölüler; dedi içinden resminde durup düşünmesini gerektiren bir engelle karşılaştığı için bir iki adım geri çekilen Lily, ah, şu ölüler, diye mırıldandı, insan acıyordu onlara, onları bir kenara itiyordu, hatta biraz hor görüyordu. Bizim insafımıza kalmışlar. İşte Mrs. Ramsay solup gitti, diye düşündü. Artık onun isteklerinin dışına çıkabilip onun o sınırlı, eski kafalı görüşlerini geliştirebiliriz. Giderek bizden uzaklaşıyor. Alay ederek sanki onu yılların koridorunun ucunda, (dışarıdaki bahçede kuşlar ötmeye başlarken sabahın erken saatinde dimdik oturmuş) söylenebilecek şeylerin en aykırısı olan “Evlen, evlen!” derken görüyor gibiydi. İnsan ona hiçbir arzun gerçekleşmedi, demek istiyordu. Onlar öyle mutlu; ben böyle mutluyum. Hayat tamamen değişti. Bunu söyleyince bir an onun bütün varlığı, hatta güzelliği bile, bir an tozlu ve modası geçmiş bir şeye dönüştü. Bir an orada durmuş, sırtına sıcak güneş vururken Rayley’lerin hayatını özetleyen Lily, Paul’un nasıl kahvelere gittiğini ve bir metresi olduğunu; nasıl yolda oturduğunu ve Minta’nın ona aletlerini uzattığını; kendisinin nasıl orada resim yaparak durduğunu, hiç evlenmediğini, hem de William Bankes’le bile, asla bilmeyecek olan Mrs. Ramsay’ye karşı bir zafer kazanmış oldu.</p>

  <p>Mrs. Ramsay onu da planlamıştı. Belki de yaşasaydı, zorla yaptıracaktı. William Bankes zaten o yaz “erkeklerin en kibarı” olmuştu bile. “Kocamın dediğine göre o yaşta bilim adamı olan ilk kişi o,” diyordu. Aynı zamanda da “ziyaretine gittiğimde evinde hiçbir güzellik olmadığını – çiçek düzenleyecek kimsesinin olmadığını görmek beni üzüyor” dediği “zavallı William” idi. Ve birlikte yürüyüşlere gönderilmişlerdi ve Mrs. Ramsay, insanın parmaklarının arasından kayıp gitmesine neden olan o hafif alaycı tonuyla, Lily’ye bilimsel bir kafan var, çiçekleri seviyorsun, çok titizsin demişti. Ondaki bu evlilik merakı niyeydi, diye düşündü Lily, tuvaline bir yaklaşıp bir uzaklaşarak.</p>

  <p>(Ansızın, tıpkı gökte kayan bir yıldız gibi ansızın, zihninde kızılımsı bir ışık yanmış gibi oldu, ışık Paul Rayley’yi kaplıyor; ondan kaynaklanıyordu. Uzaklardaki bir sahilde vahşilerin yaktığı bir tören ateşi gibi yükseldi. Lily, ateşin gürleyişini ve çatırtılarını duydu. Çevredeki deniz kilometrelerce kızıla ve altın rengine boyandı. İçine şarabımsı bir koku karışıyor; onu sarhoş ediyordu, çünkü yeniden kendini tepe üstü kayalardan aşağı atmak ve sahilde inci bir broş ararken boğulmak için dayanılmaz bir arzu duyuyordu. Bu gürleme ve çatırtılar onu korku ve iğrenmeyle itiyordu, sanki onun muhteşemliğini ve gücünü görürken aynı zamanda nasıl oburlukla, iğrendirici bir biçimde evin tamamını yuttuğunu da görüyordu, nefret etti bundan. Ama görüntü olarak, görkemiyle, o güne kadar yaşadığı her şeyden daha üstündü ve denizin ucundaki ıssız bir adadaki işaret ateşi gibi yıllarca yanmış, şu anda olduğu gibi Paul’un ateşinin aniden yanıvermesi için birinin “âşık olmak” demesi yeterli olmuştu. Ama ateş söndü ve Lily gülümseyerek “Rayley’ler,” dedi; Paul nasıl da kahvelere gidip satranç oynardı.)</p>

  <p>Kendisi de kıl payı kurtulmuştu, diye düşündü. O masa örtüsüne bakıyordu, aklına ağacı ortaya getirmek ve kimseyle evlenmek zorunda olmadığı gelivermiş, içinde büyük bir coşku hissetmişti. Artık Mrs. Ramsay’ye direnebileceğini hissetmişti – işte Mrs. Ramsay’nin insanlar üzerinde öyle şaşılası bir gücü vardı. Şunu yap, derdi ve yapardın. Pencerede James’le birlikteyken gölgesi bile otorite doluydu. William Bankes’in ana ile oğulun anlamını göz ardı etmiş olmasına nasıl şaşırdığını hatırladı. Oradaki güzelliğe hayranlık duymuyor muydu, diye sormuştu. Ama ona bunun bir saygısızlık olmadığını, şuradaki bir aydınlığın burada bir gölgeyi gerektirdiğini filan açıkladığında, William’ın akıllı çocuk gözleriyle kendisini nasıl dinlediğini de hatırlıyordu. İkisinin de aynı fikirde olduğu gibi Raphael’in mükemmel betimlediği bir konuyu küçümsemek değildi niyeti. Alay etmek değildi. Tam tersine. William, bilimsel kafası sayesinde anlamıştı – ondaki tarafsız aklın kanıtıydı bu, bu da Lily’yi memnun ediyor ve çok rahatlatıyordu. Demek ki bir erkekle de resim hakkında ciddi ciddi konuşulabilirdi. Aslında onun dostluğu, Lily’nin hayatındaki keyiflerden biri olmuştu. William Bankes’i severdi.</p>

  <p>Birlikte Hampton Court’a giderlerdi ve William mükemmel bir beyefendi olduğu için, kendisi ırmak kenarında dolaşırken Lily’ye ellerini yıkaması için bol bol zaman tanırdı. İlişkileri hep böyleydi. Birçok şey söylenmeden kalırdı. Sonra sarayın avlularında dolaşır, her yaz orantılara ve çiçeklere beğeniyle bakarlar ve birlikte yürürlerken laboratuvarlarda çok zaman geçirdiği için dışarı çıktığında gözleri kamaşan biri için doğal sayılabilecek o dalgın ve soğuk haliyle William ona perspektif, mimari hakkında bir şeyler anlatır, bir ağaca veya golün manzarasına bakmak için durur ve bir çocuğa hayranlıkla bakardı – (en büyük üzüntüsü buydu –bir kızı olmamıştı), yavaş yürür, elini kaldırıp gözlerine siper eder ve başını arkaya atarak sadece soluk almak için duraklardı. Sonra ona yeni kâhyasının nasıl tatile çıktığını, merdivenlere yeni halı alması gerektiğini anlatırdı. Belki merdivene yeni bir halı almaya Lily de onunla birlikte giderdi. Bir keresinde konu Ramsay’lere gelmiş ve Mrs. Ramsay’yle ilk tanıştığımda başında nasıl gri bir şapka olduğunu anlatmıştı; on dokuz veya yirmi yaşındaydı. Büyüleyici bir güzelliği vardı. Hampton Court’taki yolun aşağısına doğru bakıp, sanki onu oradaki havuzların arasında görecekmiş gibi durmuştu.</p>

  <p>Lily, gözlerini oturma odasının basamağına çevirdi. William’ın gözünden orada sakin ve sessiz, yere bakan bir kadın şekli gördü. Düşünceli bir şekilde, dalgın dalgın oturuyordu (galiba o gün de gri giymişti, diye düşündü Lily.) Gözleri eğikti. Hiç kaldırmıyordu. Evet, dedi içinden Lily, dikkatle bakarak, onu böyle görmüş olmalıyım, ama griler içinde değil; ne de bu kadar hareketsiz, bu kadar genç ve sessiz. O resim hemen gözünün önünde canlanmıştı. William’ın dediği gibi, büyüleyici bir güzelliği vardı. Ama güzellik her şey değildi. Güzelliğin de şöyle bir bedeli vardı – hemen geliyor; her şeyi örtüyordu. Hayatı durduruyordu – hayatı donduruyordu. İnsan o küçük çalkantıları unutuveriyordu; o yüzü bir an tanınmaz hale getiren ama ona insanın sonradan hep gördüğü bir özellik ekleyen o kızarmaları, o solmaları, o tuhaf çarpıklıkları, üzerine düşen bir ışığı veya bir gölgeyi. Bunların hepsini o güzellik örtüsünün altında pürüzsüz bir hale getirmek daha basit bir işti. Ama acaba başında o geyik avcısı şapkasıyla çimenlerde koşarken veya bahçıvan Kennedy’yi azarlarken yüzü nasıldı, diye düşündü Lily. Bunu ona kim anlatabilirdi? Ona kim yardım edebilirdi?</p>

  <p>Hiç istemeden yüzeye çıkmıştı ve kendini resmin dışına yarı çıkmış ve sanki gerçek olmayan şeylere bakıyormuş da gözleri kamaşmış gibi Mr. Carmichael’a bakarken buldu. Şezlonga uzanmış, ellerini göbeğinin üzerinde kavuşturmuş; okumuyor uyumuyor, varoluşunun tadını sonuna kadar çıkaran bir yaratık gibi güneşleniyordu. Kitabı çimenlerin üzerine düşmüştü.</p>

  <p>Dosdoğru ona gidip “Mr. Carmichael!” demek istedi. O zaman her zamanki gibi o dumanlı, yeşil gözlerini açıp iyilikle bakardı. Ama insan birini sadece ona ne söyleyeceğini biliyorsa uyandırmalıydı. Oysa Lily, tek bir şey değil, her şeyi söylemek istiyordu. Düşüncesini bozan ve parçalayan o küçük sözcükler bir şey söylemiyordu. “Hayata dair, ölüme dair; Mrs. Ramsay’ye dair” – hayır, diye düşündü, kimseye bir şey söylenemezdi. Durumun adiliği hedefi hep şaşırtıyordu. Sözcükler yanlara uçuşuyor söylenmek istenenin aşağısından geçiyordu. Sonra da insan vazgeçiyordu; düşünce yeniden derinlere batıyordu ve insan çoğu orta yaşlı kişi gibi tedbirli, kaçak konuşuyor; gözlerinin arasında kırışıklıklar, yüzünde sürekli bir korku ifadesi oluşuyordu. Çünkü bedendeki bu duygu, oradaki o boşluk nasıl ifade edilebilirdi ki? (Oturma odasının basamaklarına bakıyordu; olağanüstü boş görünüyorlardı.) Bu bedenin hissettiği bir şeydi, zihnin değil. Boş merdivenlerin görüntüsünün yarattığı bedensel duyular aniden son derece nahoş hale gelmişti. İsteyip de elde edememek tüm bedenine bir katılık, boşluk ve gerginlik yayıyordu. İstemek ve elde edememek –istemek ve istemek– nasıl da yüreğini burkuyordu, tekrar tekrar burkuyordu. Teknenin yanında oturmakta olan o öze, ondan, o grili kadından çıkarılmış olan öze ah, Mrs. Ramsay, diye seslendi içinden, sanki gittiği, gittikten sonra da geri geldiği için ona çıkışır gibiydi. Onu düşünmek çok güvenli bir şey gibi gelmişti. Hayalet, hava, hiçlik, günün veya gecenin herhangi bir saatinde kolayca ve güvenle oynanabilecek bir şey, öyleydi o, ama ansızın elini uzatmış ve yüreğini böyle burkuvermişti. Ansızın, boş oturma odası merdivenleri, içerideki koltuğun eteği, terasta taklalar atan köpek yavrusu, bahçedeki tüm dalgalanmalar ve uğultular merkezdeki mutlak bir boşluğu çevreleyen kıvrımlara ve girift süslemelere dönüşmüştü.</p>

  <p>“Bu ne demek? Tüm bunlar nasıl açıklanır?” diye sormak istedi, yeniden Mr. Carmichael’a dönerek. Çünkü sabahın bu erken saatinde tüm dünya bir düşünce havuzunda, derin bir gerçeklik havzasında erimiş gibiydi ve insana öyle geliyordu ki, örneğin Mr. Carmichael bir şey söylemiş olsaydı, minicik bir gözyaşı bu havuzun yüzeyini parçalayacaktı. Ve sonra? Bir şey çıkacaktı. Bir el dışarı uzanacak, bir kılıç parlayacaktı. Bunların hepsi saçmalıktı tabii.</p>

  <p>Sanki Mr. Carmichael söyleyemediği her şeyi yine de duymuş gibi tuhaf bir düşünce geldi aklına. Sakalındaki sarı lekeyle, şiiriyle, bulmacalarıyla, tüm ihtiyaçlarını karşılayan bir dünyada keyifle seyreden, istediği bir şey olursa, onu yakalamak için tek yapması gereken yattığı yerden elini çimenlere daldırmak olan gizemli bir ihtiyardı o, diye düşündü Lily. Resmine baktı. Herhalde cevabı şu olurdu – nasıl “sen” de “ben” de “o” da geçip gidiyoruz; hiçbir şey kalmıyor; her şey değişiyor; sözcükler hariç, resimler hariç. Evet, tavan aralarına asılacak, diye düşündü; rulo yapılıp kanepe altlarına sokuşturulacak; ama öyle bile olsa, öyle bir resim için bile bu geçerliydi. Bu resmin kendisinin değilse de, bu karalamayla yapmaya çalıştığı şeyin bile, “sonsuza kadar kalacağı” söylenebilir diyecekti, ya da bunu sözsüz olarak ima edecekti, çünkü söylendiğinde bu sözcükler kulağa fazlasıyla övüngen gelmişti; resme baktı, onu göremediğini fark edip şaşırdı. Gözleri sıcak bir sıvıyla dolmuştu (önce gözyaşları aklına gelmedi), bu sıvı dudaklarının sertliğini bozmasa da havayı yoğunlaştırmıştı ve yanaklarından aşağı süzülüyordu. Bunun dışında –ah, evet!– her bakımdan kendine hâkimdi. Yoksa mutsuz olduğunun hiç farkında bile olmadan Mrs. Ramsay’ye mi ağlıyordu? Yeniden yaşlı Mr. Carmichael’a döndü. Öyleyse neydi bu? Bunun anlamı neydi? Nesneler böyle ellerini uzatıp insanı yakalayabilirler miydi; kılıç kesebilir miydi; yumruk sıkabilir miydi? Hiç güvenlik yok muydu? Dünyanın nasıl işlediğini ezberden öğrenemez miydi insan? Hiçbir kılavuz, hiçbir sığınak yok muydu, her şey bir mucize, bir kulenin tepesinden boşluğa atlamak mıydı? Yaşlılar için bile hayat böyle bir şey olabilir miydi – şaşırtıcı, beklenmedik, bilinmez? Bir an ona öyle geldi ki, ikisi birden kalksa, şimdi, şu çimenlikte, hayat niye bu kadar kısa, niye bu kadar açıklanamaz diye sertçe sorsa, bir açıklama talep etse, kendilerinden hiçbir şey saklanmaması gereken tam donanımlı iki insan olarak sorsalar, o zaman güzellik açılıp yayılacak, o boşluk dolacak, o anlamsız süslemeler bir şekle girecekti; yeterince yüksek sesle bağırırlarsa, Mrs. Ramsay geri dönecekti. Yüksek sesle “Mrs. Ramsay!” dedi, “Mrs. Ramsay!” Yanaklarından aşağı gözyaşları süzülüyordu.</p>

  <h2>6</h2>

  <p>[Macalister’ın oğlu balıklardan birini aldı, yem olarak oltasının kancasına takmak için yan tarafından kare şeklinde bir parça kesti. Kesilen balık (hâlâ canlıydı) tekrar denize atıldı.]</p>

  <h2>7</h2>

  <p>“Mrs. Ramsay!” diyerek ağlıyordu Lily, “Mrs. Ramsay!” Ama hiçbir şey olmadı. Acı arttı. Demek ıstırap insanı böyle bir budalalık çukuruna düşürebiliyor, diye düşündü. Her neyse, ihtiyar onu duymamıştı. Hâlâ iyi huylu, sakin, hatta istenirse yüce denebilecek yatışını bozmamıştı. Çok şükür kimse dur, acı, dur diyen o utanç verici haykırışını duymamıştı! Belli ki aklını tam olarak kaybetmemişti. Kimse onun o ince kalastan yok oluşun sularına atladığını görmemişti. Hâlâ elinde resim fırçasıyla çimenlikte duran sıska kız kurusuydu o.</p>

  <p>Artık yavaşça yoksunluğun acısı ve o acı öfke (tam da artık Mrs. Ramsay için kederlenmeyeceğini düşündüğü anda böyle yeniden geri çağrılmanın yarattığı öfke. Kahvaltıda kahve fincanlarının arasında onu özlemiş miydi? Hiç özlememişti) azalmıştı; duyduğu ıstıraptan geriye panzehir olarak merhem etkisi yapan bir ferahlama ve aynı zamanda, ama daha gizemli bir şekilde, yanında birinin, Mrs. Ramsay’nin olduğu duygusu kalmıştı; dünyanın omuzlarına yüklediği yükten kurtulmuş, hafiflemiş olarak yanında durmuş ve sonra (çünkü bu tüm güzelliğiyle Mrs. Ramsay’di) başına beyaz çiçeklerden bir taç takarak gitmişti. Lily yeniden tüplerini sıktı. Şu çalılık sorununu halletmeye girişti. Onu, her zamanki gibi kırlarda aceleyle yürüyüşünü, mora çalan yumuşak kıvrımların, sümbül ve zambaklardan oluşan çiçeklerin arasında gözden kayboluşunu bu kadar net olarak görmesi tuhaf bir duyguydu. Bu, ressamın gözünün oynadığı bir oyundu. Öldüğünü duyduktan sonra günlerce onu böyle başına çiçeklerden bir taç takıp, yanındaki bir gölgeyle, hiç sorgulamadan tarlaları geçip giderken görmüştü. Bu görüntüde, bu ifadede bir avutma gücü vardı. İster burada, ister kırlarda veya Londra’da resim yapıyor olsun, gözünün önüne hep bu görüntü geliyordu ve gözleri yarı kapanarak hep bu görüntüyü üzerine oturtacağı bir temel arıyordu. Vagonların, otobüslerin içini araştırıyor, bir omuzdan veya yanaktan bir çizgi alıyor karşıdaki pencerelere, akşamları lamba ışığında Piccadilly’ye bakıyordu. Bunların hepsi o ölüm tarlalarının birer parçasıydı. Ama hep bir şey –bazen bir yüzdü bu, bazen bir ses, <em>Standard, News</em>, diye bağıran bir gazeteci çocuk– zorla içeri giriyor, onu dürtüyor, uyandırıyor; ilgisini talep ederek sonunda zorla elde ediyordu ve o görüntünün sürekli olarak yeniden oluşturulması gerekiyordu. İşte şimdi de, içgüdüsel olarak uzaklığa ve maviliğe ihtiyaç duyduğundan aşağıdaki koya, dalgaların mavi çizgilerinin oluşturduğu tepelere ve kayalıkların oluşturduğu morumsu alanlara bakarken, her zamanki gibi yine olmayacak bir şey onu kendi dünyasından çekip çıkarmıştı. Koyun ortasında kahverengi bir nokta vardı. Bir tekneydi bu. Evet, bir süre sonra öyle olduğunu anlamıştı. Ama kimin teknesi? Mr. Ramsay’nin, diye cevapladı. Mr. Ramsay; eli havada, soğuk, güzel çizmeleriyle, grubun başında, yanından geçip giden, ondan şefkat talep etmiş ama reddedilmiş olan adam. Tekne artık yolu yarılamıştı.</p>

  <p>Ara sıra şurada burada hissedilen hafif bir esinti dışında, sabah o kadar sakindi ki, denizle gök birbirinin devamı gibi görünüyordu, sanki yelkenler uzanmış gökyüzüne değmiş veya bulutlar denize düşmüş gibiydi. Uzaklardaki bir geminin havada bıraktığı kıvrık duman göğü süsler gibi eğilmiş ve dolanmış olarak havada asılı kalmıştı, sanki hava ince bir tülbentmiş de her şeyi içine almış, ince dokusunda nazikçe bir o yana bir bu yana sallıyordu. Havanın çok güzel olduğu bazı zamanlarda olduğu gibi, sanki kayalar gemilerin gemiler de kayaların farkındaymış da birbirlerine özel bir mesaj gönderiyorlarmış gibiydi. Çünkü bazen kıyıya çok yakın görünen Fener bu sabahın ince sisinde muazzam uzakta görünüyordu.</p>

  <p>“Neredeler şimdi?” diye düşündü Lily denize bakarak. Kolunun altında kahverengi kâğıda sarılı bir paketle yanından sessizce geçen o çok yaşlı adam neredeydi? Tekne koyun tam ortasındaydı.</p>

  <h2>8</h2>

  <p>Oradakiler hiçbir şey hissetmiyorlar, diye düşündü Cam, yükselip alçalarak gittikçe uzaklaşan ve huzur dolan kıyıya bakarak. Eli suları yarıyor, uyuşmuş ve sislere bürünmüş zihni suda oluşan yeşil izleri ve girdapları şekillere dönüştürüyor, hayalinde incilerin salkımlar halinde beyaz dallara yapıştığı, yeşil aydınlıkta insanın tüm zihninin değiştiği ve yeşil bir pelerine sarılmış bedeninin yarı saydam bir şekilde parladığı o suların diplerinde dolaşıyordu.</p>

  <p>Sonra elinin çevresinde hızla akan sular yavaşladı. Suyun akışı durdu; dünya küçük çatırdama ve gıcırdama sesleriyle doldu. Sanki limana demir atmışlar gibi, teknenin yanlarına suların hafif hafif çarptığı duyuluyordu. Her şey çok yakınlaştı. Çünkü James’in ona tanıdığı bir insanmış gibi görünene dek gözünü ayırmadan baktığı yelken tümüyle gevşeyip sarkmıştı; orada durmuşlar, güneşin alnında, kıyıdan da Fener’den de millerce uzakta bir esinti bekliyorlardı. Fener kıpırdamıyordu, uzaklardaki kıyı da sabitleşmişti. Güneş giderek daha sıcaklaşıyordu ve neredeyse birbirlerinin varlığını unutmuşken, şimdi birbirlerine yaklaşmış gibiydiler. Macalister’ın oltası cup diye denizin altına gitti. Ama Mr. Ramsay bacaklarını altına almış, kitabını okumayı sürdürüyordu.</p>

  <p>Parlak kapağı yağmurkuşunun yumurtası gibi benekli bir kitap okuyordu. O korkunç durgunlukta asılı kalmışlarken ara sıra bir sayfa çeviriyordu. James, her sayfanın kendisini hedef alan özel bir tavırla çevrildiğini hissediyordu; kâh dayatmacı, kâh buyurgan, kâh kendisine acınmasını isteyerek; babası kitabını okur ve sayfaları çevirirken James her an onun başını kaldırıp kendisine bakacağından ve ters bir şeyler söyleyeceğinden korkuyordu. Niye burada oyalanıyorlardı, diye soracaktı veya ona benzer mantıksız bir şey. Eğer öyle bir şey yaparsa, diye düşündü James, o zaman bıçağı alır kalbine saplarım.</p>

  <p>Bıçağı alıp babasının kalbine saplamak hep bir simge olarak aklında tuttuğu bir şeydi. Yalnız artık, büyüdükçe ve babasına iktidarsız bir öfkeyle bakarken, öldürmek istediği babası, kitap okuyan bu ihtiyar değildi –belki kendisi farkında bile olmadan – onun üzerine inen o şey, ansızın geliveren, soğuk ve kaskatı pençeleriyle ve gagasıyla tekrar tekrar saldıran (o gagayı çocukken saldırdığı çıplak bacaklarında hissedebiliyordu) sonra da, şimdi olduğu gibi onu üzgün bir şekilde kitabını okuyan o ihtiyara dönüştürerek çekip giden o kara kanatlı vahşi Harpyia idi. İşte onu öldürürdü, onun kalbine bıçak saplardı. Ne yaparsa yapsın – (Fener’e ve uzaktaki kıyıya bakarak istediği her şeyi yapabileceğini hissetti), işadamı da olsa, bankacı da, avukat da, bir şirket yöneticisi de, insanlara istemedikleri şeyleri yaptıran, konuşma haklarını ellerinden alan o şeyle –zorbalık, despotluk diyordu buna– mücadele edecek, onu bulup çıkartacak ve kafasını ezecekti. Fener’e gelin, dediğinde ona kim ama ben istemiyorum diyebilirdi. Şunu yapın. Bana şunu getirin. Kara kanatlar açılıyordu, gaga parçalıyordu. Ama sonra orada öyle oturup kitabını okuyordu; her an gayet aklı başında bir şekilde başını da kaldırabilirdi – hiç belli olmazdı. Macalister’larla konuşabilirdi. Sokakta gördüğü yaşlı bir kadının soğuktan donmuş eline para sıkıştırabilirdi, diye düşündü James, yarışmalar yapan balıkçılara seslenebilir, heyecanla elini kolunu sallayabilirdi. Veya yemeğin başından sonuna kadar bir masanın başında hiç konuşmadan oturabilirdi. Tekne sıcak güneşte durmuş sallanırken evet, diye düşündü James, çok ıssız ve kasvetli, karlarla ve kayalarla kaplı bomboş bir yer vardı; babası başkalarını şaşırtan bir şey söylediğinde veya yaptığında, son zamanlarda ona öyle geliyordu ki, orada iki çift ayak izi vardı; kendisinin ve babasınınkiler. Sadece ikisi birbirlerini anlıyorlardı. O zaman bu korku, bu nefret neydi? Geçmişin üzerinde biriktirdiği yaprakları teker teker kaldırarak, ışıklarla gölgelerin kesiştiği, kâh insanın gözüne giren güneşle, kâh karanlık bir gölgeyle bütün şekilleri çarpıtan ve insanı yanıltan o ormanın ortasına girerek bu duygusunu soğutup uzaklaştıracak somut bir imge aradı. Diyelim ki, insan çocukken, aciz bir şekilde pusetinde veya birinin kucağında oturuyorken bir arabanın hiç farkında olmadan, masum bir şekilde birinin ayağını ezdiğini görmüş olsun? Diyelim ki önce ayağı görmüş olsun, çimenlerin üzerinde düz ve tam; sonra da tekerleği ve sonra yeniden aynı ayağı, ama bu sefer mor ve ezilmiş olarak. Ama tekerleğin hiç suçu yoktu. İşte şimdi de, babası koca adımlarıyla aradan geçip sabahın köründe onları uyandırmaya geldiğinde, onun ayağını, Cam’in ayağını, yoluna çıkan herkesin ayağını eziyordu. O da durup izliyordu.</p>

  <p>Ama acaba ezilen o ayak kimindi ve tüm bunlar hangi bahçede olmuştu? Çünkü bu gibi sahnelerin geçtiği bir yer olması gerekirdi; ağaçlar vardı orada; çiçekler; belli bir ışık; birkaç insan figürü. Her şey hiç böyle bir kasvetin olmadığı bir bahçede konumlandırıyordu kendisini. Orada böyle çaresizce el kaldırmalar yoktu hiç; insanlar sıradan bir tonla konuşuyorlardı. Tüm gün durmadan gelip gidiyorlardı. Mutfakta dedikodu yapan yaşlı bir kadın vardı; perdeler de rüzgârla bir içeri bir dışarı savruluyorlardı; her şey uçuşuyor, her şey büyüyüp serpiliyordu; geceleri de tüm o tabakların, kâselerin ve oraya buraya savrulan uzun kırmızı ve sarı çiçeklerin üzerine, asma yaprağı gibi incecik sarı bir örtü çekiliyordu. Geceleri her şey daha sessiz, daha karanlık oluyordu. Ama o yaprak gibi örtü öyle inceydi ki, ışıkla açılıyor, seslerle kırışıyordu; örtünün arkasından birinin üzerine eğildiğini görebiliyor, yaklaşıp sonra da uzaklaşan bir elbisenin hışırtısını, bir zincirin şıkırtısını duyabiliyordu.</p>

  <p>İşte tekerlek bu dünyada o kişinin ayağını ezmişti. Hatırlıyordu, bir şey havada belirip üzerlerinde durmuş, kısır ve keskin bir şey orada bile bir bıçak gibi, bir pala gibi inmiş, o mutlu dünyanın bile yapraklarını ve çiçeklerini doğrayarak, o dünyayı titretmiş ve yere yıkmıştı.</p>

  <p>“Yağmur yağacak,” dediğini hatırlıyordu babasının. “Fener’e gidemeyeceksin.”</p>

  <p>O zamanlar Fener, akşamları aniden yumuşakça açılıveren sarı bir gözü olan gümüşsü, puslu gibi görünen bir kuleydi. Şimdi-</p>

  <p>James Fener’e baktı. Beyaza boyanmış kayaları, çıplak ve dimdik duran kuleyi görebiliyordu; üzerindeki siyah beyaz çizgileri, içindeki pencereleri görebiliyordu; hatta kuruması için kayalara serilmiş çamaşırları bile görebiliyordu. Demek Fener buydu, öyle mi?</p>

  <p>Hayır, öteki de Fener’di. Çünkü hiçbir şey sadece tek bir şey değildi. Öteki de Fener’di. Bazen koyun ötesinden zorlukla seçilebilirdi. Akşamları insan başını kaldırdığında o gözün açılıp kapandığını görür, ışığı oturmakta oldukları o havadar ve güneşli bahçede ta onlara kadar ulaşıyormuş gibi olurdu.</p>

  <p>Ama yerinde doğruldu. Ne zaman “onlar” veya “birisi” dese ve birinin eteklerini hışırdatarak geldiğini, şıkırdayarak gittiğini duymaya başlasa, yanında her kim varsa, onun varlığının fazlasıyla bilincinde olurdu. Şimdi bu babasıydı. Çok gerildi. Çünkü eğer esinti çıkmazsa, babası her an kitabını pat diye kapatıp “Ne oluyor? Niye burada oyalanıyoruz, ha?” diye soracaktı, tıpkı daha önce de bir kez terasta palasını üzerlerine indirdiği ve annesinin kaskatı kesildiği, etrafta bir balta, bıçak veya keskin uçlu başka bir şey olsaydı, James’in hemen onu kapıp babasının kalbine saplayacağı o gün yaptığı gibi. Annesi kaskatı kesilmişti, ama sonra, artık onu dinlemediğini hissettirecek şekilde kolu gevşemiş, ayağa kalkmış ve onu orada, elinde bir makasla aciz, gülünç bir halde yerde otururken bırakıp gitmişti.</p>

  <p>En ufak bir esinti bile yoktu. Teknenin dibinde üstlerini örtecek kadar bile derin olmayan bir su birikintisinde üç dört uskumru kuyruklarını çarpıp duruyor, sudan lıkır lıkır sesler geliyordu. Mr. Ramsay her an başını kaldırabilir (James ona bakamıyordu bile), kitabını kapatabilir ve ters bir şey söyleyebilirdi; ama şimdilik okumaya devam ediyordu, o yüzden James, sanki yalınayak gizlice aşağı iniyormuş da tahtanın birini gıcırdatıp bekçi köpeğini uyandırmaktan ürküyormuş gibi sessizce annesi nasıl biriydi, o gün nereye gitmişti, diye düşünmeye devam etti. Odadan odaya onun peşinden gitti, sonunda sanki porselen tabaklardan yayılıyormuş gibi görünen mavi ışıkta biriyle konuştuğu bir odaya geldiler; onun konuşmasını dinledi. Bir hizmetçiyle konuşuyor aklına geliveren şeyleri söylüyordu. “Bu gece büyük bir tabak gerekecek bize. Şu tabak nerede – mavi tabak?” Gerçeği sadece o söylerdi; James gerçeği tek ona söyleyebilirdi. Belki de onun James için hiç bitmeyen çekiciliğinin sebebi buydu; o, insanın aklına ne geliyorsa söyleyebileceği biriydi. Ama tüm bu süre zarfında düşüncelerini izleyen, değerlendiren, titreten ve yanıltan babasının farkındaydı. Sonunda düşünmeyi bıraktı.</p>

  <p>Fener’e bakarak, kıpırdayamadan, zihnine birbiri ardına konan ıstırap tanelerini silkeleyip atamadan, eli dümen yekesinde, güneşin altında öylece oturdu. Sanki oraya bir iple bağlanmıştı, o ipe babası öyle bir düğüm atmıştı ki, ancak bir bıçak alır ve onu saplarsa… Ama o anda yelken yavaşça döndü, hafifçe doldu, tekne silkinmiş ama hâlâ yarı uykulu harekete geçmiş gibi oldu, sonra tamamen uyandı ve dalgaların arasından öne atıldı. Bunun yarattığı ferahlama inanılmazdı. Yeniden hepsi birbirlerinden uzaklaşmış ve rahata ermiş gibi oldular oltaların ipleri de teknenin yanında arkaya doğru gerginleşti. Ama babası başını hiç kaldırmadı. Sadece gizemli bir şekilde, sanki gizli bir senfoniyi yönetiyormuş gibi, sağ elini havaya kaldırıp tekrar dizinin üzerine bıraktı.</p>

  <h2>9</h2>

  <p>[Lekesiz bir deniz, diye düşündü Lily Briscoe durduğu yerden hâlâ koya bakarken. Deniz koya saten gibi yayılmıştı. Mesafenin olağanüstü bir etkisi var, hepsi yutulmuş, diye hissetti, sonsuza kadar yok olmuşlar, doğanın bir parçası haline gelmişlerdi. Ortalık çok sakindi; çok sessizdi. Geminin kendisi de gözden kaybolmuştu ama kıvrık dumanı havada hâlâ asılı duruyor, bir veda bayrağı gibi yasla aşağı sarkıyordu.]</p>

  <h2>10</h2>

  <p>Parmaklarını bir kez daha suya daldıran Cam, demek ada böyleymiş, diye düşündü. Onu hiç böyle denizden görmemişti. Denizde öylece uzanıyordu, ortasında bir girinti ve iki sarp kayalık vardı, oradan deniz içeri giriyor ve adanın iki yanında millerce uzanıyordu. Ada çok küçüktü, şekli dik, duran bir yaprağa benziyordu. Sonra küçük bir kayığa bindik, diye düşündü, hayalinde batan bir gemiden nasıl kaçtıklarına dair bir macera öyküsü kurmaya başlayarak. Ama parmaklarının arasından böyle sular geçer ve suların ardında gözden kaybolan yosun kümeleri görülürken kendine ciddi ciddi bir öykü anlatmak istemiyordu; asıl istediği o macera ve kaçış duygusuydu; çünkü tekne ilerlerken, babasının pusulanın yönleri konusundaki öfkesinin, James’in içtikleri ant konusundaki inatçılığının ve kendi sıkıntısının, hepsinin nasıl geçip gittiğini, nasıl akıp uzaklaştığını düşünüyordu. O zaman sırada ne vardı? Nereye gidiyorlardı? Suya iyice daldırdığı buz gibi olmuş elinden, bu değişiklik, bu kaçış ve macera yüzünden (yaşadığı için, orada olduğu için) duyduğu sevinç bir pınar gibi fışkırıyordu. Bu ani ve kaygısız sevinç pınarından sıçrayan damlalar; zihnindeki karanlık, uykulu şekillerin, henüz gerçekleşmemiş, ama yattıkları karanlıkta dönünce ara ara kıvılcım gibi aydınlanmalarla parlayan dünyaların şekillerinin; Yunanistan’ın, Roma’nın, Konstantinopolis’in üzerine düşüyordu. Küçücük olsa da, içinden ve etrafından altın serpilmiş sular geçen, dik duran bir yaprağa benzeyen şu minik adanın da herhalde evrende bir yeri vardı, öyle değil mi? Çalışma odasındaki yaşlı beyefendiler herhalde bunun cevabını verebilirlerdi, diye düşündü. Bazen onları öyle yakalamak için kasten bahçeden eve giriverirdi. Orada alçak koltuklarında oturmuş olurlardı (babasıyla oturan, çok yaşlı, çok tutuk kişi Mr. Carmichael veya Mr. Bankes olabilirdi). Bahçeden içeri daldığında, onlar önlerinde açık duran <em>The Times</em> gazetesinin birbirine karışmış sayfalarını hışırdatarak, birinin İsa hakkında söylediği bir şeyi veya Londra sokaklarından biri kazılınca ortaya çıkan mamut söylentisini veya Napoléon’un nasıl biri olduğunu konuşuyor olurlardı. Sonra bütün bunları temiz ellerine alır (gri giysiler giyerlerdi; kırlar gibi kokarlardı) dökülenleri toplar, gazetenin sayfalarını çevirir, bacak bacak üzerine atar ve birbirlerine ara sıra çok kısa şeyler söylerlerdi. Kendisi de büyülenmiş gibi raftan bir kitap alır ve orada durup babasının, ara sıra öksürerek ve karşısında oturan beyefendiye kısaca bir şeyler söyleyerek sayfanın bir kenarından ötekine gayet özenli, gayet düzgün bir şekilde bir şeyler yazışını izlerdi. Orada öyle kitabı açık dururken, burada insan düşündüğü her şeyin suda bir yaprak gibi açılmasına izin verebilir ve eğer bu düşünceler şu tütün içip <em>The Times</em> gazetesinin sayfalarını hışırdatan yaşlı beylerin arasında iyi görünürse, doğru demektir; diye düşünürdü. (Şu anda teknede oturmakta olan) babasının, çalışma odasında yazı yazışını izleyen Cam, onun çok sevilesi, çok bilge biri olduğunu düşünüyordu. Kibirli de değildi, zorba da. Hatta, Cam’in de orada kitap okuduğunu görse, gayet yumuşak bir sesle ona verebileceği hiçbir şey yok mu diye sorardı.</p>

  <p>Yanılıyor olmasın diye kapağı yağmurkuşunun yumurtası gibi benekli kitabını okumakta olan babasına baktı. Yok; doğruydu. James’e ona şimdi bir baksana, demek istedi. (Ama James’in gözü yelkendeydi.) O alaycı bir zalim, diyecekti James. Konuyu kendine ve kitaplarına getiriyor, diyecekti James. Dayanılmaz ölçüde bencil. En kötüsü de, o bir zorba. Ama baksana, dedi ona bakarak. Ona şimdi bak. Babasının bacaklarını kıvırmış o küçük kitabı okuyuşuna baktı; içinde ne yazdığını bilmediği, ama sarı sayfalarını tanıdığı o küçük kitabı. Küçük bir kitaptı; içindeki yazılar sıktı, kapak sayfasında yemek için on beş frank harcadığını yazmış olduğunu biliyordu; şarap da şu kadar tutmuştu; garsona da şu kadar bahşiş vermişti; sayfanın sonunda hepsi düzgünce toplanmıştı. Ama babasının cebindeki kenarları kıvrılmış olan o kitapta ne yazılı olduğunu bilmiyordu. Onun neler düşündüğünü hiçbiri bilmezdi. Ama kendini okuduğu şeye iyice kaptırmıştı, öyle ki şimdi yaptığı gibi bir an başını kaldırdığında, bunu bir şeye bakmak için değil, bir fikri aklına iyice yerleştirmek için yapardı. Bunu yapınca da, zihni yine okuduğu şeye gider ve kitabına gömülürdü. Sanki birilerine kılavuzluk ediyor veya büyük bir koyun sürüsünü güdüyor gibi okuyor, diye düşündü Cam, veya çok sarp ve dar bir patikadan yukarı tırmanıyor gibi; bazen hızlıca dümdüz gidiyor, önündeki çalılıkları kırarak kendine yol açıyordu, bazen de yüzüne bir dal çarpıyor, bir çalı gözünü karartıyordu, ama o bunlardan yılacak biri değildi; oraya buraya çarpa çarpa sayfaları çeviriyor ve yoluna devam ediyordu. Cam, kendisine batan bir gemiden kaçma öyküsünü anlatmayı sürdürdü, çünkü o orada otururken güvendeydi; tıpkı bahçeden sessizce eve dalıp da bir kitap aldığında ve o yaşlı beyefendi birden elindeki gazeteyi indirip onun üzerinden Napoléon’un kişiliğine dair kısaca bir şeyler söylediğinde hissettiği kadar güvendeydi.</p>

  <p>Denizin üzerinden yeniden adaya baktı. Ama yaprak belirginliğini kaybediyordu. Çok küçülmüştü; çok uzakta kalmıştı. Artık deniz kıyıdan daha önemliydi. Etraflarında dalgalar çarpa çarpa bir inip bir çıkıyor, bir dalgadan aşağı bir kütük yuvarlanıyor, bir başkası tepesinde bir martıyla yükseliyordu. İşte buralarda bir yerde, diye düşündü parmaklarını suya batırmışken, bir gemi battı; ve Cam yarı uykuda gibi dalgın dalgın mırıldandı, nasıl da yok olduk hepimiz, yapayalnız.</p>

  <h2>11</h2>

  <p>Demek her şey mesafeye bağlı, diye düşündü Lily Briscoe, üzerinde tek bir leke olmayan, sanki yelkenlerle bulutlar yumuşacık maviliğine gömülüymüş gibi duran denize bakarken, demek, diye düşündü, her şey mesafeye bağlı, yani insanların yakınımızda ya da uzağımızda olmalarına; çünkü koyda giderek açılmakta olan Mr. Ramsay hakkında hissettiği şey de değişmişti. Çekilip uzamış gibiydi, gerilmiş gibiydi; Mr. Ramsay gitgide uzaklaşıyor gibiydi. O ve çocukları o mavilik, o mesafe tarafından yutulmuş gibiydi; ama burada, çimenlikte, yanı başındaki Mr. Carmichael birden homurdandı. Lily güldü. Carmichael yere düşen kitabını kaparak aldı. Bir deniz canavarı gibi oflayıp puflayarak yeniden şezlonguna yerleşti. Bu tümüyle farklı bir şeydi, çünkü o yakınındaydı. Ve işte şimdi yeniden her şey durgunlaşmıştı. Artık kalkmış olmalılar diye düşündü eve bakarak, ama o tarafta hiçbir şey görünmüyordu. Ama sonra, hatırladı ki, sofradan kalkar kalkmaz hemen ortadan kaybolup kendi meşguliyetlerine dönerlerdi. Her şey bu sessizliğe, bu boşluğa, sabahın erken saatindeki bu gerçekdışılığa uygundu. Bazen her şey böyle olur, diye düşündü bir an öylece parlayan uzun pencerelere ve havadaki tüy gibi mavi dumana bakarak, her şey gerçekdışı olur. Bir yolculuktan dönüldüğünde veya bir hastalık sonrasında, alışkanlıklar yüzeye çıkmadan önce de aynen böyle olur; insan aynen böyle irkiltici bir gerçekdışılık hisseder, sanki bir şey beliriyormuş gibi olurdu. O zaman hayat capcanlı olurdu. İnsan rahatlayabilirdi. Neyse ki, bahçede oturacak bir köşe aramaya gelen Mrs. Beckwith’i karşılamak için çimlerin üzerinde hemen koşup “Ah, günaydın Mrs. Beckwith! Ne kadar güzel bir gün! Güneşte oturmayı göze alacak mısınız? Jasper iskemleleri kaldırmış. Size hemen bir tane getireyim!” filan gibi bilindik şeyler söylemesi gerekmezdi. Hiç konuşması gerekmezdi. Her şeyin arasından, her şeyin ötesine doğru kayar, yelkenlerini açardı (koy oldukça hareketliydi, tekneler açılmaya başlamıştı). Boş değil, ağzına kadar dolu olurdu. Dudaklarına kadar yükselmiş bir maddenin içinde deviniyor, yüzüyor; batıyor gibi olurdu, evet, çünkü bu sular dibi görünmeyecek kadar derindi. Bu suların içine bir sürü hayat dökülmüştü. Ramsay’lerin, çocukların hayatları, ayrıca bir sürü kaçak ve kimsesiz. Elinde sepetiyle bir çamaşırcı kadın; bir karga, bir fenerçiçeği; çiçeklerin moru ve grimsi yeşili, bütünü bir arada tutan ortak bir duygu.</p>

  <p>Belki de on yıl önce, tam şu anda durduğu yerde dururken, ona buraya âşık olduğunu söyleten şey de böyle bir bütünlük duygusuydu. Aşkın bin bir biçimi vardı. Bazı âşıklara nesnelerin ve mekânların içinden bazı şeyleri seçip almak, bir araya getirmek ve onlara kendi hayatlarında olmayan bir bütünlük vererek bir sahneden veya (artık hepsi gitmiş ve birbirinden ayrılmış) insanların bir araya gelişlerinden, düşünceleri hâlâ meşgul eden ve aşkı hâlâ sürdüren o küre gibi bütünlükleri yaratma yeteneği verilmiş olabilirdi.</p>

  <p>Bakışları Mr. Ramsay’nin denizde seyreden teknesinin oluşturduğu o kahverengi lekenin üzerinde kaldı. Öğle yemeğinden önce Fener’e varmış olurlar diye düşündü. Ama rüzgâr yeniden çıkmıştı ve gökyüzü hafiften değişirken, deniz hafiften değişirken ve teknelerin yerleri değişirken, az önce mucizevi bir biçimde sabit gibi görünen manzara da artık bozulmuştu. Rüzgâr havada kalmış olan duman izini dağıtmıştı; gemilerin konumu da pek hoş görünmüyordu.</p>

  <p>Orada gördüğü orantısızlık zihnindeki uyumu da bozmuş gibiydi. İçinde nedeni belirsiz bir sıkıntı hissetti. Resmine döndüğünde bu his arttı. Bütün sabahı boşa harcamıştı. Bir sebeple iki karşıt güç, yani Mr. Ramsay ile resmi arasındaki o hassas dengeyi kuramıyordu; oysa bu gerekliydi. Planında mı bir kusur vardı? Acaba şu duvar çizgisinin kesik olması mı gerekiyordu, yoksa ağaçların oluşturduğu kütle çok mu ağır olmuştu, diye sordu kendine. İronik bir şekilde gülümsedi, çünkü resme başladığında sorununu çözdüğünü düşünmemiş miydi?</p>

  <p>O halde sorun neydi? Elinden kaçan bir şeyi yakalamaya çalışması gerekiyordu. Mrs. Ramsay’yi düşündüğünde de kaçmıştı; şimdi resmini düşünürken de kaçıyordu. Aklına bazı ifadeler geliyordu. Bazı görüntüler geliyordu. Güzel resimler. Güzel ifadeler. Ama yakalamaya çalıştığı şey, o sinir bozucu şey, henüz bir ifadeye veya resme dönüşmemiş olan şeydi. Yakala onu ve yeniden başla, yakala onu ve yeniden başla, dedi umutsuzca, kendini yeniden şövalesinin başındaki yerine dikerek. İnsandaki resim yapan veya bir şeyler hisseden aygıt çok zavallı, çok yetersiz bir alet diye düşündü; en önemli anlarda bozuluveriyordu; insan kahramanca onun çalışmasını sağlamak zorunda kalıyordu. Yüzünü buruşturarak baktı. Şurası çalılıktı, o kesindi. Ama insan böyle umutsuzca isteyerek bir şey elde edemiyordu. Duvar çizgisine bakınca veya düşününce –gri bir şapka giymişti – yalnızca gözünde bir parlama oluyordu. Büyüleyici bir güzelliği vardı. Gelsin bakalım, diye düşündü, eğer geleceği varsa. Çünkü insanın bazen ne düşündüğü ne de bir şey hissettiği anlar vardı. Ama insan ne düşünüyor ne de bir şey hissediyorsa, nerededir diye düşündü.</p>

  <p>İşte burada çimenlerin üstünde, yerde, diye düşündü, oturup fırçasıyla küçük bir ot kümesini karıştırarak. Çünkü çimenler çok bozulmuştu. Burada, dünyanın üzerinde oturur, dedi, çünkü bu sabah sanki her şey ilk kez, belki de son kez, oluyormuş duygusunu üzerinden atamıyordu; tıpkı trenin penceresinden bakan ve yarı uykulu olmasına rağmen, o köyü, bir katırın çektiği o arabayı veya tarlada çalışan o kadını bir daha asla göremeyeceğini bildiği için bakması gerektiğini düşünen bir yolcu gibi. Bu çimenlik dünyaydı; burada, bu yüce istasyonda birlikteydiler diye düşündü, (bütün bu süre zarfında birbirlerine hiçbir şey söylememiş olmalarına rağmen) düşüncelerini paylaşıyormuş gibi görünen yaşlı Mr. Carmichael’a bakarken. Belki bir daha onu da göremeyecekti. Yaşlanıyordu. Ayrıca, ayağının ucundan sallanan terliğe bakıp gülümseyerek, artık ünlü oluyor, diye düşündü. Herkes şiirlerinin “ne kadar güzel” olduğunu söylüyordu. Kırk yıl önce yazmış olduğu şiirleri basıyorlardı. Artık Carmichael adında ünlü bir adam var, diye gülümsedi, insanın kaç şekli var diye düşünerek, gazetelerde nasıl biriydi, oysa burada her zaman olduğu gibiydi. Görünüşü de aynıydı – saçları azıcık daha ağarmıştı, o kadar. Evet, aynı görünüyordu, ama hatırladığına göre, biri demişti ki Andrew Ramsay’nin öldüğünü duyunca (bir şarapnel parçasıyla aniden ölmüştü; aslında büyük bir matematikçi olabilirdi) Mr. Carmichael “hayata karşı tüm ilgisini” kaybetmiş. Bu ne demek acaba, diye düşündü. Elinde koca bir sopayla Trafalgar Meydanı’nda mı yürümüştü? St. John’s Wood’daki odasında tek başına oturup önündeki sayfaları okumadan çevirip çevirip durmuş muydu? Andrew’un öldüğünü duyunca Mr. Carmichael'ın ne yaptığını bilmiyordu, ama yine de ondaki değişikliği hissediyordu. Birbirlerine sadece merdivenlerde karşılaştıklarında bir iki laf etmişler, göğe bakıp hava güzel olacak veya olmayacak gibi şeyler söylemişlerdi. Ama bu da insanları tanımanın bir yolu, diye düşündü: Birini ayrıntısıyla değil, ana çizgileriyle tanımak, kendi bahçende oturup, karşıdaki tepelerin mor renklerle uzaklardaki fundalığa aktığını görmek. Lily de onu böyle tanıyordu. Bir şekilde değişmiş olduğunu anlıyordu. Yazdığı şiirlerin tek dizesini bile okumamıştı. Ama nasıl şeyler olduklarını biliyordu, ağır akan, hoş seslerden oluşan dizeler. Sarsıcı olmayan, yumuşatılmış bir şiirdi onunki. Çöller ve develer hakkındaydı. Palmiye ağaçlarıyla günbatımı hakkındaydı. İçinde kendine dair hiçbir şey yoktu; ölüme dair bir şeyler söylüyordu; aşka dair pek az şey söylüyordu. Üzerinde yakınlaşmayı pek istemeyen bir hal vardı. Başkalarından çok az şey isterdi. Bir nedenle pek hoşlanmadığı Mrs. Ramsay’den kaçınmak için, koltuğunun altında gazetesi, oturma odası penceresinin önünden tuhaf bir tavırla yalpalayarak geçip gitmez miydi? O yüzden de Mrs. Ramsay hep onu durdurmaya çalışırdı. Mr. Carmichael ona eğilerek selam verirdi. İsteksizce durur, yerlere kadar eğilirdi. Onun kendisinden hiçbir şey istememesine bozulan Mrs. Ramsay, bir ceket, bir örtü, bir gazete filan isteyip istemediğini sorardı (Lily onun sesini duyabiliyordu). Hayır; hiçbir şey istemezdi. (Bu noktada eğilirdi.) Mrs. Ramsay’de pek hoşlanmadığı bir şey vardı. Belki de onun dayatmacılığı, özgüveni ve gerçekçiliğiydi bu. Mrs. Ramsay her şeyi dosdoğru söylerdi.</p>

  <p>(Bir şey dikkatini oturma odası penceresine çekti – bir menteşe gıcırtısı. Hafif rüzgâr pencereyle oynuyordu.)</p>

  <p>Herhalde ondan hiç hoşlanmayan insanlar da vardı, diye düşündü Lily (Evet; oturma odasının önündeki basamağın boş olduğunu fark etmişti, ama bu, üzerinde hiçbir etki yapmadı. Şu anda Mrs. Ramsay’yi istemiyordu.) – Onu kendinden fazla emin, fazla zorlayıcı bulanlar. Hem muhtemelen güzelliğiyle de birilerinin gözüne batıyordu. Ne kadar tekdüze, diyorlardı herhalde, hep aynı! Onlar başka bir tipi tercih ederlerdi – esmerleri, fıkır fıkır olanları. Sonra kocasına karşı çok zayıftı. Onun öyle olaylar çıkarmasına izin veriyordu. Sonra kapalı kutuydu. Kimse ona tam olarak ne olduğunu bilmezdi. Ve (yeniden Mr. Carmichael’a ve onun Mrs. Ramsay’den hoşlanmamasına dönülecek olursa) Mrs. Ramsay’nin bütün sabah çimenlikte ayakta durup resim yapması, uzanarak kitap okuması filan hayal bile edilemezdi. Bu düşünülebilecek bir şey değildi. Kimseye bir şey söylemeden, ne yaptığına dair tek işaret olan kolundaki sepetiyle kasabaya, yoksulların yanına, birinin havasız bir odasında oturmaya giderdi. Lily onu kaç kere, bir oyunun veya bir tartışmanın ortasında, sessiz sedasız, kolunda sepetiyle, dimdik giderken görmüştü. Döndüğünde de görmüştü. Yarı gülerek (çay fincanları konusunda çok titizdi), yarı etkilenerek (güzelliği insanın soluğunu kesiyordu), size acıyla kapanan gözler bakmış, diye düşünmüştü. Onların yanına gitmişsiniz.</p>

  <p>Sonra Mrs. Ramsay birilerinin geç kalışına, tereyağının taze olmayışına veya demliğin azıcık zedelenmiş olmasına takılırdı. Ama o tereyağının taze olmadığını söylerken siz hep Yunan tapınaklarını ve oradakilerin nasıl bir güzellikle birlikte olduklarını düşünürdünüz. O konuda hiç konuşmazdı – sadece giderdi, sektirmeden, dosdoğru. Bu gidiş onda içgüdüsel bir şeydi, kırlangıçların güneye uçuşu, enginarların güneşe dönüşü gibi bu içgüdü de onu yanılmaz bir şekilde insan ırkına döndürüyor, yuvasını onun kalbinde kurduruyordu. Ama bütün içgüdüler gibi bu da, onu paylaşmayan kişileri biraz rahatsız ediyordu, Mr. Carmichael’ı belki, Lily’yi ise kesinlikle. İkisinde de eylemin etkisizliğine, düşüncenin üstünlüğüne dair bir anlayış vardı. Mrs. Ramsay’nin bu gidişleri onları kınar gibiydi, dünyayı bambaşka gösteriyordu, o yüzden onlar da önceden sahip oldukları kanıların kaybolmasına itiraz ediyor, onlara daha sıkı sarılıyorlardı. Charles Tansley de öyle yapardı, insan ondan da bu yüzden hoşlanmazdı. İnsanın dünyasındaki orantıları bozardı. Fırçasıyla yerdeki ot kümesini dalgın dalgın karıştırırken, acaba ona ne oldu, diye düşündü Lily. Bursunu kazanmıştı. Evlenmişti; Golder’s Green’de yaşıyordu.</p>

  <p>Savaş sırasında bir gün Lily onun bir salonda yaptığı konuşmayı dinlemeye gitmişti. Bir şeylere itiraz ediyordu; birilerini yargılıyordu. Herkes birbirini kardeş gibi sevmeli diyordu. Oysa Lily, bir resmi diğerinden ayıramayan, içtiği tütünün arkasında duran (“onsu beş peni Miss Briscoe”) ve aslında inandığı için değil de anlaşılmayan bir nedenle öyle olmasını dilediği için, ona kadınlar yazamaz, kadınlar resim yapamaz demeyi kendine iş edinmiş birinin kendi türünü nasıl sevebileceğini düşünüp durmuştu. İşte o zayıf vücudu, kırmızı suratı ve bet sesiyle bir kürsüye çıkmış sevgi üzerine vaazlar veriyordu (Lily’nin fırçasıyla karıştırdığı otların arasında kıvıl kıvıl karıncalar dolaşıyordu – kırmızı, enerjik, parlak, biraz Charles Tansley’ye benzeyen karıncalar). Yarı dolu salondan onun o soğuk ortama sevgi pompalayışına alaycı bir bakışla bakmıştı, ama ansızın, gözünün önüne dalgaların arasında batıp çıkan o eski fıçı, veya her ne idiyse o ve Mrs. Ramsay’nin çakılların arasında gözlük kabını arayışı geldi. “Tüh! Lanet şey! Yine kaybettim. Boş verin Mr. Tansley. Her yaz binlercesini kaybediyorum,” dediğinde, Tansley, böyle bir abartmayı onaylamaktan korkar ama hoşlandığı birinde hoş görebilirmiş gibi, çenesini gömleğinin yakasına bastırıp sempatik bir şekilde gülümsemişti. Herkesin birbirinden ayrılıp eve teker teker döndüğü o uzun gezilerden birinde Mrs. Ramsay’ye içini açmış olmalıydı. Mrs. Ramsay onun kız kardeşini okuttuğunu söylemişti. Bu onun için çok iyi bir puandı. Fırçasıyla yerdeki otları karıştırırken, onun hakkındaki kendi fikrinin grotesk olduğunun gayet farkındaydı Lily. Sonuçta insanın başkaları hakkındaki fikirlerinin yarısı grotesk olurdu. İnsanın kendi özel amaçlarına hizmet ederdi. Tansley de onun için şamar oğlanı görevini görüyordu. Ne zaman tepesi atsa, kendini onun sıska kaburgalarını kırbaçlarken bulurdu. Onu ciddiye almak isterse, Mrs. Ramsay’nin dediklerini düşünüp, ona onun gözüyle bakması gerekirdi.</p>

  <p>Karıncaların tırmanması için küçük bir tepe oluşturdu. Onların evrenine bu müdahalesiyle çılgınca bir kararsızlık yaşamalarına neden olmuştu. Kimi bir tarafa gidiyordu, kimi öbür tarafa.</p>

  <p>İnsanın görebilmesi için elli çift gözü olması gerekir, diye düşündü. O kadını çepeçevre görmek için elli çift göz bile yetmez, diye düşündü. İçlerinden birinin mutlaka onun güzelliğine karşı kör olması lazımdı. İnsan en çok gizli bir duyuya sahip olmak istiyordu, hava gibi hafif, öyle ki gizlice anahtar deliklerinden süzülebilsin ve örgü örerken, konuşurken, tek başına sessizce pencerede otururken onu çevreleyebilsin; geminin dumanını içinde tutan hava gibi onun düşüncelerini, hayallerini, arzularını içine alıp saklayabilsin. Çalılık ona ne ifade ediyordu, bahçe ona ne ifade ediyordu, bir dalganın kıyıya çarpmasının onun için anlamı neydi? (Lily, Mrs. Ramsay’nin baktığını gördüğü şekilde başını kaldırıp baktı; o da bir dalganın sahile vurduğunu duydu.) Sonra, bahçede kriket oynayan çocuklar “Nasıl ama? Nasıl ama?” diye bağırdıklarında, zihninde uyanan ve titreşen şey neydi? Bir an örgü örmeyi bırakırdı. Dikkat kesilmiş gibi olurdu. Sonra yeniden dalardı, ama ansızın, yürümekte olan Mr. Ramsay tam onun önünde durur ve o öyle başında dikilip ona yukarıdan bakarken tüm bedenini ele geçiren garip bir sarsıntı, onu göğsüne bastırıp büyük bir acıyla sallardı. Lily, Mr. Ramsay’yi görebiliyordu.</p>

  <p>Mr. Ramsay elini uzatmış, onu koltuktan kaldırıyordu. Sanki bunu daha önce de yapmış gibiydi; sanki yine aynı şekilde eğilmiş ve bir adanın biraz açığına demir atmış, dolayısıyla hanımların karaya çıkmasına beyefendilerin yardım etmesini gerektiren bir tekneden indirmişti. Çok eski moda bir sahneydi bu, neredeyse çemberli etekler; külot pantolonlar gerektiriyordu. Onun böyle yardım etmesine izin verince, Mrs. Ramsay zamanı geldi, diye düşünmüştü herhalde, dedi Lily. Evet, artık söyleyecekti. Evet, onunla evlenecekti. Ve yavaşça, sessizce karaya adım atmıştı. Muhtemelen yalnızca tek bir kelime söylemişti, elini onun elinden çekmeden. Eli onun elindeyken, seninle evlenirim, demiş de olabilirdi; ama o kadar. Aralarındaki o heyecan defalarca yinelenmişti – yinelendiği çok açıktı, diye düşündü Lily, karıncalarına bir yol açarken. Müdahale etmiyordu; sadece ona yıllar önce katlı olarak verilmiş bir şeyin katlarını açıyordu; gördüğü bir şeyin. Çünkü hayatın gümbürtüsü içinde, etrafta bütün o çocuklar, bütün o konuklar varken, insana sürekli aynı şeyler tekrarlanıyormuş gibi geliyordu – sanki bir şey başka bir şeyin düştüğü aynı yere düşüyor ve havada çınlayan, havayı titreşimlerle dolduran bir yankı oluşturuyordu.</p>

  <p>Ama, diye düşündü Lily, aklına onların nasıl kol kola limonluğun önünden geçerek yürüdükleri gelince, aralarındaki ilişkiyi basitleştirmek hata olur. Bu tekdüze bir mutluluk değildi – Mrs. Ramsay’nin ani hareketleri ve ataklıkları, Mr. Ramsay’nin ürpermeleri ve kederleri vardı. Kesinlikle değildi. Sabah erken yatak odasının kapısı çarpılarak kapanırdı. Mr. Ramsay masadan hiddetle kalkardı. Tabağını pencereden fırlatırdı. O zaman tüm evde sanki birden güçlü bir rüzgâr esmiş de kapılar çarpılıyor; kepenkler titreşiyor; insanlar da sürgüleri çekmek ve dökülüp saçılanları toplamak için oradan oraya koşuşturuyorlarmış gibi olurdu. Öyle bir günde merdivenlerde Paul Rayley’ye rastlamıştı. Çocuklar gibi katıla katıla gülmüşlerdi, çünkü kahvaltıda sütünün içinde bir kulağakaçan bulan Mr. Ramsay, onu olduğu gibi pencereden terasa fırlatmıştı. “Bir kulağakaçan,” diye mırıldanmıştı Prue dehşetle, “hem de sütünde.” Başkaları kırkayak filan buluyordu. Ama o, kendi etrafında öyle bir kutsiyet duvarı örmüştü ve bulunduğu yeri öyle bir ihtişamla kaplıyordu ki, onun sütünden çıkan bir kulağakaçan büyük bir canavara dönüşüyordu.</p>

  <p>Ama bunlar Mrs. Ramsay’yi yoruyordu, onu biraz yıldırıyordu – havada uçan tabaklar, çarpılan kapılar filan. Bazen aralarında uzun süre bozulmayan sessizlikler olur, Mrs. Ramsay, Lily’yi üzen yarı ağlamaklı, yarı öfkeli bir ruh haline girer, fırtınayı soğukkanlılıkla atlatamayacak veya onlar gibi gülemeyecek gibi görünürdü; ama bu yılgınlığın ardında belki de bir şey saklıyordu. Konuşmadan oturur, derin düşüncelere dalardı. Bir süre sonra Mr Ramsay çaktırmadan onun olduğu yerlere geliı; mektup yazmak veya biriyle konuşmak için oturduğu –çünkü Mr. Ramsay oradan geçerken hep meşgulmüş, onu görmüyormuş gibi yaparak ondan kaçınırdı– odanın penceresinin önünde dolaşmaya başlardı. Sonra birden ipek gibi yumuşacık, cana yakın, nazik olur ve onun gönlünü almaya çalışırdı. Mrs. Ramsay yine de başını dik tutar, kısa bir süre, genellikle hiç farkında olmadığı güzelliğinin ona verdiği kibre ve değişik havaya bürünür, başını çevirir, yanında mutlaka ya Minta ya Paul ya da William Bankes varken, omzunun üzerinden şöyle bir bakardı. Bir süre sonra, aç bir kurt gibi grubun dışında kalmış olan Mr. Ramsay (Lily çimenlerden kalktı ve onun durduğunu gördüğü yere, basamaklara ve pencereye baktı) bir kez, karda uluyan bir kurt gibi sadece bir kez karısının adını söyler, ama o yine de bakmazdı; sonra bir kez daha söylerdi, ama bu kez sesinin tonundaki bir şey karısını etkilerdi ve Mrs. Ramsay ansızın yanındakileri bırakır, ona giderdi ve birlikte armut ağaçlarının, lahanaların ve ağaççileği tarhlarının arasında yürümeye başlarlardı. Konuyu aralarında hallederlerdi. Ama hangi tavırlarla, hangi sözcüklerle? Aralarındaki ilişkide öyle bir saygınlık vardı ki, Lily, Paul ve Minta, başlarını çevirerek meraklarını ve duydukları rahatsızlığı gizleyerek, akşam yemeği saatine kadar çiçek toplamaya, top oynamaya, sohbete başlarlardı ve bir de bakarlardı ki, işte ikisi de orada, her zamanki gibi biri masanın bir başında, diğeri öteki başında, oturuyorlar.</p>

  <p>“Neden biriniz botanikle ilgilenmiyorsunuz?… O kadar kolunuz bacağınız varken niye biriniz?…” Böyle şeyler söyleyerek çocuklarla her zamanki gibi konuşur, gülerlerdi. Her şey normale dönerdi, ama bir an aralarında sanki havayı yaran bir bıçak gibi bir ürperti belirir ve armutlarla lahanaların arasında geçirdikleri o uzun saatten sonra, gözlerinde çorba tabaklarının etrafında oturan çocukların bildik görüntüsü yeniden canlanmış gibi, hemen kaybolurdu. Özellikle, diye düşündü Lily, Mrs. Ramsay Prue’ya bakardı. Prue, kardeşlerinin ortasında oturur, sürekli hiçbir şey ters gitmesin diye uğraşıyor gibi görünürdü, o yüzden de pek az konuşurdu. Prue sütten çıkan o kulağakaçan için kim bilir kendisini ne kadar suçlamıştı! Mr. Ramsay tabağı pencereden fırlatıp atınca nasıl da bembeyaz kesilmişti! Onların aralarındaki uzun sessizliklere ne kadar üzülürdü! Neyse, artık annesi onu teselli ediyor, ona her şeyin yoluna girdiğini söylüyor ve bir gün onun da böyle bir mutluluk yaşayacağına söz veriyor gibiydi. Oysa Prue o mutluluğu bir yıl bile yaşayamamıştı.</p>

  <p>Sepetindeki çiçeklerin yere dökülmesine aldırmamıştı, diye düşündü, girdiği bu trans halinde dışarıdan donmuş gibi görünürken altta bütün melekeleri büyük bir hızla devinmekte olan Lily, gözlerini kısarak karşısında durduğu ama ellemediği resmine bakarken.</p>

  <p>Sepetindeki çiçeklerin yere dökülmesine, çimenlerin üzerinde oraya buraya saçılmasına aldırmıyor; gönülsüzce ve çekinerek, ama hiçbir şey sormadan, hiç şikâyet etmeden –onda mükemmelliğe boyun eğme yetisi yok muydu?– gidiyordu. Beyazlar içinde, çiçeklerle kaplanmış tepelerden ve bayırlardan iniyordu – böyle resmetmek isterdi. Tepeler çıplaktı. Kayalıktı, dikti. Aşağıdan kayalara çarpan dalgaların uğultusu geliyordu. Gidiyorlardı, üçü birlikteydi, Mrs. Ramsay, sanki köşeyi dönünce biriyle karşılaşmayı umuyor gibi, biraz daha hızlı, önlerinden yürüyordu.</p>

  <p>Ansızın, bakmakta olduğu pencere, ardında beliren uçuk renkli bir şeyle ağardı. Sonunda biri oturma odasına gelmişti, biri koltukta oturuyordu. Tanrı aşkına yerinde dursun, dışarı fırlayıp onunla konuşmasın, diye dua etti. Neyse ki, o her kim ise, içeride kaldı; şans eseri basamağa üçgen bir gölge düşürecek şekilde koltuğa yerleşti. Bu, resmin kompozisyonunu biraz değiştirmişti. İlginçti. Yararlı olabilirdi. Lily yeniden deminki havasına girdi. Duygu yoğunluğunu hiç gevşetmeden, pes etmemeye, dikkatini dağıtmamaya kararlı olarak bakması gerekiyordu. Hiçbir şey gelip onu bozmasın diye bu sahneyi –böyle– sımsıkı sabitlemek gerekiyordu. Fırçasını kararlı bir şekilde boyaya batırarak, insan sıradan yaşamın düzleminde olmak, şunun bir koltuk, bunun bir sehpa filan olduğunu bilmek istiyor, diye düşündü, ama aynı zamanda bu bir mucizeydi, bir esriklikti. Belki de sonunda sorun çözülecekti. Ah, ama ne olmuştu? Pencere camının üzerinden beyaz bir dalga geçmişti. Esintiyle odadaki ince bir kumaş uçuşmuş olmalıydı. Yüreği ağzına geldi, soluğunu kesti ve ona işkence etti.</p>

  <p>“Mrs. Ramsay! Mrs. Ramsay” diye haykırdı, yeniden o dehşetin döndüğünü hissederek – istemek, istemek ve elde edememek. Mrs. Ramsay hâlâ böyle bir etki yapabiliyor muydu? Ama sonra, yavaşça, sanki kendine engel olmuş gibi, o da o koltuk gibi, o sehpa gibi, şuradan yaşamın bir parçası haline geldi. Mrs. Ramsay –bu da onun mükemmel iyiliğinin parçasıydı– sadece öyle oturup şişlerini hızlıca oynatarak elindeki bakır renkli çorabı örüyor ve gölgesini basamağa düşürüyordu. Öylece oturuyordu.</p>

  <p>Sanki paylaşması gereken bir şey olmuş, ama resminin başından ayrılamıyormuş gibi, zihni düşündüğü şeyle, gördüğü şeyle dopdolu olan Lily, elinde fırçası, Mr. Carmichael’ı geçip çimenliğin ucuna kadar gitti. Tekne şu anda neredeydi? Ya Mr. Ramsay? Lily onu istiyordu.</p>

  <h2>12</h2>

  <p>Mr. Ramsay okumasını bitirmek üzereydi. Bir eli, sanki biter bitmez çevirmeye hazır gibi, sayfanın üzerinde duruyordu. Orada öylece, her şeye açık bir halde, başında bir şey olmadan, rüzgâr saçlarını dağıtırken oturuyordu. Çok yaşlı görünüyordu. Başı kâh Fener’in, kâh ufka doğru açılan engin suların önüne gelirken, James’e kumda yatan eski bir kaya gibi görünüyordu; sanki bedensel olarak sürekli ikisinin de zihninin gerisinde duran şeye dönüşmüştü – her ikisi için de gerçeğin ta kendisi olan o yalnızlığa.</p>

  <p>Sanki sonuna gelmeye hevesliymiş gibi çabucak okuyordu. Gerçekten de artık Fener’e çok yaklaşmışlardı. Fener tam karşılarında siyah beyaz parlayan, yalın ve dimdik bir şey olarak tüm heybetiyle duruyordu ve kayalara çarpan dalgalardan sıçrayan beyaz sular kırılan cam parçaları gibi görünüyordu. Kayaların çizgileri ve katları seçiliyordu. Pencereler çok net görülüyordu; bir tanesinin üzerinde beyaz bir leke vardı, kayanın üzerinde de minicik bir yeşillik. Bir adam dışarı çıkıp dürbünle onlara bakmış ve yeniden içeri girmişti. Demek böyleymiş, diye düşündü James; onca yıl koyun karşısından gördükleri Fener çıplak bir kayanın üzerindeki yalın bir kuleymiş. Bu hoşuna gitti. Kendi kişiliğine dair duyduğu belli belirsiz bir hissi doğruladı. Evlerinin bahçesini düşünerek, yaşlı hanımlar çimenlikte sandalyelerini sürükler dururlar, diye düşündü. Örneğin yaşlı Mrs. Beckwith sürekli onun ne hoş, ne tatlı olduğunu, gurur duymaları, mutlu olmaları gerektiğini söyleyip duruyordu, ama aslında, diye düşündü kayasının üzerinde durmakta olan Fener’e bakarak, işte böyle bir şeymiş. Bacaklarını sıkıca kıvırmış, hırsla okumakta olan babasına baktı. Bu bilgiyi ikisi de paylaşıyordu. Tıpkı babasından duyduğu gibi, yarı duyulur bir sesle “Fırtınanın önünde sürükleniyoruz – batacağımız kesin,” diye kendi kendine mırıldanmaya başladı.</p>

  <p>Çok uzun bir zamandır kimse konuşmamıştı. Cam denize bakmaktan sıkılmıştı. Yanlarından suda yüzen küçük siyah mantar parçaları geçti; teknenin tabanındaki balıklar ölmüştü. Babası hâlâ okuyor, James ona bakıyor Cam ona bakıyor ve zorbalığa ölümüne direneceklerine yemin ediyorlardı, oysa o, onların ne düşündüğünden habersiz kitabını okumaya devam ediyordu. İşte böyle kaçıyor; diye düşündü Cam. Evet, o muhteşem alnıyla, o muhteşem burnuyla, benekli kitabını sımsıkı önünde tutarken kaçıyordu. Onu yakalamaya çalışabilirdiniz, ama o zaman bir kuş gibi kanatlarını açar, uzaklarda, ulaşamayacağınız bir yerde tek başına duran bir kütüğün üzerine konmak üzere uçar giderdi. Denizin enginliğine baktı. Ada o kadar küçülmüştü ki, artık hiç yaprağa benzemiyordu. Diğerlerinden daha büyük bir dalga gelse, altında kalabilecek bir kayanın tepesi gibi görünüyordu. Yine de o güçsüzlüğün içinde bütün o patikalar; o teraslar; o yatak odaları – sayısız şeyler vardı. Ama, tam uykuya dalmadan önce, her şey nasıl sadeleşir ve onca ayrıntıdan yalnızca tek bir şey akılda kalırsa, uykulu gözlerle adaya bakan Cam de bütün o patikaların, terasların, yatak odalarının solup kaybolmakta olduğunu ve zihninde ritmik bir şekilde sallanan soluk mavi bir buhurdanlıktan başka bir şey kalmadığını hissediyordu. Bir asma bahçeydi bu; bir vadiydi, kuşlarla, çiçeklerle, antiloplarla doluydu… Uykuya dalmak üzereydi.</p>

  <p>“Gelin bakalım,” dedi Mr. Ramsay aniden kitabını kapatarak.</p>

  <p>Nereye gelelim? Hangi sıra dışı maceraya? İrkilerek uyandı. Bir yere mi ayak basmaya, bir yere mi tırmanmaya? Onları nereye götürüyordu? Çünkü o büyük suskunluktan sonra konuşması herkesi irkiltmişti. Oysa saçma sapan bir şeydi. Acıktığını söylüyordu. Öğle yemeği saatinin geldiğini. Hem bakın, dedi. İşte Fener. “Gelmişiz bile.”</p>

  <p>“Çok iyi kullanıyor,” dedi Macalister, James’i överek. “Tekneyi güzel götürüyor.”</p>

  <p>Ama babasının kendisini hiç övmediğini düşündü James acı acı.</p>

  <p>Mr. Ramsay paketi açtı ve herkese sandviçleri dağıttı. Şimdi bu balıkçılarla peynir ekmek yerken mutluydu. Bir kulübede yaşamak, rıhtımda öteki İhtiyarlarla volta atıp yerlere tükürmek hoşuna giderdi herhalde, diye düşündü James, babasının çakısıyla peynirini ince dilimlere ayırmasını izlerken.</p>

  <p>İşte bu, bu, diye hissediyordu Cam, haşlanmış yumurtasını soyarken. Şimdi kendisini aynı o yaşlı adamların <em>The Times</em> okudukları çalışma odasında hissettiği gibi hissediyordu. Artık ne istersem düşünebilirim ve ne uçurumdan aşağı düşerim ne de boğulurum, çünkü babam orada, bana göz kulak oluyor; diye düşünüyordu.</p>

  <p>Aynı zamanda kayalıkların yanından Öyle hızlı gidiyorlardı ki, çok heyecanlanmıştı – sanki aynı anda iki şeyi birden yapıyorlardı; hem burada güneşte yemeklerini yiyorlar hem de korkunç bir fırtınada batan o gemiden kaçıyorlardı. Su yeterli olacak mıydı? Kumanyaları yeterli olacak mıydı, diye soruyordu, kendisine bir hikâye anlatır; ama aynı zamanda gerçeğin ne olduğunu bilirken.</p>

  <p>Yakında göçüp gideceklerini söylüyordu Mr. Ramsay Macalister’a; ama çocukları çok garip şeyler göreceklerdi. Macalister geçen martta 75 yaşına girdiğini söyledi; Mr. Ramsay yetmiş bir yaşındaydı. Macalister ömründe hiç doktora gitmediğini söyledi; hiç diş kaybetmediğini. Benim çocuklarım da böyle yaşasın isterdim – Cam babasının böyle düşündüğünden emindi, çünkü onun denize bir sandviç atmasını engellemiş, sanki balıkçıları ve nasıl yaşadıklarını düşünüyormuş gibi, eğer sandviçini yemek istemiyorsa, pakete geri koymasını söylemişti. Onu ziyan etmemeliydi. Bunu sanki dünyada olan biten her şeyi biliyor gibi öyle bilgece söylemişti ki, Cam sandviçi hemen geri koydu, sonra babası, bir penceredeki hanımefendiye çiçek uzatan bir İspanyol beyefendisi gibi, diye düşündü Cam (tavrı o kadar nazikti), ona kendi paketinden zencefilli fıstıklı bir kurabiye vermişti. Oysa bakımsızdı, sadeydi, peynir ekmek yiyordu; ama yine de onları Cam’in sonunda boğulacaklarından emin olduğu bir maceraya götürüyordu.</p>

  <p>“İşte battığı yer burası,” dedi Macalister’ın oğlu aniden.</p>

  <p>“Bulunduğumuz yerde üç kişi boğuldu,” dedi yaşlı adam. Direğe yapıştıklarını kendi gözleriyle görmüştü. James’le Cam gösterilen noktaya bakan Mr. Ramsay’nin her an patlayıp yüksek sesle “Ama ben daha hırçın bir denizin altında” diyeceğinden korktular, eğer bunu söylerse, dayanamayacaklardı; çığlık atacaklardı; onun içinde kaynamakta olan heyecanların bir kez daha patlamasını kaldıramayacaklardı; ama o, onları şaşırtarak, sanki kendi kendine bunda büyütecek ne var; diye düşünüyormuş gibi, yalnızca “Ha,” dedi. İnsanlar fırtınada doğal olarak boğulurlar, ama bu çok anlaşılır bir şey, denizin derinlikleri de (sandviç kâğıdında kalan kırıntıları denize attı) sonuçta sadece su. Sonra, piposunu yakıp cebinden saatini çıkardı. Dikkatle saate baktı; belki de bir matematik hesabı yaptı. Sonunda muzaffer bir şekilde:</p>

  <p>“Aferin!” dedi. James doğuştan denizciymiş gibi getirmişti onları.</p>

  <p>İşte! dedi içinden Cam, sessizce James’le konuşarak. Sonunda istediğini elde ettin. Çünkü James’in hep bunu istediğini biliyordu, şimdi elde ettiğine göre çok mutlu olduğu için ona, babasına veya herhangi birine bakmayacağını da biliyordu. Orada, eli dümen yekesinde, asık bir yüzle, hafiften kaş çatarak dimdik oturuyordu. O kadar mutluydu ki, duyduğu zevkin tek bir zerresini bile kimseyle paylaşmayacaktı. Babası onu övmüştü. Herkes onun buna hiç aldırmadığını düşünmeliydi. Ama elde ettin işte, diye düşündü Cam.</p>

  <p>Rüzgârı arkalarına almış, sığ kayalıkların yanından olağanüstü bir coşku ve heyecanla ardı ardına geçtikleri uzun ve yüksek dalgaların üzerinde, batmadan hızla gidiyorlardı. Sol taraflarında sığlaşan ve yeşile dönen suyun altında kahverengi görünen kayalıklar, birinin üzerinde de bir dalganın durmaksızın çarpmasıyla sıçrayan suların bir sütun gibi yükselip sonra tekrar aşağı yağdığı daha yüksek bir kaya vardı. Suların çarpması, yağan damlacıkların pıtırtısı ve sanki hep böyle oradan oraya yuvarlanan, devrilen ve oyun oynayan tümüyle özgür yaratıklarmış gibi yükselen, atlayan ve kayalara çarpan dalgalardan çıkan hışıltılar ve tıslamalar duyuluyordu.</p>

  <p>Şimdi Fener’de kendilerini izleyen ve karşılamaya hazırlanan iki kişi görüyorlardı.</p>

  <p>Mr. Ramsay ceketini ilikledi, pantolonunun paçalarını kıvırdı. Nancy’nin hazırladığı, kahverengi kâğıda kötü bir şekilde sarılmış olan büyük paketi dizlerinin üzerine koyup oturdu. Böyle karaya çıkmaya tam olarak hazır bir şekilde dönüp adaya baktı. Keskin gözleriyle belki de altın bir tabakta dik duran bir yaprağa benzeyen ama giderek küçülmüş olan o şekli görebiliyordu. Acaba ne görebiliyor; diye düşündü Cam. Kendisi sadece bulanık bir şekil görebiliyordu. Merak etti, acaba şu anda ne düşünüyordu? Bu kadar saplantılı, kararlı, sessiz bir biçimde peşine düştüğü şey neydi? İkisi de onun başı açık, kucağında paketle oturuşunu ve kendini yakıp kül etmiş bir şeyden arda kalan dumana benzeyen o narin mavi şekle bakışını izledi. Ne istiyorsun, diye sormak istedi ikisi de. İkisi de, bizden ne istersen iste, sana veririz demek istedi. Ama o, onlardan hiçbir şey istemiyordu. Oturmuş adaya bakıyordu ve belki yok olduk hepimiz, yapayalnız, diye düşünüyordu, belki de işte oraya vardım diye. Aradığımı buldum; ama hiçbir şey söylemiyordu.</p>

  <p>Sonra şapkasını taktı.</p>

  <p>“Şu paketleri getirin,” dedi, Nancy’nin Fener’e götürmeleri için hazırladığı paketleri başıyla işaret ederek. “Fener’deki adamlara götürülecek paketleri,” dedi. Ayağa kalktı ve teknenin başında dimdik, upuzun durdu; tıpkı, diye düşündü James, “Tanrı yok” der gibi, Cam ise onun boşluğa atlamak üzere olan biri gibi göründüğünü düşünüyordu; ve elinde paketi, genç bir adam gibi çevik bir hareketle kayalığa atlayan babalarının peşinden gitmek için ikisi de ayağa kalktı.</p>

  <h2>13</h2>

  <p>“Varmış olmalı,” dedi Lily Briscoe yüksek sesle, kendini birden çok bitkin hissederek. Çünkü Fener neredeyse görünmez olmuş, mavi pusun içinde erimişti ve onu görebilme çabası ile Mr. Ramsay’nin oraya ayak bastığını düşünme çabası, ki bunların ikisi de ona tek ve aynı çaba gibi geliyordu, Lily’nin hem bedenini hem de zihnini sonuna kadar germişti. Ah, ama artık rahatlamıştı. O sabah yanından ayrıldığında ona vermek istediği şey her ne idiyse, sonunda vermişti ona.</p>

  <p>“Fener’e çıktı,” dedi yüksek sesle. “Bitti.” Derken, hafif puflamalarla yüzeye çıkan yaşlı Mr. Carmichael, eski bir pagan tanrısı gibi, darmadağın bir halde, saçında otlar, elinde üç dişli mızrağı (aslında o sadece bir Fransız romanıydı), yanında durdu. Koca cüssesiyle hafifçe sallanarak çimenliğin ucunda yanında durup elini gözlerine siper ederek “Artık Fener’e çıkmışlardır;” dediğinde, Lily haklıymışım, dedi içinden. Konuşmaları gerekmemişti. Aynı şeyleri düşünmüşler ve Lily hiçbir şey sormadan Carmichael ona cevap vermişti. Sanki insanlığın tüm zayıflıklarının ve acılarının üzerine ellerini germiş gibi duruyordu; hoşgörüyle, merhametle, insanların nihai kaderini izliyormuş gibi geldi Lily’ye. İşte şimdi de, elini yavaşça indirirken olayı taçlandırmış, Lily onun bulunduğu o yüce yerden aşağı doğru menekşelerden ve asfodellerden yapılmış bir çelenk attığını ve çelengin yaprakları yavaşça titreşerek ağır ağır yeryüzüne indiğini görmüş gibi olmuştu.</p>

  <p>Sanki bir şey onu geri çağırmış gibi, çabucak tuvaline döndü. İşte oradaydı – resmi. Evet, bütün o yeşilleri ve mavileriyle, oraya buraya giden çizgileriyle, bir şey başarma çabasıyla oradaydı. Tavan aralarına asılacak, diye düşündü; yok edilecek. Ama ne fark eder, diye sordu kendine eline yeniden fırçasını alırken. Basamaklara baktı; boştu; tuvaline baktı; bulanıktı. Ani bir canlılıkla, sanki onu bir an çok net görmüş gibi, oraya, tam ortaya bir çizgi çekti. Olmuştu; bitmişti. Evet, diye düşündü büyük bir yorgunlukla fırçasını bırakırken, sonunda görmek istediğimi gördüm.</p>
</body>
</html>