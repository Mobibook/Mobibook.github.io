<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2 class="part">1</h2>

  <p>“Eh, bekleyip göreceğiz,” dedi Mr. Bankes taraçadan içeri gelirken.</p>

  <p>“Hava çok karardı, hiçbir şey seçilmiyor;” dedi Andrew sahilden yukarı çıkarken.</p>

  <p>“Neresi kara, neresi deniz belli olmuyor;” dedi Prue.</p>

  <p>“Bu lambayı açık mı bırakıyoruz?” dedi Lily, evde ceketlerini çıkartırlarken.</p>

  <p>“Hayır,” dedi Prue, “herkes evdeyse bırakmıyoruz.”</p>

  <p>“Andrew,” diye arkasına doğru seslendi, “holdeki lambayı söndürüver.”</p>

  <p>Birer birer bütün lambalar söndürüldü, yalnız uyumadan önce yatağında biraz Vergilius okumayı seven Mr. Carmichael mumunu diğerlerinden biraz daha uzun süre yanık tuttu.</p>

  <h2>2</h2>

  <p>Böyle bütün lambalar söndürülmüş, ay batmış ve çatıda ince bir yağmur tıkırtısı duyulmaya başlamışken, yoğun bir karanlık sağanağı bastırmaya başladı. Anahtar deliklerinden ve çatlaklardan sızan, kepenklerin çevresinden süzülen, odalara giren, şurada bir yıkanma sürahisiyle tasını, burada sarılı kırmızılı yıldızçiçekleriyle dolu bir vazoyu, ötede bir şifoniyerin keskin kenarlarını ve sağlam koca gövdesini yutan bu karanlık selinden, bu tufandan hiçbir şey kaçıp kurtulamayacak gibi görünüyordu. Gözden kaybolan sadece eşyalar değildi; kimin kim olduğunu belli edecek, “Bu odur” veya “Bu şudur” denebilecek bir beden de zihin de kalmamıştı ortada. Bazen bir şeyi yakalamak veya bir şeyi kovmak ister gibi bir el kalkıyordu havaya, bazen de bir inleme veya birinin hiçlikle şakalaşıyormuş gibi attığı bir kahkaha duyuluyordu.</p>

  <p>Oturma odasında, yemek odasında veya merdivenlerde tek bir kıpırtı yoktu. Yalnızca paslı menteşelerin ve rutubetten şişmiş ahşap kaplamaların arasından, rüzgârdan kopup gelen bazı esintiler (ne de olsa ev harap haldeydi) gizlice köşeleri dönüp içeri girmeyi göze almışlardı. Oturma odasına girdiklerinde, sanki merakla etrafa bakmıyor; duvardan ayrılmış aşağı sarkan duvar kâğıdıyla oynayıp, daha ne kadar böyle asılı kalacağını, ne zaman düşeceğini soruyor gibiydiler. Sonra yavaşça duvarları yalayarak, düşünceli düşünceli geçtiler sanki duvar kâğıdındaki kırmızı sarı güllere solup solmayacaklarını sorar; çöp sepetindeki yırtılmış mektupları, çiçekleri, şimdi hepsi onlar için açık duran kitapları sorgular (yavaşça, çünkü önlerinde bol zaman vardı) ve onlara dost musunuz, düşman mı, daha ne kadar dayanacaksınız, diye sorar gibiydiler.</p>

  <p>Böylece bu küçük esintiler; ara sıra merdivene ve yerdeki hasıra düşen, belki bulutların arasından görünüveren bir yıldızın veya oradan geçmekte olan bir geminin, hatta belki de Fener’in ışığının soluk ayak seslerinin yönlendirmesiyle, merdivendeki ve yerdeki hasırda duyulan soluk ayak seslerini izleyerek merdivenleri çıktılar ve burunlarını yatak odası kapılarından uzattılar. Ama burada kesinlikle durmaları gerekiyordu. Diğer şeyler yok olup kaybolsa da, burada bulunanlar sabitti. Burada, o kayan ışıklara, yatağın üzerine eğilip üfürmeye çalışan bu esintilere, burada hiçbir şeye dokunamaz, hiçbir şeyi yok edemezsiniz denebilirdi. Bunun üzerine onlar da bezgin, hayalet gibi, sanki parmakları tüy gibi hafifmiş ve tüy kadar kalıcıymış gibi, kapalı gözlere ve gevşekçe kıvrılmış parmaklara bir kez bakar; bezgince eteklerini toplar ve giderlerdi. İşte böyle burunlarını oraya buraya sokup, duvarlara sürtünerek merdivenlerdeki pencereye, hizmetçi odalarına, çatıdaki kutulara gittiler; aşağı inerken yemek masasındaki elmaları soldurdular, güllerin yapraklarını dağıttılar; şövaledeki resmi devirmeye çalıştılar yerdeki hasırı süpürdüler ve yere biraz kum saçtılar. Sonunda vazgeçip hep birden durdular, toplandılar ve birlikte iç geçirdiler; hepsi birlikte amaçsızca ağıt yakarak topluca estiler; karşılık olarak mutfakta bir kapı ardına kadar açıldı, içeri hiçbir şeyi almadı ve çarparak yüzlerine kapandı.</p>

  <p>[Tam burada Vergilius okumakta olan Mr. Carmichael mumunu üfleyip söndürdü. Vakit gece yarısını geçmişti.]</p>

  <h2>3</h2>

  <p>Ama tek bir gece nedir ki? Kısacık bir zaman, özellikle de karanlık bu kadar çabuk dağılıyor; kuşlar bu kadar çabuk şakıyor; bir horoz ötüyor veya solmuş bir yeşil, renk değiştiren bir yaprak gibi dalgaların arasında bu kadar çabuk canlanıyorken. Ama geceler geceleri izler. Kış, onları deste halinde elinde tutar ve yorulmayan parmaklarıyla eşit olarak, tam sayıda dağıtır. Geceler uzar; geceler karanlıklaşır. Bazı geceler, yukarıda ışıltılı tabaklar gibi parlak gezegenler tutarlar. Sonbahar ağaçları, perişan hallerine karşın, savaşta ölenlerin ve uzaklardaki Hindistan çöllerinde beyazlaşan ve yanan kemiklerin hikâyelerinin mermer sayfalara altın harflerle yazıldığı serin katedral kovuklarının ağır havasını aydınlatan yırtık bayrakların ışıltısına bürünür. Sonbahar ağaçları sarı ay ışığında, hasat aylarının ışığında, harcanan emeği saklayan, tarlada kalan ekin saplarını görünmez kılan ve dalgalara mavi mavi kıyıyı yalatan ışıkta parlar.</p>

  <p>Şimdi, sanki insanoğlunun pişmanlığından ve bunca çabasından etkilenip ona acıyan o yüce iyilik, perdeyi aralamış ve arkasında tek başına ayakta duran tavşanı, inmekte olan dalgayı, sarsılan tekneyi, yani, eğer hak edersek, her zaman bizim olacak şeyleri gösteriyor gibidir. Ama ne yazık ki, yüce iyilik ipi çekip perdeyi kapatır; memnun kalmamıştır; hazinelerini bir dolu sağanağının ardına saklar, onları öyle parçalar, öyle birbirine karıştırır ki, bir daha böyle bir sükûnet bulmaları veya geriye kalan parçalarından mükemmel bir bütün oluşturmamız veya kirlenmiş parçalarda hakikatin berrak sözlerini okumamız imkânsızlaşır. Çünkü pişmanlığımız sadece bu kadarcık bir göz atmayı hak etmiştir; didinmemiz de ancak bu kadarcık bir molayı.</p>

  <p>Artık geceler rüzgârla ve yıkımla doludur; ağaçlar oraya buraya savrulup başlarını eğer ve her yerde yapraklar uçuşur; sonunda çimenliği tamamen kaplar; su oluklarında birikir, yağmur borularını tıkar ve ıslak yollara yayılır. Deniz de kaba dalgalarla kabarıp kıyıya çarpmaktadır ve eğer uyuyan biri kuşkularına bir cevap, yalnızlığını paylaşacak bir şey bulmayı umarak yatak örtülerini üzerinden atıp tek başına kumlarda yürümeye gidecek olursa, elinde geceyi sakinleştirmek ve dünyayı ruhun pusulasını yansıtan bir şey haline getirmek için Tanrı buyruğuyla yardımına koşmuşa benzer hiçbir şey bulamayacaktır. Elindeki el gittikçe ufalır, ses kulaklarında kükrer. Neredeyse bu kargaşada geceye uyuyanı cevap aramak için yatağından kaldıran ne, niçin, hangi sebeple gibi soruları sormak boşunaymış gibi olur.</p>

  <p>[Mr. Ramsay, karanlık bir sabah bir koridorda sendeleyerek yürürken kollarını uzattı, ama Mrs. Ramsay bir gece önce aniden ölmüş olduğu için, uzanmış olsa da, kolları boş kaldı.]</p>

  <h2>4</h2>

  <p>Ev böyle boşalmış, kapılar kilitlenmiş, şilteler katlanmışken, o başıboş esintiler, büyük orduların o öncü muhafızları, kabadayı tavırlarla içeri girdiler çıplak döşemeleri yalayıp çenttiler ve eve dağıldılar yatak odalarında ve oturma odasında uçuşan perdelerden, gıcırdayan döşemelerden, masaların çıplak ayaklarından, zaten küflenmiş, paslanmış, çatlamış tencere tabaktan başka onlara tümüyle direnen hiçbir şeyle karşılaşmadılar. İnsanların bırakıp gittikleri şeyler –bir çift ayakkabı, bir av şapkası, dolaplarda kalan birkaç rengi uçmuş etek ve ceket– boş halleriyle hâlâ insan kalıbını koruyan ve bir zamanlar içlerinin nasıl dolu ve canlı olduklarını; bir zamanlar kancalarının ve düğmelerinin üzerinde insanların ellerinin nasıl aceleyle dolaştığını; bir zamanlar aynaya bir insan yüzünün, artık içi boşalmış bir dünyanın yansıdığını; orada bir insan figürünün döndüğünü, bir elin görünüp kaybolduğunu, kapının açıldığını, çocukların itişe kakışa içeri girdiklerini ve sonra yeniden çıktıklarını sezdiren şeyler yalnız onlardı. Artık her gün ışık değişiyor ve suya yansıyan bir çiçek gibi berrak imgesi karşıdaki duvara vuruyordu. Duvarda sadece ağaçların rüzgârda büyüyen gölgeleri saygıyla eğiliyor ve bir an ışığın kendi yansımasını karartıyordu, ya da uçan kuşlar yatak odasının döşemesinde yavaşça kanat çırparak odayı baştan başa geçen yumuşak bir gölge yapıyorlardı.</p>

  <p>İşte böylece güzellikle sessizlik hüküm sürüyor ve birlikte güzelliğin kendisini, içinden hayatın çıkıp gittiği bir biçime sokuyorlardı; tıpkı ta uzaklardan geçen bir tren penceresinden görülen, akşam vakti rengi solmuş ıssız bir gölcük gibi, gözden çok çabuk kaybolduğu için, bir kere görülmüş olmasına karşın, ıssızlığından hiçbir şey yitirmeyen akşam vaktinde bir gölcük kadar yalnız bir biçime. Güzellikle sessizlik yatak odasında el ele tutuşuyor ve sarılıp sarmalanmış sürahilerle üzerleri örtülü koltukların arasındaki o huzuru, o kayıtsızlığı, o katıksız bütünlük havasını, içeri dalan rüzgâr ve sürekli oraya buraya sürtünen, burunlarını çeken ve durmaksızın, tekrar tekrar “Solacak mısınız? Yok olacak mısınız?” diye soran rutubetli deniz esintilerinin yumuşak burnu bile bozamıyordu; sanki bu soruların “Biz kalacağız” diye yanıtlanmasına gerek bile yokmuş gibiydi.</p>

  <p>Bu görüntüyü hiçbir şey bozamaz, bu saflığı hiçbir şey kirletemez, haftalar boyu o boş odada düşen kuşların çığlıklarını, gemi düdüklerini, kırlardan gelen uğultuyu ve vızıltıyı, bir köpek havlamasını, bir adamın bağırmasını kendi içine katıp usulca evin etrafına saran bu haşmetli sessizlik örtüsünü hiçbir şey kımıldatamaz gibi görünüyordu. Yalnızca bir kere sahanlıktaki bir döşeme tahtası yerinden fırladı; bir kere, gecenin ortasında, yüzyıllar süren durgunluktan sonra çatlayan bir kayanın dağdan kopup vadiye yuvarlanarak parçalanması gibi, sarılı duran şalın bir ucu gevşeyip açıldı ve sallanmaya başladı. Sonra yine her şey durdu; gölge dalgalandı, ışık yatak odasının duvarındaki kendi yansımasının önünde hayranlıkla eğildi, ama aldığı talimat üzerine pencereleri açmak ve yatak odalarını temizlemek için eve gelen Mrs. McNab, çamaşır leğeninde yıpranmış eliyle bu sessizlik perdesini yırtıp açtı, çakılları çatırdatarak ezen botlarıyla onu un ufak etti.</p>

  <h2>5</h2>

  <p>Sallana sallana yürüyüp (çünkü denizde gemi gibi yalpalıyordu) yan yan bakarken (çünkü hiçbir şeye asla doğrudan bakmazdı, onu hakir görenleri, ona kızanları aşağılar gibi bir yan bakışı vardı – aklı kıttı, kendisi de biliyordu), merdivenin tırabzanına tutunup zorlukla üst kata çıkar ve sallana sallana odadan odaya geçerken, şarkı söylüyordu. Boy aynasının camını silerken iki yana sallanan görüntüsüne yan yan bakarken, dudaklarından bir ses çıkıyordu – belki yirmi yıl önce sahnede söylendiğinde neşeli bir şeydi bu, insanlar ona mırıldanarak eşlik etmiş, onunla dans etmişlerdi, ama şu anda eve bakan bu dişsiz, başı boneli kadının ağzından çıkınca tüm anlamını kaybetmişti, sanki kıt akıllılığın, gülünçlüğün, direncin, ayaklar altına alınıp ezildikten sonra yeniden ayağa kalkmanın sesi olmuş gibiydi, öyle ki Mrs. McNab sallana sallana yürür, toz alır, silerken, sanki ne uzun, ne bitmez bir çilesi olduğunu, hayatının sabah kalkmak akşam yatmaktan, bir şeyleri çıkarıp sonra yine yerine kaldırmaktan ibaret olduğunu anlatıyor gibiydi. Neredeyse yetmiş yıllık ömründe rahat huzur görmemişti. Yorgunluktan beli bükülmüştü. Ne kadar, diye sordu, inleyip ah çekerek çatırdayan dizlerinin üzerinde yatağın altındaki tahtaları silerken, bu daha ne kadar sürecek, ama fırlayıp ayağa kalktı, doğruldu ve kendi yüzüne bile, kendi acılarına bile dosdoğru bakmaktan çekinen o yan bakışıyla yeniden ağzı açık, yüzünde budalaca bir gülümsemeyle aynanın önünde durdu, sonra yine ağır ağır, topallayarak hasırları çıkarmaya, tabak çanağı yerleştirmeye ve sanki yine de bir avuntu bulmuş, sanki yaktığı ağıtın bir yerinde yine de iflah olmaz bir umut varmış gibi yan yan aynaya bakmaya başladı. Gözünün önüne çamaşırcılık yaparken yaşadığı mutlu anların görüntüleri geliyordu herhalde, mesela çocuklarıyla (ama ikisi evlilikdışıydı, biri de onu terk etmişti) veya meyhanede, içki içerken, çekmecelerindeki ıvır zıvırı karıştırırken. Karanlıkta bir çatlak oluşmuş olmalıydı, karanlığın derinliklerinde azıcık da olsa ışık geçiren bir kanal açılmış olmalıydı ki, bu kadın aynaya bakıp yüzünü böyle çarpıtarak sırıtabiliyor ve tekrar işine dönerken o eski müzikhol şarkısını mırıldanabiliyordu. O sırada mistikler, hayalciler güzel bir akşam sahilde yürüyor, bir su birikintisini karıştırırken, bir taşa bakarken kendilerine “Ben neyim”, “Bu ne?” diye soruyorlar ve aniden kendilerine bir cevap iniyordu: (Ne olduğunu söyleyemiyorlardı) o zaman kendilerini ayazda ısınmış, çölde serinlemiş gibi hissediyorlardı. Ama Mrs. McNab içmeye ve dedikodu yapmaya devam ediyordu.</p>

  <h2>6</h2>

  <p>Dağıtılacak tek bir yaprağı olmayan çıplak ve göz alıcı Bahar, iffetini hırçınlıkla koruyan, bozulmamışlığıyla herkese yukarıdan bakan bir bakire gibi, kendisine bakanların ne yaptığını, ne düşündüğünü hiç umursamadan, uyanık ve tetikte uzanıp kırlara yattı. [Prue Ramsay, mayısta babasının kolunda kocasına verildi. Birbirlerine ne kadar yakıştılar, dedi herkes. Ve eklediler ne kadar güzel görünüyordu!]</p>

  <p>Yaz mevsimi yaklaşır, akşamlar uzarken, sahilde yürüyüp su birikintisini karıştıran uyanık, umutlu insanlara –atomlara dönüşen bedenin rüzgârın önüne katılıp gidişi, yüreklerinde yıldızların yanıp sönüşü, dışarıdaki kayanın, denizin, bulutun ve gökyüzünün içlerindeki görüntünün parçalarını bütünlemek için kasten bir araya getirilmiş olması gibi– en tuhaf hayaller görünmeye başladı. O aynalarda, insanların zihinlerinde, içinde bulutların hareket ettiği ve gölgelerin oluştuğu o çalkantılı su birikintilerinde düşler sürüp gitti; ve bütün martıların, çiçeklerin, ağaçların, kadınların, erkeklerin ve beyaz toprağın kendisinin bile ilan ediyormuş gibi göründüğü (ama sorgulanacak olursa derhal geri aldığı) tuhaf bir imaya, iyiliğin galip geldiği, mutluluğun kalıcı olduğu, düzenin hüküm sürdüğü imasına direnmek veya sahip olanı güvene kavuşturacak, bildik keyiflerden ve tanıdık erdemlerden uzak, ev hayatının işleyişine yabancı, kumda yatan bir elmas gibi tek, sert, parlak, mutlak bir iyilik, bir yoğunluk kristali arayışına karşı koymak imkânsızlaştı. Üstelik vızıldayan arıları ve dans eden sinekleriyle artık yumuşamış ve uysallaşmış olan bahar, sırtına pelerinini almış, gözlerine tülünü indirmiş, başını çevirmiş ve geçip giden gölgelerin ve yağmur serpintilerinin arasında, insanoğlunun acılarını anlamış gibi görünüyordu.</p>

  <p>[Prue Ramsay o yaz, doğumla ilgili bir hastalıktan öldü, bu gerçek bir trajedi, dedi herkes, oysa başlangıçta her şey ne kadar da umut vaat ediyordu.]</p>

  <p>Şimdi, yaz sıcağında rüzgâr casuslarını yeniden evin çevresine göndermişti. Güneşli odalarda sineklerden bir ağ oluşuyor camın yakınında büyüyen otlar geceleri belli aralarla tık tık pencere camlarına vuruyorlardı. Karanlık basınca, hava kapalıyken halıda kendi bıraktığı izlerin üzerinden geçer gibi belirgin bir şekilde yayılmış olan Fener’in ışığı, artık baharın daha yumuşak aydınlığında ay ışığıyla karışmış olarak, sanki okşuyor gizlice odada kalıp bakıyor, sonra yine sevgiyle geri geliyormuş gibi, çok daha nazikçe kayıyordu. Ama bu sevgi dolu okşamanın yarattığı sakinlik sırasında, uzun ışık yatağa uzandığında, kaya yerinden kopuyordu; şalın bir katı daha gevşeyip açılıyor ve öylece asılı kalıp sallanıyordu. Boş odaların kırlardan gelen yankılarla sinek vızıltılarını mırıldanıyormuş gibi olduğu bu kısa yaz geceleriyle uzun yaz günlerinde, yandan çarklı uzun gemi yavaşça ilerliyor amaçsız bir şekilde yalpalıyordu; güneş ışınları odalarda çizgiler ve kafesler oluşturuyor ve onları öyle sarı bir pusla dolduruyordu ki, kapıyı açıp içeri giren Mrs. McNab, sallanarak dolaşıp toz almaya, etrafı süpürmeye başladığında, güneş ışınlarının mızrak gibi saplandığı sularda yüzen tropikal bir balık gibi görünüyordu.</p>

  <p>Ama ev pineklese de, uyusa da, yazın ilerleyen günlerinde, keçeye vurulan boğuk çekiç darbeleri gibi art arda gelen uğursuz sesler duyulmaya başladı, yinelenen bu sarsıntılarla şal biraz daha açıldı, fincanlar çatladı. Ara sıra, sanki dev bir ses acıyla haykırıyor da dolabın içindeki kadehler bile titriyormuş gibi, dolaptan bir şangırtı geliyordu. Sonra yine sessizlik çöküyordu; sonra, geceler boyu, bazen de gündüzün ortasında, güller parlak, duvardaki ışığın şekli belirginken, bu sessizliğin, bu kayıtsızlığın, bu bütünlüğün ortasına, yere devrilen ağır bir şeyin çıkardığı tok bir gümbürtü düşmüş gibi oluyordu.</p>

  <p>[Bir bomba patladı. Fransa’da, aralarında neyse ki hemen ölen Andrew Ramsay’nin de bulunduğu, yirmi otuz delikanlı havaya uçtu.]</p>

  <p>O mevsimde sahili adımlayarak denizle göğe hangi mesajı getirdiğini veya hangi hayali doğruladığını soranların, denizde günbatımı, şafağın ilk ışıkları, doğan ay, ayın önündeki balıkçı tekneleri, kumdan çamur topları yapan ve birbirlerine avuç dolusu çimen atan çocuklar gibi tanrısal bolluğun bildik işaretlerinin yanı sıra, bu neşeye ve bu huzura uymayan bir şeyi de hesaba katmaları gerekti. Örneğin, görünüp hemen kayboluveren kül rengi bir geminin sessiz görüntüsü vardı; sanki altta görünmez bir şey kaynamış ve kanamış gibi durgun denizin üstüne yayılan morumsu bir leke vardı. En yüce düşünceleri harekete geçireceği ve en rahatlatıcı sonuçlara götüreceği hesap edilen manzaranın arasına karışan bu şeyler, bu kimselerin adımlarını yavaşlatıyordu. Onları tümüyle göz ardı etmek, bu manzaradaki anlamlarını bir yana bırakmak, deniz kıyısında yürürken dışarıdaki bu güzelliğin içteki güzelliği nasıl yansıttığına hâlâ hayran olmak zordu.</p>

  <p>Doğa, insanın ortaya koyduğu şeylere ilave yapıyor muydu? İnsanoğlunun başlattığı şeyleri tamamlıyor muydu? İnsanın sefaletini de, alçaklığını da, çektiği işkenceleri de aynı umursamazlıkla görüyordu. O halde o paylaşma, tamamlama, sahildeki yalnızlıkta bir cevap bulma düşü sadece aynadaki bir yansıma, aynanın kendisi de, altındaki daha yüce güçler uykudayken üstteki durgunlukta oluşmuş sadece yüzeysel bir yansıtıcı mıydı? Huzursuz, umutsuz, ama yine de gitmeye gönülsüz olarak (çünkü güzelliğin sunduğu çekicilikler, avuntular vardı) artık kumsalda gezinmek imkânsızdı; düşüncelere dalmak katlanılmazdı; ayna kırılmıştı.</p>

  <p>[Μr. Carmichael o bahar, beklenmedik bir başarı yakalayan bir şiir kitabı çıkardı. Savaş yüzünden insanların şiire ilgisi canlandı dendi.]</p>

  <h2>7</h2>

  <p>Yaz kış geceler boyu çılgın fırtınalarla güzel havaların ok gibi sessizliği aralıksız olarak hüküm sürdü. Dinlenince (dinleyecek biri olsaydı) boş evin üst kattaki odalarından yalnızca şimşeklerin yol yol aydınlattığı dev bir karmaşanın gümbürdeyip savrulması duyuluyordu; rüzgârlarla dalgalar, aklın aydınlığının alınlarını delip içeri girmediği biçimsiz dev cüsseleriyle karanlıkta veya gün ışığında (çünkü geceyle gündüz, aylar ve yıllar artık biçimlerini yitirmiş, bir arada akıp gidiyorlardı) anlamsız oyunlar oynayarak birbirlerinin üzerine tırmanıp, adayıp duran deniz canavarlarına benziyorlardı; öyle ki, sanki koca evren vahşi bir karmaşayla ve kayıtsız bir zevkle amaçsız olarak kendi kendisiyle boğuşuyor; güreşiyor gibiydi.</p>

  <p>Baharda, rüzgârla rastgele uçup gelen bitkilerle dolan bahçe saksıları yine her zamanki kadar renkliydi. Menekşeler gelmişti, nergisler de. Ama ağaçlar ve çiçekler orada öylece durup, öyle korkunç bir şekilde, gözsüz olarak önlerine, yukarıya bakar ama hiçbir şey görmezken, gündüzün sessizliği ve aydınlığı da gecenin karmaşası ve fırtınaları kadar tuhaftı.</p>

  <h2>8</h2>

  <p>Artık ailenin buraya hiç gelmeyeceğini, denilenlere göre belki de evin Mikail yortusunda satılacağını düşünerek, Mrs. McNab eğilip eve götürmek için bir demet çiçek koparmakta bir sakınca görmedi. Toz alırken onları masanın üzerine koydu. Çiçekleri severdi. Solup gitmeleri yazık olacaktı. Diyelim ev satıldı (aynanın önünde ellerini beline koyarak durdu) ev bakım isterdi – mutlaka isterdi. İçinde kimse yaşamadan yıllardır öylece duruyordu. Kitaplarla eşyalar küflenmişti, çünkü savaş yüzünden yardımcı bulmak zorlaştığından, evi istediği gibi temizleyememişti. Artık evi kullanılacak hale getirmek bir kişinin gücünü aşıyordu. Kendisi çok yaşlanmıştı. Bacakları ağrıyordu. Bütün o kitapların güneşte çimenlerin üzerine yayılması gerekiyordu; holdeki sıvalar yer yer dökülmüştü; çalışma odasının penceresinin üzerindeki yağmur borusu tıkanmış, içeri su sızmıştı; halı da epey hırpalanmıştı. Ama ev sahiplerinin kendilerinin gelmeleri lazımdı; birini gönderip baktırmaları lazımdı. Çünkü dolaplarda giysiler vardı; bütün yatak odalarında giysilerini bırakmışlardı. Onları ne yapacaktı? İçlerinde güveler vardı – Mrs. Ramsay’nin eşyalarında. Zavallı kadın! Artık <em>onları</em> asla kullanmak istemezdi. Öldü demişlerdi; yıllar önce, Londra’da. İşte şu, bahçede çalışırken giydiği gri önlüktü (Mrs. McNab önlüğe parmaklarıyla dokundu). Elinde çamaşırlarla bahçe yolundan yürürken gördüğü, çiçeklerinin üzerine eğilmiş hali geldi gözünün önüne (artık bahçe çok zavallı görünüyordu, her yeri ot bürümüştü, çiçek tarhlarından tavşanlar fırlıyordu) – onu o gri önlükle, yanında çocuklardan biriyle görüyordu. Botlarla ayakkabılar vardı; bir de sanki yarın tekrar gelecekmiş gibi tuvalet masasının üzerinde bıraktığı fırçayla tarak vardı. (Dediklerine göre, sonunda çok ani bir şekilde ölmüştü.) Bir keresinde tam geleceklerdi, ama savaş yüzünden, seyahat etmek de zorlaştığı için, gelmeyi ertelemişlerdi; bunca yıldır hiç gelmemişlerdi; sadece ona parasını göndermişlerdi; hiç yazmamışlar, hiç gelmemişlerdi, ama yine de her şeyi bıraktıkları gibi bulmayı umuyorlardı, ah, Tanrım! Tuvalet masasının çekmeceleri de bir sürü şeyle doluydu (çekmeceleri açtı), mendiller, kurdele parçaları. Evet, elinde çamaşırlarla eve doğru gelirken Mrs. Ramsay’yi görebiliyordu.</p>

  <p>“İyi akşamlar Mrs. McNab,” derdi.</p>

  <p>Ona çok hoş davranırdı. Kızlar da onu çok severlerdi. Ama ah, o günlerden bu yana ne çok şey değişmişti (çekmeceyi kapattı); bir sürü aile sevdiklerini kaybetmişti. İşte o da ölmüştü; Mr. Andrew öldürülmüştü; Miss Prue da ölmüş diyorlardı, ilk doğumunda; bu yıllarda herkes birilerini kaybetmişti zaten. Fiyatlar da fahiş derecede artmış, bir daha da düşmemişti. Gri önlüğüyle onu çok iyi hatırlıyordu.</p>

  <p>“İyi akşamlar Mrs. McNab,” derdi, aşçıya da onun için bir kâse sütlü çorba ayırmasını söylerdi – kasabadan oraya kadar o ağır sepeti taşıdıktan sonra, buna ihtiyacı olduğunu düşünürdü. Şu anda gözünün önüne geliyordu, çiçeklerinin üzerine eğilmiş olarak; gri Önlüğüyle çiçeklerinin üzerine eğilmiş olan Mrs. Ramsay’nin görüntüsü, teleskoptan görünen sarı bir ışık ya da halka gibi, soluk ve titreşen bir görüntü olarak, Mrs. McNab hoplaya topallaya toz alıp ortalığı toplarken yatak odasının duvarında, tuvalet masasının üstünde, lavabonun karşısında dolaştı durdu. O aşçının adı neydi? Mildred mı? Marian mı? – ona benzer bir addı. Ah, unutmuştu – artık her şeyi unutuyordu. Bütün kızıl saçlı kadınlar gibi o da fevri bir kadındı. Birlikte çok gülerlerdi. Mutfakta hep çok iyi kabul görürdü. Onları güldürürdü, evet ya. O zamanlar her şey daha iyiydi.</p>

  <p>İçini çekti; bir kişinin yapamayacağı kadar çok iş vardı. Başını iki yana salladı. Şurası eskiden çocuk odasıydı. Çok rutubetlenmişti; duvardaki sıvalar dökülüyordu. Buraya niye bir hayvanın kafatasını asmışlardı ki? O da küflenmişti. Çanda da fareler vardı. Yağmur içeri girmişti. Ama haber göndermemişlerdi; hiç gelmemişlerdi. Bazı kilitler de bozulmuştu, o yüzden kapılar çarpıyordu. Hava kararırken burada yalnız olmak hoşuna gitmiyordu. Tek bir kişinin yapamayacağı kadar çok iş vardı, çok fazla iş, çok fazla. Kemikleri çatırdadı, inledi. Kapıyı çarptı. Anahtarı kilitte çevirdi, evi kapanmış, kilitlenmiş, tek başına bırakıp gitti.</p>

  <h2>9</h2>

  <p>Ev terk edilmişti; ev boşalmıştı. İçindeki yaşam çekilip gittikten sonra bir kum tepesinin üzerinde içine tuz taneleri dolan bir deniz kabuğu gibi bırakılmıştı. Uzun gece iyice çökmüş gibiydi; hafif esintiler, kemirmeler, orayı burayı karıştıran rutubetli nefesler galip gelmiş gibiydi. Tava paslanmış, hasır çürümüştü. İçeriyi kurbağalar basmıştı. Dalgalanan şal amaçsız, öylesine, oraya buraya sallanıp duruyordu. Kilerdeki yer karolarının arasından bir devedikeni baş vermişti. Oturma odasına kırlangıçlar yuva yapmıştı; yerler çerçöp doluydu; kürek dolusu sıva dökülmüştü; tavandaki kirişler görünüyordu; fareler tahta kaplamaların ardında kemirmek için şunu bunu taşıyorlardı. Benekli kelebekler kozalarından fırlıyor, ömürlerini pencere camlarında çırpınarak tüketiyorlardı. Yıldızçiçeklerinin arasında kendiliğinden gelincikler bitiyordu; çimenlikte uzayan otlar dalgalanıyordu; güllerin arasından dev enginarlar yükseliyordu; lahanaların arasında kenarı çizgili bir karanfil açmıştı; pencereye vuran otların hafif tıkırtısı, kış gecelerinde yazları odayı yeşillikle doldurmuş olan sağlam ağaçların ve dikenli çalılıkların sert darbelerine dönüşmüştü.</p>

  <p>Artık doğanın bu doğurganlığını, bu vurdumduymazlığını hangi güç engelleyebilirdi? Mrs. McNab’in gördüğü bir kadın, bir çocuk ve bir tas sütlü çorba hayali mi? O hayal güneş ışığı gibi duvarlarda gezinmiş ve yok olmuştu. Mrs. McNab kapıyı kilitlemişti; gitmişti. Tek bir insanın gücünü aşan bir şey bu demişti. Hiç haber göndermemişlerdi. Hiç yazmamışlardı. Çekmecelerde çürüyüp giden eşyalar vardı – onları öyle bırakmak çok yazık demişti. Ev perişan durumdaydı. Odalara sadece Fener’in ışığı kısa bir süre giriyor, kışın karanlığında ani bakışını yatağın üzerinden duvara gönderiyor; devedikenine de, kırlangıca da, fareye de, çerçöpe de aynı şekilde bakıyordu. Artık onlara hiçbir şey karşı koymuyordu; onlara hiçbir şey hayır demiyordu. Varsın rüzgâr essin; varsın gelincik kendi kendine çıksın ve karanfil lahanayla çiftleşsin. Varsın kırlangıç oturma odasında yuva yapsın, devedikeni yer karolarının arasından baş versin ve kelebek koltukların solmuş döşemesi üzerinde güneşlensin. Varsın kırık bardaklar ve tabaklar çimenlikte yatsın ve üzerlerini çimenlerle yabani böğürtlenler sarsın.</p>

  <p>Çünkü artık o an, şafağın titreştiği, gecenin durakladığı an, terazinin kefelerinden birine tek bir tüy konsa, o tarafın ağır basacağı an gelmişti. Tek bir tüy konsa, ev batacak, çökecek, düşerek dönüp alttaki karanlığın derinliklerine dalacaktı. O yıkık odada piknik yapanlar çaydanlıklarını kaynatacaklardı; çıplak döşemelerin üzerine uzanan âşıklar orada bir sığınak arayacaklardı; bir çoban, yemeğini tuğlaların üstünde saklayacaktı ve bir evsiz, soğuktan korunmak için paltosunu üzerine çekerek orada yatacaktı. Sonra çatı çökecekti; dikenli çalılar ve baldıranotları yolumuzu, ayak izlerimizi ve pencereyi örtecekti; öyle büyüyeceklerdi ki, kimi uzun kimi kısa ama hepsi iştahla oradaki tümseği kapatacak, öyle ki yolunu kaybetmiş de oradan geçen biri orada bir zamanlar insanların yaşadığını, orada bir ev olduğunu ancak dikenlerin arasındaki fenerçiçeklerini veya baldıranotuna takılıp kalmış bir porselen parçasını görünce anlayacaktı.</p>

  <p>Eğer o tüy düşmüş olsaydı, eğer tartının kefesini aşağı itmiş olsaydı, evin tamamı derinlere dalıp unutulmuşluk çöllerinde yatıyor olacaktı. Ama iş başında olan bir güç vardı; çok bilinçli olmayan bir şey; yalpalayarak yürüyen, yan yan bakan bir şey; işini yaparken öyle saygın ayinler veya ağırbaşlı ilahiler kullanmayı aklına getirmeyen bir şey. Mrs. McNab inliyordu; Mrs. Bast’ın kemikleri çatırdıyordu. İkisi de yaşlıydı; ikisi de tutuktu; bacakları ağrıyordu. Sonunda süpürgeleri ve kovalarıyla geldiler; işe koyuldular Küçük hanımlardan biri birdenbire acaba Mrs. McNab evi hazırlar mı diye yazmıştı: Şunu yapar mı; bunu yapar mı; hem de çok acele. Yazı geçirmeye gelebilirlerdi; her şeyi son ana bırakmışlardı; her şeyi bıraktıkları gibi bulmayı umut ediyorlardı. Mrs. McNab ile Mrs. Bast, ağır ağır, inleyerek, ellerinde süpürge ve kova, silerek, fırçalayarak, pasın ve çürümenin önüne bir set çektiler; hızla üzerlerini örtmekte olan Zaman’ın selinden kâh bir yıkanma tasını, kâh bir dolabı kurtardılar; bir sabah Waverley romanlarının tamamını ve bir çay takımını unutuldukları yerden çekip aldılar; öğleden sonra da pirinç bir şömine paravanıyla çelik şömine maşalarını güneşe ve havaya çıkardılar Mrs. Bast’ın oğlu George fareleri yakaladı, çimleri biçti. Eve ustaları çağırdılar. Gıcırdayan menteşelere, ses çıkaran sürgülere, rutubetten şiştiği için hızla çarpıp gürültüyle kapanan doğramalara baktırdılar, kadınlar kâh üst katta kâh bodrumda eğilip kalkan inler; şarkı söyler; bir şeyleri silkeler; kapakları çarpıp kapatırken, sanki beceriksiz ve güç bir doğum oluyor gibiydi. Ah, dediler ne çok iş varmış!</p>

  <p>Gün ortasında çalışmaya ara verdiklerinde, yüzlerinde kirler; elleri süpürge saplarını tutmaktan kasılmış ve ağrılı, çaylarını bazen yatak odasında, bazen de çalışma odasında içtiler. Koltuklara çöküp kâh musluklarda ve banyoda kazandıkları muhteşem zaferi, kâh uzun raflarda dizili olan ve bir zamanlar kuzgun gibi siyahken artık üzerlerinde soluk renkli mantarların ve aralarına gizlenmiş örümceklerin salgılarının oluşturduğu beyaz lekeler görünen kitapları kurtarırken nasıl zorlandıklarını ve orada elde ettikleri nispeten daha az başarıyı konuştular. Elindeki çayın sıcaklığını hisseden Mrs. McNab’in gözünün önüne yine o teleskop görüntüsü geldi, bu sefer bir ışık halkası içinde, eve çamaşırları getirirken çimenlikte herhalde kendi kendine konuşurken başını iki yana sallayan o sopa gibi ince, yaşlı beyefendiyi gördü. O, Mrs. McNab’i hiç fark etmezdi. Bazıları o öldü diyorlardı; bazıları da karısının öldüğünü söylüyorlardı. Acaba hangisiydi? Mrs. Bast da tam bilmiyordu. Ama küçük bey ölmüştü. Ondan emindi. Adını gazetede okumuştu.</p>

  <p>Bir de şu aşçı vardı, Mildred mı Marian mı ne, öyle bir şey – kızıl saçlı bir kadındı, bütün kızıl saçlılar gibi sinirli bir tipti, ama suyuna gidersen iyi kalpli biriydi. Birlikte ne çok gülerlerdi. Maggie’ye bir tas çorba ayırırdı; bazen de biraz et; artan ne varsa. O zamanlar iyi yaşıyorlardı. İstedikleri her şeyleri vardı (konuşkan, neşeli Mrs. McNab, çay içini ısıtırken, çocuk odasındaki şömine paravanının önündeki sallanan hasır koltukta oturmuş, keyifle anılarının yumağını açıyordu). Sürekli yapacak iş olurdu, evde bir sürü insan kalırdı, bazen yirmi kişi, bulaşık yıkama işi de gece yarısından çok sonraya kadar sürerdi.</p>

  <p>Mrs. Bast (onları hiç tanımamıştı; o sırada Glasgow’da oturuyordu) fincanını bırakırken, o kurukafayı niye asmışlar acaba diye sordu. Besbelli yabancı memleketlerde vurulmuş bir hayvandı.</p>

  <p>Olabilir dedi Mrs. McNab, anılarından büyük keyif alırken; Doğu ülkelerinde dostları vardı; evde kalan beyefendiler gece elbiseleri giyen hanımefendiler; bir keresinde yemek odasının kapısından hepsinin birlikte yemeğe oturduklarını görmüştü. Sanırsa yirmi kişi kadar vardı, hepsi mücevher takmıştı, o gece bulaşığa yardım etmeyi teklif etmişti, gece yarısından sonraya kadar bitmeyecek gibiydi.</p>

  <p>Ah, dedi Mrs. Bast, burayı çok değişmiş bulacaklar. Pencereden dışarı sarktı. Çimleri biçen oğlu George’u izledi. Buraya ne olmuş böyle, diye sorabilirlerdi, bahçeye bakmanın yaşlı Kennedy’nin işi olduğunu düşününce, ama Kennedy arabadan düştükten sonra bacağı çok kötü olmuş, sonra da belki bir yıl veya bir yıla yakın bahçeye kimse bakmamış, sonra Davie Macdonald ilgilenmişti, ona tohum göndermiş olabilirlerdi ama onları dikip dikmediğini kim bilebilirdi? Burayı çok değişmiş bulacaklardı.</p>

  <p>Oğlunun çimleri biçmesini izledi. Çok çalışkan biriydi – sessiz sedasız tiplerden. Eh, artık şu dolapları temizleme işine dönseler iyi olurdu. Güçlükle doğrulup kalktılar.</p>

  <p>Sonunda, günlerce içeride çalışıldıktan, dışarıda kesme biçme işi yapıldıktan sonra toz bezleri pencerelerden silkelendi, pencereler kapandı, evin bütün kapıları kilitlendi; ön kapı çarpılarak kapatıldı; iş bitmişti.</p>

  <p>Şimdi artık, sanki bütün bu temizleme, fırçalama, kesme, biçme işleri yapılırken boğulmuş gibi, o hafiften duyulan melodi, kulağa ara ara çalınan ama sonra kaybolan o müzik; bir köpek havlaması, bir meleme; düzensiz, ara ara duyulan, ama bir şekilde birbiriyle bağlantılı; bir böcek vızıldaması, gövdeden kopartılmış olmalarına karşın hâlâ ona ait olan kesik otların titremesi, bir bokböceğinin sinir bozucu vınlayışı, bir tekerlek gıcırtısı, yüksek, alçak, ama gizemli bir şekilde birbiriyle bağlantılı; kulağın bir araya getirmek için çabaladığı ve birbiriyle uyumlu bir hale getirmesine ramak kalan, ama asla tam olarak duyulamayan, asla tam olarak birbiriyle uyumlu hale getirilemeyen sesler yükseldi, ama sonunda, akşam olunca hepsi birer birer sustu, uyum bozuldu ve sessizlik çöktü. Günbatımıyla birlikte bütün netlik kayboldu; sessizlik, yerden yükselen bir sis gibi yükseldi, yayıldı; rüzgâr dindi; yapraklara yayılan yeşillikten veya pencerenin yanındaki tarhtaki beyaz çiçeklerin soluk renginden başka hiçbir ışığın olmadığı bu yerdeki dünya gevşekçe silkinerek uykuya yattı.</p>

  <p>[Lily Briscoe eylülde bavulunu eve taşıttı. Mr. Carmichael da aynı trenle geldi.]</p>

  <h2>10</h2>

  <p>İşte o zaman gerçekten huzur gelmişti. Denizden kıyıya huzur mesajları üfleniyordu. Lily Briscoe o tertemiz, sessiz odada başını yastığa koyup denizin sesini duyduğunda, deniz karaya bir daha asla onun uykusunu bölmeyeceğini, daha da derin uyuması için ninni söyleyeceğini ve düş görenler hangi kutsal, hangi bilgece düşü görüyorlarsa, onu doğrulayacağını söylüyordu – başka ne mırıldanıyor olabilirdi ki? Açık pencereden dünyanın güzelliğinin mırıldanan sesi geliyordu, ne dediği duyulamayacak kadar alçak bir sesti bu – ama anlamı açık olduktan sonra ne önemi vardı? Uyuyanlara (ev yine doluydu; evde Mrs. Beckwith kalıyordu, Mr. Carmichael da) sahile gelmeleri veya en azından perdeyi aralayıp dışarı bakmaları için yalvarıyordu. O zaman gecenin morlar içinde salınarak indiğini; başındaki tacı, mücevherli asasını ve gözlerine bir çocuğun nasıl göründüğünü anlayacaklardı. Ama hâlâ tereddütleri varsa (Lily seyahatten yorulmuştu ve hemen uyudu; ama Mr. Carmichael mum ışığında kitap okuyordu), hâlâ hayır, bu şey, onun bu görkemi aslında sadece uçucu bir şey, sabah çiyi bile ondan daha dayanıklı diyorlar ve uyumayı tercih ediyorlarsa, o zaman o ses hiç şikâyet etmeden veya tartışmadan, usulca şarkısını söylemeye başlıyordu. Dalgalar yavaşça kıyıya çarpıyor (Lily onları uykusunda duydu), ışık müşfikçe üzerlerine düşüyordu (Lily’nin gözkapaklarının arasından giriyor gibiydi). Mr. Carmichael kitabını kapatıp uyurken, her şey tıpkı eskiden olduğu gibi görünüyor, diye düşündü.</p>

  <p>Aslında ses hâlâ devam ediyor ve karanlığın örtüleri evi, Mrs. Beckwith’i, Mr. Carmichael’ı ve Lily Briscoe’yu sarıp sarmalarken ve onlar bu yüzden gözlerinin üzerinde kat kat karanlık örtüsüyle öyle yatarken, niye bunu kabul etmiyorsunuz, niye bununla yetinip, buna boyun eğip razı olmuyorsunuz, diyor olabilirdi. Adanın etrafındaki bütün suların belli aralıklarla kıyıya çarparken iç çekişi onları sakinleştirdi; gece onları sarıp sarmaladı; ta ki kuşlar ötmeye ve şafak onların ince seslerini kendi aydınlığına katmaya başlayana, bir at arabası takırdayana, bir yerlerde bir köpek havlayana kadar uykularını hiçbir şey bölmedi; sonra güneş perdeleri açtı, gözlerinin üzerindeki örtüleri kaldırdı ve Lily Briscoe uykusunda kıpırdadı. Kayalığın ucundan düşmek üzere olan birinin otlara tutunması gibi üzerindeki örtülere yapıştı. Gözleri fal taşı gibi açıldı. İşte yine buradayım, diye düşündü, yatağında birden doğrulup otururken. Uyanmıştı.</p>
</body>
</html>