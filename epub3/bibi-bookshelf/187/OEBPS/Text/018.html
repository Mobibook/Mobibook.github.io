<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.9" name="Generator" />

  <title>Bilinmeyen</title>
  <link href="../Styles/fonts.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="nomargin">
  <p class="p5"></p>

  <h1 class="calibre2"><a class="calibre" id="ncx3585"></a><a class="calibre" id="a224"></a>ÜÇÜNCÜ KİTAP -ÖLMÜŞ ANNEYE VERİLEN SÖZDE DURULUYOR</h1>

  <h2 class="calibre5" id="sigil_toc_id_95"><a class="calibre" id="ncx3586"></a><a class="calibre" id="a225"></a>1 MONTFERMEİL’İN SU SORUNU</h2>

  <p class="calibre6">Montfermeil, Marne sahilinde bir bayırda kurulmuştur. Bugünlerde epey önemli bir yer haline geldi, ama hikâyemizin geçtiği 1823 yıllarında, orada sadece on sekizinci yüzyıldan kalma birkaç güzel şato bulunmasına rağmen, bu yöre yoksul insanların sığındığı tenha bir köydü. Bu köy orman içinde, Livry ve Chelles arasındaydı.</p>

  <p class="calibre6">Emekli kumaş tacirler ve kır hayatından hoşlanan paralılar, henüz burayı keşfetmemişlerdi. Tenha ve ıssız bir yerdi, aslında bir köydü. Zorlu bir yol üzerinde bulunduğundan, fazla gelip gideni olmazdı. Hesaplı bir yerdi, az parayla geçinilirdi, ama tepeye kurulmuş bir köyün, en önemli meselesi su’ydu.</p>

  <p class="calibre6">Suyu getirmek için epey uğraşmak gerekiyordu. Gagny kesiminde oturanlar su taşımak için, ormanlardaki göllere giderlerdi. Fakat köyün hemen içinde yaşayanlar, Chelles’deki bir kaynaktan sularını almaya mecbur kalırlardı.</p>

  <p class="calibre6">Bu su, her ev için bir esaslı bir sorundu. Paralı insanlar köy büyükleri ve Thenardier Hanı günde birkaç metelik karşılığında sularını bir adama taşıtırlardı. Ne yazık ki, bu adam yaz aylarında akşamları saat yediye kadar ve kışın da beşe kadar çalıştığından, geceleyin susuz kalanlar, ta Chelles Ormanına dek su almaya gitmeye mecbur kalırlardı.</p>

  <p class="p18">İşte bu su meselesi okurumuzun henüz tanımadığı ve adını epey duyduğu o küçük kahramanımız Cosette’in kâbusuydu. Cosette’in Thenardierler’in hanında esir gibi çalıştırıldığını unutmadık. işte bu yüzden, suları kalmadığında, gece de olsa, ormana Cosette’i göndermeye çekinmezlerdi.</p>

  <p class="calibre6">1823 yılının Noel yortuları Montfermeil’de özellikle görkemli şekilde kutlanıyordu. Kışlar ılıman geçiyordu, henüz kar yağmadığı gibi don, da yoktu. Paris’ten gelen cambaz ve gezginci oyuncular, yöre valisinden barakalarını kurma iznini istemişlerdi. Bu arada Kilise Meydanında ve Fırın Caddesinde de birçok tezgâh kurulmuştu. Rengârenk çadırlar vardı... Bütün bu satıcılar hanları, meyhaneleri dolduruyor, bu durgun küçük yöreye gürültü, neşeli bir hayat sunuyordu. Hem, gerçeğe sadık bir tarihçi olmak için şunu da eklememiz gerekir ki, meydandaki tuhaflıklar arasında bir de ahır vardı. Bunun içinde pılı pırtı giyinmiş, nereden geldikleri meçhul palyaçolar, 1823’te Montfermeil köylülerine Kraliyet Müzesinin sadece 1845’ten beri sahip olduğu, gözleri üç renkli kokart olan şu korkunç Brezilya akbabalarından birini sergiliyorlaredı. Öyle sanıyorum ki, doğabilimciler bu kuşa <span class="t11">«Caracara Polyborus»</span> adını veriyorlar. Buraya yerleşen kimi ihtiyar saf Bonaparte’cı erler, gidip bu kuşu tapınırcasına bir beğeniyle izliyorlardı. Palyaçolar, üç renkli kokartı Tanrı tarafından kendi hayvanlarına bağışlanan özel bir şey, tek bir hilkat garibesi gibi gösteriyorlardı.</p>

  <p class="calibre6">Thenardierler’in hanı da, bu Fırın Caddesinde olduğu için, bu yortu nedeniyle dolup dolup taşıyordu. Aslında fazla kimsenin uğramadığı han, şu günlerde neredeyse dolu sayılırdı...</p>

  <p class="calibre6">Noel akşamı Thenardierler’in hanı epey kalabalıktı. Arabacılar, işportacılar, oyuncular ve cambazlar kadeh tokuşturarak, hanın geniş salonunda yiyip içiyorlardı.</p>

  <p class="calibre6">Bu salon da bütün han salonların benzeri olan bir meyhane salonuydu. Tahta masalar, çinko kupalar, şişeler, sarhoşlar, tütün içenler, şamata. Şu var ki 1823 tarihinde salonda iki yenilik vardı. Bunlar kentsoylu sınıfta modaydı. Biri, çiçek resimleri gösteren renkli dürbün, bir de tenekeden yapılma bir gaz lambası.</p>

  <p class="calibre6">Madam Thenardier ateşte pişen etlere bakarken, eşi de müşterilerle şarap içip, gevezelik ediyordu.</p>

  <p class="calibre6">«Süresne ve Nanterre çevresinde bu yıl şarap epey boldu, çok kâr edildi. On fıçı hesaplanan yerlerden on iki fıçı sağlandı. Sıkımlarda çok üzüm suyu aktı.» «Fakat üzümlerin olgun olması gerekmez mi?» «Buralarda bağbozumu için üzümlerin olgunlaşmasını beklemezler. Olgunlaştıktan sonra bağ bozarlarsa, şaraplar daha ilk yazda bozulur.» «Yani bunlar kalitesiz şaraplar?» «Bunlar buradaki şaraplardan daha da kalitesiz. Yeşilken bağ bozmalı...»</p>

  <p class="p18">Ya da bir değirmenci bağırıyordu:</p>

  <p class="calibre6">«Çuvalların içindekinden biz mi sorumluyuz? Bunların arasında bir yığın küçük tane buluyoruz, onları ayıklamaya ayıracak vaktimiz yok bizim, böylece hepsi değirmen taşının altından geçiyor; bu karamık, karayonca, burçak, kenevir tohumu, tilkikuyruğu ve daha bir yığın şey. Bazı buğday çuvallarından, özellikle Bretanya buğdaylarından, epeyce çıkan taşları da hesaba almalı. Hızarcılar nasıl üzerinde çivi bulunan kalasları istemezlerse, ben de Bretanya buğdayı öğütmesinden hiç hazzetmem. Bunlardan çıkan kötü tozu da varın düşünün. Ondan sonra da undan yakınıyorlar. Hatalılar. Un bizim kabahatimiz değil.»</p>

  <p class="calibre6">İki pencere arasındaki masada ilkbaharda yapılacak çayır işleri için pazarlık eden arazi sahibiyle oturan bir orakçı diyordu ki: «Çayırın nemli olmasında bir sorun yoktur. Daha iyi biçilir. Her neyse, bu sizin çayır, körpe ve henüz epey zorludur. Fazla yumuşak olduğundan, orağa gelmez, eğilir...»</p>

  <p class="calibre6">Cosette her zamanki yerinde, ocakbaşındaydı. Üstü başı döküntü, ayakları tahta nalınlar içinde çıplaktı. Ateşin yanına sokulmuş, özenle örgü örüyordu. Madam Thenardier kızlarına, yün çoraplar örüyordu. Bir kedi yavrusu sandalyeler altında sıçrayıp oynaşıyordu. Yan odadan bir cıvıltı yükseliyordu, çocuk sesleri! Bunlar oynayan Eponine ve Azelma idi.</p>

  <p class="p18">Ocakbaşındaki bir çivide, bir kırbaç duruyordu.</p>

  <p class="calibre6">Kimi zaman, evin uzak bir köşesinden bir bebek ağlaması sesi geliyordu. Bu ağlayan çocuk Madam Thenardier’in üç yıl önce dünyaya getirdiği bebekti. Onu emziren annesi, onu hiç sevmemişti. Çocuğun sesi şamataya döndüğünde kocası:</p>

  <p class="p18">«Hey Kadın, oğlan yine zırlıyor...» derdi.</p>

  <p class="p12">Beriki omuzlarını kaldırır ve:</p>

  <p class="p13">«Aman şu piç kurusu, hiç de içimi açmıyor, boş ver, ağlasın, işim yok, ona mı bakacağım?» derdi.</p>

  <p class="p13">Terk edilen o çaresiz yavru, karanlık köşesinde, ağlamayı sürdürürdü.</p>

  <h2 class="calibre5" id="sigil_toc_id_96"><a class="calibre" id="ncx3608"></a><a class="calibre" id="a226"></a>2 İKİ PORTRE</h2>

  <p class="p13">Şimdiye dek Thenardier çiftine şöyle üstünkörü değindik. Onları yakından incelemenin vakti geldi.</p>

  <p class="p13">Bu arada geçen yıllar Thenardierler’e epey haşin davranmıştı. Bay Thenardier ellisine gelmiş, eşi otuzunu aşalı çok olmuştu. İşte bu yüzden, artık eşiyle olan yaş farkı o kadar dikkat çekmiyordu.</p>

  <p class="p13">Okurlarımıza, daha önceki bölümlerde Madam Thenardier’den biraz olsun söz etmiştik. Boylu ve cüsseli, kızıl saçlı kemikli yüzlü, Madam Thenardier çamyarması bir yaratıktı. Ona kadın, demek o kadar kolay değildi; o bir jandarmaya benzerdi. Hem, epey güçlüydü de, yorulmak nedir bilmezdi. Hanın her işinin üstesinden gelirdi. Çevresindeki her şeyi zangırtırdı, camlar, eşyalar ve insanlar ondan ürkerlerdi. Çillerle dolu o enli suratı, tıpkı bir elek gibiydi. Bıyığı ve sakalı bile vardı. Kadın kılığındaki bir amele gibiydi.</p>

  <p class="p13">Bir arabacı gibi söverdi, bir cevizi bir yumrukta kırmakla övünürdü. Gençliğinde okumuş olduğu o ucuz romanlar olmasa, kimse onun kadın olduğunu bilemezdi. Onun sesini duyanlar, bir jandarma der, onun içki içtiğini görenler bir arabacı der, Cosette’i dövdüğünü görenler onun cellat olduğuna yemin içerlerdi. Dinlendiği zaman, aralı dudaklarından o çıkık dişlerinden biri görünürdü.</p>

  <p class="p13">Bay Thenardier ise, o kara kuru, zayıf, ufak tefek adamdı. Solgun ve kemikli yüzünü gören onu hasta sanırdı, oysa o da bir boğa gibi güçlüydü. Doğrusu, görünüşün tam aksi olmakla, sinsiliğini başlatmış olurdu. Habire sırıtırdı, çok nazikçe konuşurdu, metelik vermediği bir dilenciyle bile kibarca konuşurdu. Onun tek zayıflığı arabacılarla oturup içmekti. Aslında ara vermeden içmesine karşın, kolay kolay da kafayı bulmazdı. Eski bir pipoyu tüttürür, önlüğünün altına siyah bir elbise giyerdi. Fazla cahil sayılmazdı, biraz okumuşluğu vardı; materyalizm ve edebiyattan söz eder ve ünlü yazarlarının adlarını sürekli anardı. Fransız düşünürleri Voltaire, Diderot ve Jan Jacques Rousseau’dan söz ederdi... Kaba ve cahil işçilerle köylüleri işte böyle etkilerdi. Ağzını doldura doldura ordudaki yararlılıklarını anlatırdı. Hatta ateş altında, ağır yaralı bir generali siper gerisine taşıyıp, onun hayatını kurtardığını da eklerdi: İşte bu yüzden, hanın kapısındaki plaka vardı ya: «Waterloo Çavuşu.»</p>

  <p class="p16">Liberal ve klasikti. Napoleon yanlısıydı. Köyde, onun birkaç yıl seminerde ilahiyat bölümünde çalıştığı, rahip olmaya hazırlandığı söylenirdi.</p>

  <p class="p16">Fakat bu doğru değildi, o sadece Hollanda’da birkaç ay bir hancının yanında hancılık işini öğrenmişti.</p>

  <p class="p16">Bu haytanın aslında net bir ulusu bile yoktu. Bulunduğu ülkeye göre ulus değiştirirdi, tıpkı çıktığı ağaca göre renk değiştiren bir bukalemun gibi. Hollanda’da Flaman, Paris’de Fransız, Brüksel’de Belçikalı kesilirdi.</p>

  <p class="p16">Waterloo’daki cesaretine gelince okur onun yaralıyı nasıl kurtardığını çok iyi bilir. O düpedüz bir ölü soyucusuydu. Oradan yakayı kurtarmış, yakalanmadan tüyebilmişti.</p>

  <p class="p16">İşte bu hünerinden sonra Montfermeil’e gelip han açmıştı. Bunu da savaşta çaldığı o altın yüzükler, saatler ve parayla yapabilmişti. Ama haram mal lanet getirir sözleri epey doğrudur. Thenardierler’in hanı da hiç kâr bırakmıyordu. Her gün iyice batıyorlardı. Yıllardır Cosette’in annesini sızdırmışlardı.</p>

  <p class="p16">Dış görünümü bir askerle rahip karışımı gibiydi. Aslında konuşmayı bilirdi. Çoğu kişi onu epey görgülü sanırdı. Okulun öğretmeni onun konuşmasında hatalar bulur, gramer yanlışlarını hemen fark ederdi. Thenardier, müşterilerin hesap pusulalarını hızla düzenler, genç hizmetçilere sataşmaktan geri durmazdı. İşte bu yüzden, onu çılgın gibi seven kıskanç karısı, Cosette’den başka yardımcı almamıştı evine.</p>

  <p class="p17">Thenardier, örnek riyakârlığın gövdeleşmiş haliydi. Kimi zaman, onun da babaları tutardı, ama duygularını hiç belli etmez; kibar görüntüsünü ve soğukkanlılığını her zaman korurdu.</p>

  <p class="p13">Hana her giren müşterinin onları gördüğünde ilk izlenimi, «kadın evin polisi, kocası kılıbığın biri,» diye düşünmek olurdu. Ama bu epey hatalı bir yorumdu. Evin hem hanımı, hem de polisi ve beyi sadece Mösyö Thenardier’ydi. O İriyarı kadın, kendini bilir, onun önünde sinerdi. Adam manyetik bir güçle, bütün evi, eşini ve çocuklarını yönetirdi. Tek bir laf, çoğu zaman bir tek işaret ve o koca kadın sinerdi. Aslında baş başa oldukları zamanlar bile, eşine deli gibi âşık bu kadın onun kulu kölesi olur, sözünden dışarı çıkmazdı. Bu et ve şamata kütlesi, bu ufacık adamın tek bir işaretiyle hemen sinerdi.</p>

  <p class="p13">Kadın kocasını ve kızlarını deli gibi seven korkunç bir varlıktı. O yalnızca memeli bir hayvan sayıldığı için, ana idi. Şimdilerde epey tuhaf bir kavram onun annelik’i sadece kızları için geçerliydi. Mesela, o mini mini oğlunu hiç sevmezdi. Çocuk ilgisiz, kendi kendine büyürdü.</p>

  <p class="p12">Bu arada Bay Thenardier’in hayat gayesi paralı olmaktı.</p>

  <p class="p13">Üzülerek söyleyeyim ki, bunda asla başarılı olamayacaktı. Montfermeil gibi bir yer Thenardier’nin rol alacağı bir sahne değildi. İsviçre ya da Pyrenee dağlarında han çalıştırsa parayı koyacak yer bulamazdı. Maalesef, o da kazığa bağlı bir keçi gibi, alınyasızının kendisini sürüklediği bu köşede otlamaya mecburdu. Ama bu yöre sahnesi onun için küçüktü.</p>

  <p class="p13">Yaşadığı o 1823 yılında Thenardier’nin çeşitli esnaflara tam bin beş yüz franklık borcu vardı. İşte bu borç, onu koyu koyu düşündürüyordu.</p>

  <p class="p13">Kendisine karşı alınyazısının üsteleyen haksızlığı ne olursa olsun, Thenardier ilkel toplumlarda bir fazilet, uygar toplumlarda bir meta olan şeyi, konukseverliği, daha derin, ve en çağdaş haliyle en iyi anlayanlardan biriydi. Ayrıca, kusursuz bir kaçak avcıydı, nişancılığı da namlı bir nişancılıktı. O kadar soğuk, sakin bir gülüş vardı ki, bu çok tehlikeliydi.</p>

  <p class="p13">Hancılık için yeni tarzlar bulmak, bazen ondan şimşek gibi fışkırırdı. Eşinin aklına kazıdığı mesleki sözleri vardı. Bir gün ona öfkeyle, kısık sesle: «Hancının işi, herhangi birine yavan yahni, dinlenme, ışık, ısınma, kirli nevresimler, hizmetçi, pireler, gülümseme satmaktır» diyordu. «Geçenleri kapmak, cılız keseleri boşaltmak, şişkinleri dürüstçe hafifletmek, yolculuk eden aileleri saygıyla konuk etmek, erkeği sızdırmak, kadını soyup soğana çevirmek, çocuğu ayıklamak; açık pencereyi, kapalı pencereyi, ocağın başını, koltuğu, sandalyeyi, iskemleyi, tahta sırayı, tüy yatağı, pamuk şilteyi, saman yığınını hesaba yazmak; gölgenin aynayı ne kadar eskittiğini bilmek, onu da hesap pusulasına eklemek, cehennemin bütün ifritleri adına, yolcudan her şeyin parasını istemek, köpeğinin yediği sineklerin parasını bile!»</p>

  <p class="calibre6">Bu kadınla bu adamda birbiriyle evlenen hile ve öfkeydi: Tiksinç, korkunç bir birleşme.</p>

  <p class="calibre6">Kocası aklında evirip çevirip bir şeyler kurarken, Bayan Thenardier de, ortada olmayan alacaklıları düşünmezdi, ne yarın, ne de dün için üzülürdü, bütünüyle, öfkesiyle o anı yaşardı.</p>

  <p class="calibre6">Bu vahşi ruhlu yaratıklar arasında, kaderin fırlattığı o zavallı Cosette, akla hayale gelmeyen işkenceler çekerdi. Karı-koca, kızı ezmek için birbiriyle yarışırlardı. Cosette her zaman dayak yer, tekmelenir, kırbaçlanırdı. Bütün bunları ona Bayan Thenardier uygulardı. Bu arada, pılı pırtı içinde, kışın titremesini yalınayak, yarı tok gezmesini de Bay Thenardier’e borçluydu. Adam, kıza yollanan paraların hepsini cebe indirip onu bir dilenci gibi gezdirirdi.</p>

  <p class="calibre6">Zavallı Cosette yüz kez merdivenden iner çıkar, yıkar, fırçalar, siler, süpürür, koşar su taşırdı. Boyundan fazlasıyla ağır eşyaları kaldırır, en zor işleri yapardı. Hanımı merhamet nedir bilmezdi. Kızcağız susardı, elinden ne gelirdi ki? Örümcek ağına düşen sinek kadar çaresizdi...</p>

  <p class="p18">Biçare çocuk hiç karşı koymuyor, susuyordu.</p>

  <p class="calibre6">Böylece, gündoğumundan beri insanlar arasında küçücük, çırılçıplak kaldıklarında, Tanrı'dan ayrılan bu canlarda, bu varlıkların içinde acaba nasıl şeyler yaşanıyor?</p>

  <h2 class="calibre5" id="sigil_toc_id_97"><a class="calibre" id="ncx3634"></a><a class="calibre" id="a227"></a>3 İNSANLARA ŞARAP, ATLARA SU</h2>

  <p class="p12">Dört yeni yolcu gelmişti.</p>

  <p class="p25">Cosette derin derin düşünüyordu. Henüz sekizinde olmasına karşın, çektiği acılar onu vaktinden önce çökertmiş, olgunlaştırmıştı. O tıpkı yaşlı bir kadın gibi, başı önünde, kederle örgüsüne devam ediyordu. Gözü morarmıştı. Gaddar Madam Thenardier, onu dövdükten sonra, kahkahalar atıp:</p>

  <p class="p25">«Şu çiroza bakın. Morarmış gözüyle ne de çirkin!» diye homurdanıp dururdu.</p>

  <p class="p25">Cosette karanlık çökmeden müşterilerin odalarındaki ibrik ve leğenleri suyla doldurmuştu. Çeşmedeki su hayli azalmıştı, fakat belki yeterdi. Yine de kaygılanıyordu.</p>

  <p class="p25">Handa sudan çok şarap içildiğini düşünmek, kızı biraz olsun avutuyordu. Aslında müşterilerin çoğunun bağrı yanıktı, fakat onlar şarapla serinlemeyi isterlerdi. Bu arada, hancıdan bir bardak su isteyen bir müşteriye herkes garabetin biri gibi bakıp ayıplardı.</p>

  <p class="p25">Cosette ansızın titredi. Bayan Thenardier çeşme musluğunu açıp ibriği altına koymuştu.</p>

  <p class="p25">İbriğin yarısını dolduracak kadar su geldiğini gören Cosette telaşlandı. Fakat müşteri bol olduğu için neşeli olan hancı kadının, omuzlarını silkerek:</p>

  <p class="p12">«Bu geceye yeter,» demesiyle küçük kız rahatladı.</p>

  <p class="p25">Cosette örgü yapmaya devam ediyordu, ne yazık ki, birkaç dakika sonra korktuğu şey olacaktı.</p>

  <p class="p12">Kimi zaman, müşterilerden biri dışarı bakıyor ve:</p>

  <p class="p25">«Ne karanlık gece, Yüce Tanrım!» diyordu. «Böyle bir gecede çıkmak için insan delirmiş olmalı.»</p>

  <p class="p25">İşportacılardan biri ahıra uğradıktan sonra, içeri girdi ve aksi bir sesle:</p>

  <p class="p12">«Atımı suvarmamışsınız!» diye bağırdı.</p>

  <p class="p12">Thenardier Ana:</p>

  <p class="p12">«Suvarmaz mıyız, suvardık,» dedi.</p>

  <p class="p12">Adam üsteledi:</p>

  <p class="p40">«Ama ben hayır diyorum.»</p>

  <p class="p40">Cosette saklandığı masanın altından çıktı:</p>

  <p class="p41">«Atınız epeyce su içti, efendim. Hem de kocaman bir kova, ona kendim su verdim.»</p>

  <p class="p40">Bu doğru değildi, Cosette yalan söylüyordu.</p>

  <p class="p40">İşportacı bağırdı:</p>

  <p class="p41">«Olur iş değil! Şu bacak kadar yumurcak, boyuna bosuna bakmadan nasıl da kıvırıyor. Ben sana atımın su içmediğini söylüyorum, piç kurusu! O susuz kaldığında burnundan solur, tıpkı şimdi olduğu gibi!»</p>

  <p class="p40">Cosette kederle direndi:</p>

  <p class="p40">«Ah! O kadar çok içti ki...»</p>

  <p class="p40">Adam kesip attı:</p>

  <p class="p40">«Haydi yeter artık, uzatmayalım, su verin, olsun gitsin.»</p>

  <p class="p40">Cosette sürtünerek masanın altına girdi.</p>

  <p class="p40">Madam Thenardier:</p>

  <p class="p41">«Haklısınız, beyefendi,» dedi. «Atınız yeterince içmediyse ona su veririz, üzülmeyin.»</p>

  <p class="p40">Kadın korkunç gözlerle etrafına bakınıp:</p>

  <p class="p41">«Şu yumurcak yine nerelere sıvıştı?» diye kendi kendine homurdandı.</p>

  <p class="p41">Başını eğdi, masanın altına saklanan Cosette’i gördü, hışımla bağırdı:</p>

  <p class="p40">«Gelsene haylaz!»</p>

  <p class="p40">Cosette yavaşça göründü.</p>

  <p class="p40">«Haydi al kovayı su getir.»</p>

  <p class="p40">Cosette güç işitilir bir sesle:</p>

  <p class="p40">«Ama hanımefendi alandaki su bitti,» diye söylendi.</p>

  <p class="p40">Madam Thenardier, sokak kapısını sonuna kadar açıp:</p>

  <p class="p41">«Ne duruyorsun aptal, ormandaki pınardan getir, o zaman!» diye bağırdı.</p>

  <p class="p41">Sonra çekmecesini açıp birkaç meteliklik bir metal para çıkardı:</p>

  <p class="p41">«Al bakalım kurbağa suratlı kız. Dönüşte fırıncıdan bir de ekmek al, tazesinden.»</p>

  <p class="p13">Cosette başını eğdi ve ocakbaşında duran bir kovanın sapını koluna taktı. Bu arada kadının verdiği o parayı da önlüğünün cebine attı. Kova öyle büyüktü ki, Cosette içinde oturabilir, ayakta bile durabilirdi.</p>

  <p class="p13">Sonra bir ara kapının önünde bekledi, birinin kendisini kurtarmasını bekliyor gibiydi.</p>

  <p class="p12">Hancı kadın o sert sesiyle:</p>

  <p class="p12">«Haydi, ne bekliyorsun, gitsenel» diye bağırdı.</p>

  <p class="p12">Cosette çıktı. Kapı kapandı.</p>

  <h2 class="calibre5" id="sigil_toc_id_98"><a class="calibre" id="ncx3681"></a><a class="calibre" id="a228"></a>4 BİR BEBEĞİN ARALARINA KATILMASI</h2>

  <p class="p13">Köylülerin gece yarısı duası için, kiliseye gitmeleri yüzünden, bütün vitrinler ışıl ışıldı. Mumlar, renkli kesekâğıtlarına dikilmiş, bu rengârenk iğreti şamdanlar, şu anda Thenardierler’de şarap içen öğretmenin dediği gibi, ortalığa büyülü bir manzara vermişti.</p>

  <p class="p13">Bu dükkânlardan en sonuncusu Thenardierler’in kapılarının hemen karşısında bulunan dükkân, bir çanak-çömlek, çeşitli renkte bardaklar satan bir dükkândı. Satıcı bu camların hemen önüne bir bebek koymuştu. Bu taşbebeğin yarım metrelik boyu ve çilek pembesi bir elbisesi vardı. Başını başaklar süslüyordu. Üstelik gerçek saçları ve mavi mineden gözleri vardı.</p>

  <p class="p13">Bütün gün, bu bebeği Montfermeil çocukları, beğeniyle izlemişti, fakat kimsede buna yetecek para yoktu. Eponine ve Anzelma da bu güzel bebeğin küçük hayranları arasındaydı. Cosette bile göz ucuyla ona bakma cesaretini bulmuştu.</p>

  <p class="p13">Cosette elinde kovayla çıktığında, bütün kederine karşın, yine de gözlerini bu kusursuz manzaraya, bu «Prenses»e çevirmekten geri kalmadı. O, bu bebeğe «Prenses» diyordu. Zavallı çocuk bir ara çivilenmiş gibi kalakaldı. Bu bebeği şimdiye dek bunca yakından görmemişti. Bu sadece bir bebek değildi. Bu, akıllara ziyan, bir «hayal», mutluluk, servet ve ihtişam sayılırdı. Biçare acılı kıza görünen bir parıltıydı. Yaşının sağduyusu ve mantığına dayanarak Cosette, kendisini bu bebekten ayıran farkların derinliğini ölçtü.</p>

  <p class="p29">Böyle bir bebeğe sahip olmak için insan ya kraliçe ya da prenses olmalıydı. Küçük kız, buna inandı. O, bu güzel pembe giysiye, bu başak renkli saçlara bakıyor ve içinden, «Kim bilir bu bebek ne çok mutludur!» diye geçiriyordu. Gözlerini bu nefis kızdan alamıyordu. Aslında dükkânda başka bebekler de vardı, ama onlar bu kusursuz prensesin nedimeleri olabilirlerdi. Bu güzel bebek, sadece peri kralının kızı olabilirdi. O yıkık dökük dükkânın içinde, gezinip duran esnafa gelince, Cosette’in gözünde o da Tanrı gibiydi. O kadar güçlü ve erişilmez...</p>

  <p class="p41">Bu tapınmada her şeyi unutmuştu. O karanlık ormana gitmesi gerektiğini bile. Derken hancı kadının o aksi sesi onu gerçeğe döndürdü, dünyaya indi.</p>

  <p class="p40">«Ne! Hâlâ burada mısın? Dur, oraya geleyim de gör gününü!»</p>

  <p class="p41">Hancı kadın kapıda durmuş ve Cosette’in bebeği izlediğini görmüştü.</p>

  <p class="p40">Küçük kız kovasına yapıştı ve koşaradım uzaklaştı.</p>

  <h2 class="calibre5" id="sigil_toc_id_99"><a class="calibre" id="ncx3691"></a><a class="calibre" id="a229"></a>5 KÜÇÜK KIZ BİR BAŞINA</h2>

  <p class="p41">Cosette su için Chelles Ormanına gitmeye mecburdu. Artık hiçbir yere bakmadan, koşarcasına gitti. Fırın Sokağı ve Kilise çevresinde bulunduğu sürece, ışıklı dükkânlar yolunu aydınlatmışlardı.</p>

  <p class="p41">Fakat son tezgâhın da önünden geçtikten sonra, küçük kız kendisini karanlığın içinde buldu. Aniden korktu, sanki kendisine yoldaşlık etmesi için habire kovanın kulpunu çarpıp gürültü çıkarıyordu.</p>

  <p class="p41">Kız ilerledikçe gölgeler iyice koyu hale geliyordu. Sokak artık bomboştu. Bir ara rastladığı bir köylü kadın, onu görünce şaşkınca durdu: «Yüce Tanrım! Bu saatte, bu lanet karanlıkta yollarda ne arıyor!» diye mırıldandı. «Bir cin olmasın bu!» Sonra ilgiyle bakınca kızı tanıdı.</p>

  <p class="p41">«Ha!» dedi, «bizim Tarlakuşu.» Cosette’i köylüler bu adla çağırırlardı.</p>

  <p class="p40">Cosette bir solukta, Montfermeil’in mezarlığa benzeyen o karanlık sokaklarından geçti. Artık ilçenin dışındaydı. Evlerin, hatta duvarların önlerinden geçtiği zaman boyunca, yine biraz olsun dayanabilmişti. Panjurlar arasından süzülen cılız bir mum ışığı, aydınlıktır. Hayatın bir parçasıdır. Fakat yol uzadıkça, kız adımlarının hızını düşürdü. Son evi de arkada bıraktıktan sonra, olduğu yerde durdu. Daha fazla yürümeyi göze alamadı, kovasını yere bıraktı. O ıssız, o zifiri karanlığa korkan gözlerle baktı. Sonra otların arasından bakındı. Montfermeil dışındaydı, tarlaların arasındaydı artık. Vahşi hayvanların ya da hayaletlerin cirit attığı bu karanlıkta, nasıl daha fazla gidebilirdi?</p>

  <p class="p36">Beklenmedik bir karara varmış gibi kovayı koluna taktı ve hancı kadına yalan söylemeye karar verdi. Ona su kalmadığını söyleyecekti. Tekrar geriye dönüp, köyün yoluna vurdu.</p>

  <p class="p36">Köye yaklaşmıştı ki, ansızın o cadaloz hancı kadının yüzü kızın gözünün önünde canlandı. Onun hışmı ne de ürkünç olurdu! Çocukcağız ne yapacağını bilmez gibi, biraz yere oturdu ve saçlarını çekiştirip, başını kaşıdı.</p>

  <p class="p36">Ne yapmalıydı?.. Bir yandan kendisini korkuyla titreten o koyu karanlık, öte yandan hancı kadının o korkunç varlığı...</p>

  <p class="p36">Derken, kadından epey korktuğunu hissetti. Hayalet ve cinlerden bile daha çok korkutuyordu o. Sonra, onun gölgesi önünde geriledi ve yerinden sıçrayıp yeniden su yoluna döndü. Bu kez artık koşuyordu, epey vakit yitirmişti. Bir ara koşmaktan soluğu kesildi. Nereye gideceğini bilmez gibiydi, yine de koşmayı bırakmadı.</p>

  <p class="p36">Ormanla suyun arası yedi ya da sekiz dakikaydı. Gündüzleri suyu hep buradan taşıyan Cosette bunu iyi biliyordu.</p>

  <p class="p36">Cosette soluk almaya bile çekinip, koşmaya devam etti. Koyu karanlıktı, fakat kız yolunu iyi bilirdi. Sürekli tutunduğu bir meşe fidanını eliyle arandı.</p>

  <p class="p17">Buraya tutunarak kovasını suya daldırdı.</p>

  <p class="p36">Burası yaklaşık iki kulaç derinliğinde bir havuzdu. Balçıkla kendiliğinden kazılmış bir tür gölet. Kaynağın etrafını yeşil otlar ve sarp kayalar bürümüştü.</p>

  <p class="p36">Cosette kendisini apansız bitmiş hissetti. Sinirleri o kadar gergindi ki, hemen geri dönmek istedi. Fakat kovayı doldurmak için,</p>

  <p class="p37">harcadığı emek onun olanca gücünü almıştı. Tek adım atacak gücü yoktu. Birkaç dakika oturup, dinlenmeyi düşündü.</p>

  <p class="p12">Gözlerini kapatmıştı. Birden, nedenini bilemeden gözlerini açtı.</p>

  <p class="p13">Kovaya dolan su, beyaz alevlere benzeyen halkalar oluşturmuştu. Gökyüzü kapalıydı. Bir ara tepesinde ışıl ışıl yanan Jüpiter’i gördü. Çocuk şimdiye dek bilmediği ve kendisini korkutan bu kocaman yıldıza çekenik gözlerini dikti. Bu arada yıldızı kuşatan bulut, kızıl bir renk aldığından, Cosette, kanayan bir yaranın karşısında hissetti kendini.</p>

  <p class="p13">Ovadan doğru serin bir rüzgâr esiyordu. Yaprakları hışırdatan bu rüzgâr, yerdeki uzun otları da havalandırdı. Çalılar silahlı kollar gibi bükülüydü. Yelin üflediği kuru yapraklar, kovalanır gibi, kızın önünden uçuştular.</p>

  <p class="p13">Karanlık korkunç ve baş döndürücüdür. İnsanoğluna ışık gerekir. Göz görmeyince zihin de bulanır. Güneş tutulmalarından, gecelerde en güçlü kişilerin bile ruh hallerinin bozulduğu bilinir. Geceleyin karanlık bir ormandan korkmadan bir başına gidecek kahraman az bulunur. Uykuya dalan çiçeklerin düşlerine benzeyen, belirsiz ve uçucu şeylerin havalarda dalgalandıklarını algılarız. Ufuklar bir sır perdesinin arkasına siner, sanki, insanoğlu, arkasına bile bakmaya korkar, ama yine de ardında kimse var mı meraklanır.</p>

  <p class="p13">Cosette neler düşündüğünü henüz bilmemesine rağmen, yine de doğanın bu koyu karanlığında, kendisini boğulur gibi hissetti. Artık şu anda, yaşadıkları korkuyu bile aşan bir şeydi. Birisi kendisine neler düşündüğünü soracak olsa, içindekileri ifade edecek kelimeleri hiç bulamazdı.</p>

  <p class="p13">Derken, içgüdüsel bir davranışla, kendisi bile ne yaptığını bilmeden birden yüze kadar saymaya başladı. Kendi sesinden güç alır gibiydi.</p>

  <p class="p13">Suyu çekerken ıslanan ellerinin donduğunu sezdi, oturduğu yerden kalktı. Korku, pençesini ona bir daha uzatmıştı. Sonra, tek bir şey yapması gerektiğini kavradı. Buradan alabildiğine hızla uzaklaşmalı, kaçmalıydı. Bütün gücüyle bacaklarını zorlayarak ışığa, hana dönmek istedi. En azından, şu ormandan kurtulabilseydi.</p>

  <p class="p14">Tarlalara gitse, oradan İlçenin ışıkları seçiliyordu. Fakat yine de, korku her şeyi bastırdı, kovasını almadan buradan gidemezdi. Şu hancı cadısı, canına okurdu. İki eliyle kovanın kulpuna sarıldı ve onu güç bela yerinden oynattı.</p>

  <p class="p13">Böylece kendisini zorlayarak birkaç adım yürüdü, ama kova o kadar ağırdı ki, yere bırakmak zorunda kaldı. Bir ara, dinlendi, sonra kovayı tekrar kaldırdı ve bu kez birkaç dakika yürüyebildi. Ama tekrar mola vermesi gerekiyordu. Tıpkı epey yaşlı bir kadın gibi öne eğilmiş, iki kat, çok ağır ilerliyordu. Kovanın ağırlığı kolunu geriyordu, bu arada o ıslak tutamak ellerini dondurmuştu. Bir-iki adımda bir, dinlenmek için duralıyordu. Fakat her duruşunda ve kovayı yere bırakışında, o buz gibi su ayaklarını ve çıplak bacaklarını ıslatıyordu. Bütün bunlar kışın en korkunç günlerinde, kimsenin bulunmadığı tenha ve karanlık bir ormanda geçiyordu.</p>

  <p class="p13">Bu acı hikâyenin kahramanı, henüz sekiz yaşına bile girmemiş, ufak bir kız çocuğuydu.</p>

  <p class="p13">Zavallı Cosette, ağlaya yakına ilerliyordu. Hıçkırıklar boğazında düğümleniyor, fakat ağlamaya cesaret edemiyordu. Hancı cadısı kendisini o kadar korkutmuştu ki, ondan uzak bile kalsa, onun emirlerine karşı koymaya kalkışamazdı.</p>

  <p class="p13">Bu arada böyle giderse hana varmasının neredeyse bir saat süreceğini de biliyordu. Yorgunluktan tükenmiş halde, yine biraz dinlendi. O arada her zamankinden daha fazla dinlendi. Henüz ormandan çıkmamıştı. Sürekli dinlendiği bir kestane ağacının altına yığıldı, sonra kovasını alıp, inleyerek yola düştü.</p>

  <p class="p13">Bir ara o kadar koyu bir acıya kapılmıştı ki, «Tanrım! Tanrım!» diye bağırmaktan kendini alamadı.</p>

  <p class="p13">Derken, neye uğradığını bilemedi, kova artık kendisine ağırlık değildi. İrice bir el, sapından tutarak kovayı kaldırmıştı. Cosette başını çevirdi. Karanlıkta, yanı başında, uzun ve büyük bir gölge onun yanında yürüyordu. Bu usulca arkasından gelen bir adamdı. Cosette onun geldiğini duymamıştı. Bu yabancı sessizce, kovayı alıp kaldırmıştı, içgüdülerimiz hayatın bütün rastlantılarında, bize rehberlik eder, Cosette ilk kez gördüğü bu yabancı adamdan, zerrece korkmadı.</p>

  <h2 class="calibre5" id="sigil_toc_id_100"><a class="calibre" id="ncx3721"></a><a class="calibre" id="a230"></a>6 YABANCI</h2>

  <p class="p13">1823 yılının Noel sabahında, fakir ama temiz giyimli bir yabancı Paris varoşlarının birinde uzun uzun dolaşmıştı.</p>

  <p class="p13">Bir ev arıyor gibi Saint-Marceau Mahallesindeki o küçük evlere bakıyordu.</p>

  <p class="p13">Daha sonraları bu adamın bu evlerden birinde bir oda kiraladığını göreceğiz.</p>

  <p class="p13">Bu adamın kılık kıyafeti, hal ve tavırlarında, yoksullukla temizliğin yan yana geldiği bir birleşim dikkat çekiyordu. İşte bunca yoksul fakat onurlu insanlar çevrelerinde sürekli saygı yaratırlar.</p>

  <p class="p13">Başına epey örselenmiş, yuvarlak bir şapka, hardal renkli yün ve sarı bir redingot ceketi, cepli bir yelek, dizleri eskimiş siyah pantolon, siyah yün çoraplar ve bakır tokalı ayakkabılar giymişti.</p>

  <p class="p12">Sürgünden henüz dönen bir emekli öğretmen gibiydi.</p>

  <p class="p13">Apak saçları, buruşuk alnı ve kısılı dudaklarıyla altmışını geçkin biri gibi görünüyordu. Fakat ağır olmasına karşın, atik yürüyüşü ve hareketlerinde ki kıvraklıktan yine de ellisinden çok olmadığı belliydi. Yüz ifadesinden onun akıllı ve iyi biri olduğu anlaşılıyordu. Sol eliyle bir mendile sarılı bir çıkın taşıyor, sağ elinde budaklı bir sopa tutuyordu. Bu kalın sopanın üzerinde, o kadar ustaca bir oyma yapılmıştı ki, bunu yapan kişi, kaba ağacı bir bastona benzetmişti.</p>

  <p class="p13">Bu caddeden, hele de kışın, fazla gelip giden olmaz. Hiçbir havası bulunmayan bu adam, kalabalık arayacak yerde insanlardan uzak durur gibiydi.</p>

  <p class="p13">O tarihte, Kral XVIII. Louis neredeyse her gün Choisy-le-Roi’ya uğrardı. En sevdiği gezintilerden biriydi bu. Saat ikiye doğru, hiç şaşmadan, saray arabasıyla atlı muhafızların Hopital Caddesinden doludizgin geçtikleri görülürdü. Bu, mahallenin: «Saat iki, işte artık Tuilleries'ye dönüyor» diyen fakir kadıncağızlara saat yerine geçerdi.</p>

  <p class="p13">Bazıları koşar, bazıları yolu açardı, çünkü yoldan geçen bir kral sürekli bir karmaşa yaratır. Zaten, XVIII. Louis’nin görünmesi, geçip gitmesi Paris sokaklarında hayli canlılık yaratırdı. Bu geçiş çok hızlıydı fakat muhteşemdi. Bu engelli kral doludizgin gitmeyi seviyordu; yürüyemediği için, koşmak istiyordu; bu felçli arabasına gönül hoşluğuyla at yerine yıldırım koştururdu. Yalınkılıçların arasından barışçı ve vakur bir ifadeyle geçerdi. Yaldızlara bulanmış, kapı kanatlarına büyük zambak dalları çizilmiş ağır saray arabası şamatayla giderdi. İnsan buna bir bakmaya zor fırsat bulabilirdi. Dip sağ köşede, kapitone ak atlas yastıkların üstünde, geniş, canlı, kırmızı bir yüz, yeni pudralanmış bir alın, vakur, sert, hilebaz bakışlar, bir filozof gülümseyişi, bir kentsoylu giysisinin üzerinde burmalı, yüksek apoletler, Toisson d'Or nişanı, Saint-Louis nişanı, Légion d’Honneur nişanı, Saint-Esprit gümüş nişanı, şişkin bir göbek, geniş bir mavi şerit; kraldı bu. Paris’in dışında, ak tüylü şapkasını yüksek İngiliz konçlarının sardığı dizlerinin üstünde tutardı; şehre döndüğü zaman, ortalığı az selamlar, şapkasını başına takardı. Halka karşı epey ilgisiz davranırdı, o da ona karşı aynı şekilde karşılık verirdi. Saint-Marceau Mahallesinden geçtiğinde olanca başarısı bir mahallelinin arkadaşına söylediği şu sözler oldu: «Hükümet bu şişko ha!»</p>

  <p class="calibre6">Böylece, kralın aynı vakitteki bu şaşmaz geçişleri Hopital Caddesinin rutinini oluşturuyordu.</p>

  <p class="calibre6">Sarı elbiseli adam belli ki bu mahalleden değildi, belki Paris’ten bile değildi, çünkü bu ayrıntıları bilmiyordu. Saat ikide kralın arabası, etrafında gümüş kordonlu bir muhafız süvari taburuyla, Salpetriere’den dönüp de caddeye girince çok şaşırdı, korktu. Ara yolda kendisi dışında kimse yoktu, hemen bir bahçe duvarının köşesine sindi fakat bu, Havre dükünün onu görmesini önleyemedi. Sayın dük o gün, muhafızların komutanı olarak, arabada kralın karşısında oturuyordu. Majestelerine: «İşte fena yüzlü bir adam!» dedi. Kralın yolunu açan görevliler de onu gördüler, aralarından biri onu izleme emri aldı. Fakat adam mahallenin bomboş, daracık sokaklarına daldı, gün de alçalmaya başladığından, memur onun izini kaybetti. Bu durum aynı akşam Paris Polis Müdürü Angles düküne verilen raporda yazılıdır.</p>

  <p class="calibre6">Sarı elbiseli adam izini kaybettirince izlenip izlenmediğini anlamak için, sık sık arkasına bakarak adımlarını hızlandırdı. Saat dördü çeyrek geçe, yani karanlık bastırdığında, o gün <span class="t11">İ</span><span class="t11">ki Forsa</span> oyunun sergilendiği Porte-Saint-Martin tiyatrosunun önünden geçiyordu. Tiyatronun lambalarıyla aydınlatılan bu duyuru gözüne çarpmıştı, çünkü her ne kadar hızlı yürüyorsa da, okumak için durdu. Biraz sonra Planchette çıkmaz sokağındaydı. O tarihte Langy arabalarının ofislerinin bulunduğu «Palat d'atin» (Kalay Sahan) hanına giriyordu. Lagny’ye araba saat dört buçukta gidecekti. Arabalar hazırdı, arabacının çağırdığı yolcular telaşla arabanın yüksek demir merdivenine çıkıyorlardı.</p>

  <p class="calibre6">Saat dört civarında, adam, posta arabalarının durduğu bir çıkmaza girerek, Lagny için bir bilet sordu:</p>

  <p class="p18">«Yeriniz var mı?»</p>

  <p class="p18">«Evet, bir kişilik, önde, benim yanımda.»</p>

  <p class="p18">«Tamam o bileti alıyorum.»</p>

  <p class="p18">«Peki, binin.»</p>

  <p class="calibre6">Bu arada arabacı, adamın epey sade giyimine bakarak, ondan bilet parasını peşin istedi.</p>

  <p class="p18">Yolcu Lagny’ye kadar yol parasını verdi ve araba yola çıktı.</p>

  <p class="calibre6">Şehir dışına çıktıklarında, arabacı yanındaki yolcuyla, laflamak istedi, ama adam konuşmaya hevesli değildi. Tek tük karşılıklarla yanıtlıyordu sorulanları.</p>

  <p class="calibre6">Araba akşam saat altıda Chelles’ye varmıştı. Arabacı, atlarını dinlendirmek için, kısa bir mola verdi, yolcu:</p>

  <p class="p18">«Burada ineceğim,» dedi.</p>

  <p class="calibre6">Fakir görünen bu adamın bilet parasını ödediği halde, yarı yolda inmesi arabacıyı afallattı.</p>

  <p class="calibre6">Yolcu çıkınını ve sopasını alıp yere indi. Hemen sonra, gözden kayboldu.</p>

  <p class="calibre6">Fakat hana girmemişti. Hemen yola çıkan arabacı, bir ara adamın Chelles yönüne gittiğini şaşkınca gördü.</p>

  <p class="calibre6">Adam Challes ormanlarına girdi, uzun uzun yürüdükten sonra, adımlarını yavaşlattı ve sanki kendisinden başkasının bilmediği bir yer arar gibi ağaçları ilgiyle saymaya başladı. Bir ara, yolunu kaybetmiş gibi göründü ve ağaçları elleriyle yoklayarak, bir açıklığa geldi. Orada beyazlaşmış sayısız taş küme vardı.</p>

  <p class="calibre6">Yolcu taş yığınına yaklaşıp, onları inceledi. Gövdesi mantarla dolu bir ağaç, bu taşların az berisinde yükseliyordu. İhtiyar adam sanki mantarları saymak ister gibi elini ağaca yasladı.</p>

  <p class="calibre6">Bu ağacın hemen karşısında, kabukları dökülen bir kestane ağacı vardı. Buraya bir çinko tabela çakılmıştı. Adam parmak uçlarında yükselerek eliyle buna dokundu.</p>

  <p class="calibre6">Bu ara taşlarla ağacın arasındaki toprak zeminde biraz tepindi. Sonra toprağın uzun zamandan beri kazılmamış olduğunu, kimsenin dokunmamış olduğunu anlayıp soluklandı.</p>

  <p class="calibre6">Daha sonra, sağına soluna bakınarak, yönünü buldu ve tekrar yürümeye koyuldu. İşte Cosette’in az sonra karşılaşacağı adam, bu yabancıydı.</p>

  <p class="calibre6">Ağaçlar arasından Montfermeil’e giderken karanlıklar içinde ilerleyen bu küçücük gölgeyi görmüştü. Kızın inlemesini duymuş ve yaklaştığında boyundan büyük bir su kovası götüren kızı görünce içi yanmıştı. Hemen elini uzatıp su kovasını sapından yakalamıştı.</p>

  <h2 class="calibre5" id="sigil_toc_id_101"><a class="calibre" id="ncx3754"></a><a class="calibre" id="a231"></a>7 COSETTE ORMANDA BİR YABANCIYLA BİRLİKTE</h2>

  <p class="p18">Evet, anlattığımız gibi, Cosette zerrece korkmamıştı.</p>

  <p class="p18">Yabancı onunla konuştu, derinden ve içten bir sesle:</p>

  <p class="calibre6">«Çocuğum, taşıdığın kova çok ağır, izin ver de ben taşıyayım.»</p>

  <p class="p18">«Evet, efendim.»</p>

  <p class="calibre6">«Ben taşırım senin yerine. Senin gibi bir kız için bu fazla ağır.»</p>

  <p class="calibre6">Cosette kovayı adama verdi. Yabancı onun yanında yürümeye başladı.</p>

  <p class="p18">«Küçük, kaç yaşındasın?»</p>

  <p class="p18">«Sekizime gireceğim, efendim,»</p>

  <p class="p18">«Uzaklardan mı geliyorsun?»</p>

  <p class="p18">«Evet, ormandaki kaynaktan.»</p>

  <p class="p18">«Nereye gidiyorsun? Yolun uzak mı?»</p>

  <p class="p18">«Yaklaşık on dakika çeker.»</p>

  <p class="p18">Yolcu bir süre konuşmadı, sonra tekrar sordu:</p>

  <p class="p18">«Senin annen yok mu?»</p>

  <p class="calibre6">«Bilmem,» diye çocuk yabancının başka soru sormasına fırsat vermeden ekledi: «Başkalarının anneleri var, ama benim hiç annem olmadı.»</p>

  <p class="calibre6">Adam kovayı yere bıraktı, ıslak ellerini kızın zayıf omuzlarına koydu. Karanlıkta onu daha iyi görmek için yüzünü onun yüzüne yaklaştırdı.</p>

  <p class="calibre6">Göklerden süzülen o solgun ışıkta, Cosette’in o solgun ve yorgun, ince yüzünü görebildi, tekrar sordu:</p>

  <p class="p18">«Adın, ne senin?»</p>

  <p class="p18">«Cosette.»</p>

  <p class="calibre6">Yabancı, sanki elektrik çarpmış gibi sıçradı. Kıza tekrar ilgiyle baktı, sonra ellerini onun omzundan çekip kovayı alarak, tekrar yürümeye başladı. Birkaç saniye sonra sordu:</p>

  <p class="p18">«Sen nerede oturuyorsun, küçük?»</p>

  <p class="p18">«Montfermeil'de, birazdan oraya varırız.»</p>

  <p class="p18">Kısa bir sessizliğin ardından, yine sordu:</p>

  <p class="calibre6">«Böyle geç vakit, su taşımak için, ormana seni kim gönderdi?»</p>

  <p class="p18">«Bayan Thenardier. O benim hanımımdır. Hanın sahibesi.»</p>

  <p class="p18">Adam acılı bir gülümseyişle:</p>

  <p class="calibre6">«Ya öyle mi?» dedi. «Ben de gecelemek için bir yer arıyordum, o hana gideyim. Beni oraya götür.»</p>

  <p class="p18">«Zaten oraya gidiyoruz,» diye yanıtladı çocuk.</p>

  <p class="calibre6">Yabancı, epeyce hızlı ilerliyordu. Cosette de onu rahat rahat izledi. Hiç yorgunluk duymadı. Zaman zaman, başını kaldırıp adama sakince bakıyordu. Şimdiye kadar kimse kendisine dua öğretmemiş, Tanrı’dan söz etmemişti. Fakat küçük kız, bu yeni arkadaşının yanında yürürken içinde sevinç ve umuda benzeyen duyguların canlandığını hissetti.</p>

  <p class="p18">Birkaç dakika geçti, adam tekrar sordu:</p>

  <p class="p18">«Handa hizmetçi yok mu?»</p>

  <p class="p18">«Hayır, efendim, ben varım, işleri ben yaparım.»</p>

  <p class="p18">Yine bir sessizlikten sonra, Cosette sesini yükseltti:</p>

  <p class="p18">«Yani, iki küçük kız daha var.»</p>

  <p class="p18">«Kim o kızlar?»</p>

  <p class="p18">«Ponine ve Zelma.»</p>

  <p class="p26">Çocuk Thenardier’nin o bayıldığı romantik adları kendisince kısaltmıştı.</p>

  <p class="p18">«Kim bu Ponine ve Zelma?»</p>

  <p class="p18">«Onlar küçükhanımlar, yani Bayan Thenardier’nin kızları.»</p>

  <p class="p18">«Peki, onlar ne yapar?»</p>

  <p class="p26">«Onların güzel taşbebekleri var, altın yaldızlı oyuncakları, güzel kutuları var, onlar oynarlar, eğlenirler.»</p>

  <p class="p18">«Gün boyunca?»</p>

  <p class="p18">«Evet efendim.»</p>

  <p class="p18">«Peki ya sen?»</p>

  <p class="p26">«Ben de bütün gün çalışırım. Yıkarım, siler, süpürür, toz alırım.»</p>

  <p class="p26">Çocuk geceleyin yaşların biriktiği görünmeyen gözlerini, adama çevirdi sonra yarım sesle:</p>

  <p class="p26">«Bazen işimi erken bitirirsem, benim de oynamama izin verirler.»</p>

  <p class="p18">«Neyle oynarsın?»</p>

  <p class="p26">«Ne bulursam onunla. Benim oyuncağım yok. Ponine ve Zelma bebeklerine dokunmama izin vermezler. Benim de şu kadarcık, küçük bir kılıcım var.» Çocuk ufak parmağını gösterdi.»</p>

  <p class="p18">«Kesiyor mu?»</p>

  <p class="p26">«Elbette keser efendim, salatayı, otları ve sinek kafalarını kesiyor.»</p>

  <p class="p26">Köye varmışlardı. Cosette yabancıya yol gösterdi. Fırının önünden geçtiler. Cosette ekmek almayı unuttu. Aslında on beş dakika önce kaynağa eğilirken kadının verdiği parayı otlara düşürmüş ve bunun farkında olmamıştı.</p>

  <p class="p18">Adam soru sormaktan vazgeçmiş gibi, başı önünde yürüyordu. Kiliseyi arkalarında bırakmışlardı, adam o ışıklı tezgâhları görerek sordu.</p>

  <p class="p18">«Burada panayır mı var?»</p>

  <p class="p18">«Evet efendim, Noel yortusu için geldiler.»</p>

  <p class="calibre6">Hana epey yaklaşmışlardı. Cosette usulca yeni dostunun koluna dokundu:</p>

  <p class="calibre6">«Hana yaklaştık, efendim, kovayı bana verin, lütfen ben alayım.»</p>

  <p class="p18">«Neden?»</p>

  <p class="calibre6">«Madam Thenardier, bunu başkasına taşıttığımı görürse beni döver.»</p>

  <p class="calibre6">Adam hiç konuşmadan kovayı ona uzattı. Birkaç saniye sonra hanın kapısına gelmişlerdi.</p>

  <h2 class="calibre5" id="sigil_toc_id_102"><a class="calibre" id="ncx3815"></a><a class="calibre" id="a232"></a>8 YOKSUL GÖRÜNÜMLÜ AMA, BELKİ DE PARALI BİR MÜŞTERİ</h2>

  <p class="calibre6">Cosette hemen karşıdaki tezgâhın o iğreti dükkânındaki o kusursuz bebeğe kaçamak bir göz attı. Bu, yabancının dikkatinden kaçmamıştı. Kız sonra hemen kapıyı tıklattı. Hancı kadın, elinde bir mumla, kapıda göründü:</p>

  <p class="calibre6">«Nerede kaldın uyuşuk kız!» diye bağırdı. «Neyse ki evin yolunu buldun, kaç saattir nerelerdeydin?»</p>

  <p class="p18">Cosette titreyerek:</p>

  <p class="p18">«Efendim, bu bay, burada kalmak isteyen bir yolcu.»</p>

  <p class="calibre6">Thenardier’nin hemen yüzü değişti. Eğri bir gülüş takarak yeni müşteriye:</p>

  <p class="p18">«Siz misiniz efendim?»</p>

  <p class="p18">Adam elini şapkasına atıp:</p>

  <p class="p18">«Evet, efendim,» diye yanıtladı.</p>

  <p class="calibre6">Varsıl müşteriler bu kadar nazik olmazlar. Yabancının bu saygı hareketi, eski giysisi, hancı kadının yüzündeki gülüşün kaybolmasına neden oldu.</p>

  <p class="p18">«Buyrun, içeri,» dedi, sert bir sesle.</p>

  <p class="p17">Adam girdi.</p>

  <p class="p36">Beriki ona tekrar baktı, o yamalı pantolon ve eskimiş redingot midesini bulandırmıştı. Bu ara arabacılarla beraber kadeh tokuşturan kocasına baktı. Adam işaret parmağını oynatıp, dudaklarını sarkıtarak ona adamda iş olmadığını göstermeye çalıştı. Bunun üzerine Bayan Thenardier, bağırdı:</p>

  <p class="p17">«Vah vah! İnanın çok üzüldüm, ama sahiden yerimiz yok.»</p>

  <p class="p17">Müşteri:</p>

  <p class="p36">«Kaygılanmayın,» dedi. «Ben tavan arasında ya da ahırda da kalabilirim. Hiç üzülmeyin, oda kirasını karşılayacak param var.»</p>

  <p class="p17">«Kırk metelik.»</p>

  <p class="p17">«Kırk metelik mi? Peki.»</p>

  <p class="p17">«Tamam.»</p>

  <p class="p17">Arabacılardan biri, usul sesle Bayan Thenardier’ye:</p>

  <p class="p36">«Olacak şey değil, hanımefendi,» dedi. «Adamı iyi kazıkladın. Odalar yirmi metelik değil mi?»</p>

  <p class="p36">Bayan Thenardier, kimsenin duymaması için aynı sesle yanıtladı:</p>

  <p class="p17">«Siz karışmayın, ondan kırk metelik alacağım.»</p>

  <p class="p17">Hancı Thenardier, eşini doğruladı:</p>

  <p class="p36">«Kuşkusuz, hanın kalitesini düşünmeliyiz. Yoksul müşteri hanın kalitesini düşürür.»</p>

  <p class="p36">Bu arada müşteri çıkınını ve sopasını sıranın üstüne bıraktıktan sonra masanın başına geçmişti. Cosette onun önüne bir şişe şarapla, bir bardak koydu.</p>

  <p class="p36">Atını suvarmak isteyen işportacı kovayı aldığı gibi ahıra gitmişti. Cosette masanın altındaki yerine geçmiş, eline örgüsünü almıştı.</p>

  <p class="p36">Dudaklarını şarapla ıslatan o yabancı adam, derin bir ilgiyle Cosette’i inceledi.</p>

  <p class="p36">Cosette güzel sayılmazdı. Mutlu olsa belki güzel olabilirdi, ince, nazlı bir yüzü vardı, ama bu acının çirkinleştirdiği bir yüzdü. Kız zayıf ve solgundu. Sekiz yaşında olmasına karşın, altısından çok göstermiyordu. Çukura kaçmış gözleri ağlamaktan şişmiş ve fersiz gibiydi. Dudakları acılı görünüyordu ve ağır hastalarda olduğu gibi, aşağıya sarkıyordu. Elleri ise mosmordu ve soğuktan çatlamıştı.</p>

  <p class="calibre6">Şimdi, kızı aydınlatan ocak ateşi, onun ne kadar zayıf olduğunu gösteriyordu. Sürekli üşüdüğü için, dizlerini bitiştirerek otururdu. Üzerinde pılı pırtı dışında elbise yoktu, hem de bunlar paramparça halde şeylerdi. Bu elbise yazın insanın içini sızlatacak, kışın ise insana korku verecek kadar kötüydü. Deliklerden kızın o çürümüş omuzları, yediği çimdikten kollarında morarmış lekeler görünüyordu. Biçare çocuk, bütün gövdesinde Bayan Thenardier’nin damgasını taşıyordu. Çıplak bacakları, çöp gibi sıska ve soğuktan morarmıştı. Bu biçare çocuğun, bütün dış görüntüsü, sesi, ürkek konuşması, bakışı, suskunlukları hepsi aynı duyguyu anlatıyordu: Korku:</p>

  <p class="calibre6">Evet, korku bir örtü gibi sarmıştı onu. Korkudan dirseklerini kalçasında birleştiriyor, parmak uçlarına basıyor, mümkün olduğunca az yer kaplamaya çabalıyordu.</p>

  <p class="calibre6">Cosette hanımından o kadar korkardı ki, hana girdiğinde, sırılsıklam olmasına karşın, kurumak için ateş başına geçmeye bile cesaret edememiş, hemen eski yerine sinmişti.</p>

  <p class="calibre6">Henüz sekizindeki bu çocuğun bakışları zaman zaman o kadar acıklı ve fersiz olurdu ki, onu gören geri zekâlı ya da bir şeytan olmasından kuşkulanabilirdi.</p>

  <p class="calibre6">Daha önce değindiğimiz gibi, o kiliseye adım atmadığından, dua etmesini de bilmiyordu.</p>

  <p class="calibre6">Hardal sarısı ceketli yabancı, bakışlarını Cosette’den alamıyordu. Derken, Bayan Thenardier bir şey hatırlamış gibi eliyle alnına vurarak bağırdı:</p>

  <p class="p18">«Ha, Cosette neredeyse unutuyordum. Ya ekmek?»</p>

  <p class="calibre6">Cosette her zamanki gibi, masanın altından sürünerek çıktı. Ekmek almayı unutmuştu. Aniden korkan çocukların, hilesine baş vurdu, çarçabuk bir yalan kıvırdı:</p>

  <p class="p18">«Madam fırın kapalıydı.»</p>

  <p class="p18">«Kapıyı çalsaydın.»</p>

  <p class="p18">«Çaldım, açmadılar.»</p>

  <p class="p18">Bayan Thenardier:</p>

  <p class="p25">«Ben şimdi senin yalan atıp atmadığını anlarım,» diye homurdandı. «Beni aldatmaya çalışıyorsan vay haline! İyice döverim seni. Peki o zaman, sana verdiğim o paraları geri ver.»</p>

  <p class="p25">Cosette elini önlüğünün cebine attı ve ansızın yüzü bembeyaz kesildi.</p>

  <p class="p12">«Hadi,» dedi cadı, «beni duymadın mı?»</p>

  <p class="p25">Cosette cebini tersyüz etti, para yoktu, düşürmüş olmalıydı. Zavallı kız verecek yanıt bulamadı. Korkudan donakalmış gibiydi.</p>

  <p class="p12">Vahşi kadın, haykırıyordu:</p>

  <p class="p25">«Hemen söyle, paramı kaybettin mi, yoksa bir de beni dolandırmak mı istiyorsun?»</p>

  <p class="p12">Eli ocağın başında asılı duran kırbaca uzandı.</p>

  <p class="p12">Bu korkunç hareket Cosette’e konuşacak gücü verdi:</p>

  <p class="p12">«Bağışlayın efendim,» diye yalvardı, «bir daha yapmam...»</p>

  <p class="p25">Bayan Thenardier, kamçıyı kaptı, bu arada, sarılı adam, kimseye sezdirmeden cebini karıştırmıştı. Diğer yolcuların bazıları iskambil oynuyor, bazıları şaraplarını içerek konuşuyorlardı. Kimse onun ayrımında bile değildi.</p>

  <p class="p25">Cosette köşesine sindikçe sindi. Madam Thenardier kolunu kaldırdı. Yabancı adam, kadına döndü:</p>

  <p class="p25">«Affedersiniz efendim, istemeyerek söylediklerinizi duydum. Demin küçük kızın cebinden masanın altına bir şeylerin düştüğünü görür gibi olmuştum.»</p>

  <p class="p25">Sonra yere eğildi ve bir şeyler arar gibi yaptı, sonra tekrar doğrularak:</p>

  <p class="p12">«Tamam,» dedi, «işte bakın, buldum.»</p>

  <p class="p12">Hancı kadına gümüş bir para uzattı. Kadın:</p>

  <p class="p12">«Ha, evet,» diyerek parayı cebine attı.</p>

  <p class="p12">Bu ona verdiği on beş metelik değildi.</p>

  <p class="p25">Bu yirmi metelik bir gümüş paraydı. Yani tam bir frank. Oysa kadın Cosette’e on beş metelik vermişti. Fakat bu fırsatı kaçırmadı ve kıza kötü bir bakışla baktı ve onu:</p>

  <p class="p12">«Bir daha olmasın, böyle şeyler istemem!» diye payladı.</p>

  <p class="p12">Cosette masanın altına büzülmeden önce, şaşkın gözlerle bu iyi kalpli yabancıya baktı. Gözlerinde derin bir ilgiyle şimdiye dek hiç tanımadığı bir duygu vardı: Güven.</p>

  <p class="p18">Hancı kadın, yolcuya sordu:</p>

  <p class="p18">«Bir şeyler yemek ister miydiniz?»</p>

  <p class="p18">Adam yanıt vermedi, derin bir düşünceye dalmıştı.</p>

  <p class="p18">Kadın dişlerinin arasından mırıldandı:</p>

  <p class="calibre6">«Aman Tanrım, bu adam da neyin nesi? Herhalde meteliksizin biri. Belki yemek parası bile yok. İster misin gece kalıp oda parasını vermesin. Neyse ki o yerdeki parayı çalmayı denemedi.»</p>

  <p class="calibre6">Bu arada kapı açılmış ve yan odadan Eponine ve Azelma içeri girmişlerdi.</p>

  <p class="calibre6">Kızların ikisi de tatlı ve sevimli şeylerdi. Pek köylü gibi değillerdi. Zengin kızları gibi çok şık giyinmişlerdi. Büyük kızın, açık kestane renkli örgüleri, diğerinin ta beline kadar inen parlak siyah bukleleri vardı. İkisi de, sağlıklı, pembe yanaklı, parlak gözlü kızlardı.</p>

  <p class="calibre6">Kızların ikisi de kalın şeyler giyinmişlerdi. Fakat ana şefkati, onları o kadar sarıp sarmalamıştı ki, kumaşların kalınlığı kılıklarını hantallaştırmamıştı. Burada, her arzuları yerine getirilen küçük eceler olduklarını her halleriyle belirtiyorlardı. Onları görünce anaları, sevginin sezildiği, sözüm ona hışım dolu bir sesle çıkıştı:</p>

  <p class="p18">«Nerede kaldınız?»</p>

  <p class="p18">Bu sözcüklerden onları ne kadar sevdiği anlaşılıyordu.</p>

  <p class="calibre6">Daha sonra, onları sırayla yanına çağırdı, dizlerine oturtup, kurdelelerini tekrar bağladı, bu arada saçlarını okşamaktan geri durmuyordu. Sevimli bir sitemle:</p>

  <p class="p18">«Nedir bu kılık kıyafetiniz?»</p>

  <p class="calibre6">Kızlar ocağın başına geçtiler. Ellerinde birbirlerine atıp tutarak oynadıkları bir bebek vardı. Cosette kimi zaman, örgüsünden başını kaldırıp onlara imrenerek bakıyordu.</p>

  <p class="calibre6">Eponine ve Azelma, kızın ayrımında bile değillerdi. Küçük hizmetçi kız onlar için köpekten bile, daha adi bir yaratıktı.</p>

  <p class="p18">Kızların bebeği, yüz rengi solmuş, eski ve kırık bir bebekti. Yine de bütün hayatında bebek nedir görmeyen Cosette için, bu kusursuz bir oyuncaktı. Bir ara, oradan oraya seyirten Bayan Thenardier, Cosette’in kızlarına baktığını fark etti. Cosette çorap öreceğine, oynayan küçük kızları izliyordu.</p>

  <p class="p18">Onu incitme olanağını hiç kaçırmayan cadı kadın:</p>

  <p class="calibre6">«Hınzır piç kurusu!» diye seslendi, «nihayet seni yakaladım. Ben seni kamçıyla çalıştırmayı da bilirim.»</p>

  <p class="calibre6">Yabancı müşteri yerinden kalkmadan kadına döndü ve ürkek bir gülümseyişle:</p>

  <p class="p18">«Bırakın efendim, oynasın,» diye yalvardı, «o da çocuk.»</p>

  <p class="calibre6">Yolcu bir tabak söğüş et yemiş, bir şişe şarap içmiş olsa, hem kılığı da bu kadar kötü olmasa, belki bu dileği bir emir sayılabilirdi. Ama bu kadar eski giyecekleri olan bir zavallının, böyle bir istekte bulunması Bayan Thenardier’yi zıvanadan çıkardı:</p>

  <p class="calibre6">«Mademki ekmeğini yiyor, çalışması gerekir,» dedi. «Ben onu oynasın, diye doyurmuyorum.»</p>

  <p class="calibre6">Hamal yapısı ve yoksul kılığına hiç uymayan uysal bir sesle adam, sordu:</p>

  <p class="p18">«Peki ne yapıyor, şimdi?»</p>

  <p class="p18">«Kızlarım için yün çoraplar örüyor.»</p>

  <p class="calibre6">Adam gözlerini Cosette’in çıplak ve morarmış ayaklarına çevirdi:</p>

  <p class="p18">«Peki bu çorapları ne zaman bitirir?»</p>

  <p class="calibre6">«Çalışmasına bağlı. Bu miskin kız bunları ancak dört günde bitirir.»</p>

  <p class="p18">«Çoraplar bitince, kaç para ederler?»</p>

  <p class="calibre6">Bayan Thenardier, yolcuyu küçümseyen bir bakışla omuzlarını kaldırdı:</p>

  <p class="p18">«Hiç değilse otuz metelik ederler.»</p>

  <p class="p18">Yolcu sordu:</p>

  <p class="p18">«Peki bu çorapları bana beş franka satar mısınız?»</p>

  <p class="calibre6">Şişko bir arabacı, bu konuşmayı duymuştu, kaba bir gülüşle araya girdi:</p>

  <p class="calibre6">«Olur şey değil, beş frank ha... Satmaz mı, efendim. Elbette satar...»</p>

  <p class="calibre6">Şimdiye dek konuşmamış olan Bay Thenardier de bir şey söylemek gereğini duydu:</p>

  <p class="calibre6">«Kaprisinize boyun eğeceğiz. Biz müşterilerimizi hoşnut etmekten mutluluk duyarız, onlara kesinlikle ‘hayır’ demeyiz.»</p>

  <p class="p18">Hancı kadın hemen atıldı:</p>

  <p class="p18">«Parayı hemen isterim ama!..»</p>

  <p class="p18">Adam cebinden çıkardığı bir gümüş parayı, kadına uzattı:</p>

  <p class="p18">«Ben bu çift çorabı alıyorum, buyrun parasını,» dedi.</p>

  <p class="p18">Daha sonra Cosette’e dönüp:</p>

  <p class="calibre6">«Hadi çocuğum, artık sen de oyna, ben emeğinin karşılığını verdim, oyna kızım,» dedi.</p>

  <p class="calibre6">Ama Cosette hâlâ titriyordu. Hanımının dudaklarını öfkeyle ısırdığını ve yüzünün korkunç bir ifadeye büründüğünü gördü. Çekingen bir sesle:</p>

  <p class="p18">«Oynayabilir miyim, efendim?» diye sordu.</p>

  <p class="p18">Kadın korkunç bir sesle:</p>

  <p class="p18">«Oyna... Oyna bakalım.»</p>

  <p class="p18">Cosette:</p>

  <p class="p18">«Teşekkür ederim, efendim,» dedi.</p>

  <p class="calibre6">Dudakları kadına teşekkür ederken, gözleriyle adama minnetini göstererek baktı. Şimdiye dek hiç bilmediği duygular vardı içinde.</p>

  <p class="calibre6">Bay Thenardier tekrar içmeye başlamıştı. Eşi onun kulağına fısıldadı:</p>

  <p class="calibre6">«Baksana, şu sarı elbiseli adam neyin nesi? Onu gözüm tutmadı.»</p>

  <p class="p18">Adam omuz silkip kısık sesle yanıtladı:</p>

  <p class="p18">«Hiç bilinmez, böyle gezen çok zengin gördüm.»</p>

  <p class="calibre6">Cosette ördüklerini kenara bıraktı, ama masanın altından hâlâ çıkmamıştı. O mümkün olduğunca az görünmeye bakardı. Hemen yanı başındaki bir karton kutudan, paçavraları ve kurşun kılıcını çıkardı.</p>

  <p class="calibre6">Eponine ve Azelma onu umursamıyorlardı. Küçük kızlar, çok önemli bir oyuna kaptırmışlardı kendilerini. Kediyi almış, onu kundaklamaya çalışıyorlardı. Kedi miyavlıyor, kaçmak istiyordu.</p>

  <p class="calibre6">Bu arada, deminki bebeği bir yana fırlatmışlardı. Eponine kuş sesine benzeyen bir sesle, kardeşine şöyle dedi:</p>

  <p class="calibre6">«Bak ne diyeceğim. Bu bebek, diğerinden çok daha eğlenceli. Bu canlı, kımıldıyor, soluk alıyor, haykırıyor, sıcacık bir bebek. Gel kardeşim, gel bununla eğlenelim. Bu benim minik kızım olsun. Ben bir hanım olurum, sen de beni ziyarete geldiğinde, kızıma bakarsın. Sonra onun kulaklarını ve bıyıklarını yeni görmüş gibi şaşırmış görünürsün. Sonra kuyruğunu da görünce bana: ‘Aman Tanrım! Ne tuhaf bir kızınız var, böyle?’ dersin. Ben de o zaman, sana: ‘İnanın Madam, benim küçük kızım da böyle... Günümüzün kızları, böyle oluyorlar’ diye yanıt veririm.»</p>

  <p class="p18">Azelma beğeniyle ablasını dinliyordu.</p>

  <p class="calibre6">Bu arada arabacı ve işportacılardan oluşan o kaba saba müşteriler, çok açık saçık bir şarkı söylemeye başlamışlardı. Tavanları sarsacak kadar sesli kahkahalar atıyorlardı. Hancı da, onları coşturmak için el çırptı.</p>

  <p class="calibre6">Kuşların çalı çırpıdan yuva kurmaları gibi, küçük kızlar da bir hiçten, birkaç parça bezden çarçabuk bir bebek yapıverdiler. Cosette de o minik kılıcını kundaklamış, onu dizine yatırıp, çok ağır, soluk gibi bir sesle ona ninni söylüyordu.</p>

  <p class="calibre6">Bebek, kız çocuklarının en olmazsa olmaz oyuncağıdır. Hem, bunun bir ihtiyaç olduğunu da söyleyebiliriz. Ona bakmak, giydirmek, soymak, tekrar giydirmek saçını taramak, öğretmek, gerektiğinde paylamak, okşamak, kucakta sallayıp uyutmak. İşte kadının geleceği, bu birkaç kelimede gizlidir.</p>

  <p class="calibre6">Bebeklerine zıbınlar, etek ve hırkalar diken küçük kız, genç kız olur, kadınlaşır. İlk çocuk, son bebeğin devamıdır.</p>

  <p class="calibre6">Bebeksiz bir küçük kız, neredeyse çocuksuz bir kadın gibi mutsuzdur.</p>

  <p class="calibre6">Bu arada Bayan Thenardier, yeni müşterinin masasına yaklaştı. «Belki de kocam haklı,» diye düşündü. «Bu döküntü kılıklı adam, belki de Bay Laffitte olabilir. İster misin bu banker Laffitte olsun, hiç şaşırmam, şu zenginler arada bir eğlenmeyi severler.»</p>

  <p class="p18">Dirseğini adamın masasına koyup:</p>

  <p class="p18">«Bayım,» diye söze başladı.</p>

  <p class="calibre6">Adam bu seslenmeye başını çevirdi, o zamana kadar kadın, kendisine hiç böyle seslenmemişti:</p>

  <p class="calibre6">«Bakın, Bayım, ben şu çocuğun oynamasına salt sizin hatırınıza razı oldum. Aslında o uyuşuğun biridir, üstelik çalışması da gerekiyor, meteliği bile yok.»</p>

  <p class="p18">Adam sordu:</p>

  <p class="p18">«Yani o sizin kızınız, değil ha?»</p>

  <p class="calibre6">«Daha neler!.. Hayır, hayır. Sadece acıdığımız için yanımızda tutuyoruz. Yıllar önce annesi bize bırakmıştı. Sanırım geri zekâlı olmalı. O kocaman kafasına baksanıza, beynine su mu yürüdü, nedir? Onun bakımı için elimizden geleni yaparız, ama bizler de çok zengin sayılmayız. Altı aydır, anasından da ses çıkmadı. Herhalde ölmüş...»</p>

  <p class="p18">Adam:</p>

  <p class="p18">«Öyle mi?» diyerek yine düşünmeye başladı.</p>

  <p class="p18">Kadın:</p>

  <p class="calibre6">«Bence şunun anası da pek sağlam ayakkabı sayılmazdı. Baksanıza, kızını bizim başımıza bela etti.»</p>

  <p class="calibre6">Bu arada kendisinden söz edildiğini anlayan Cosette, Bayan Thenardier’den bakışlarını alamamıştı. Kimi zaman, konu komşudan tek tük laflar duyuyordu. Bu arada iyice kafayı bulan arabacılar, o ağır şarkılarını iyice coşmuş halde söylüyorlardı. Cosette masanın altındaki yerinde, gözlerini ocaktaki alevlere dikmişti. Aynı zamanda o kundakladığı kılıcı dizinde sallarken hep aynı sesle: «Annem öldü! Annem öldü!» diye bir ninniye başladı.</p>

  <p class="calibre6">Hancı kadının üstelemeleri üzerine yolcu, nihayet bir şeyler yemeyi kabul etti.</p>

  <p class="p18">«Beyefendi ne emrederler?»</p>

  <p class="p18">«Ekmek ve peynir.»</p>

  <p class="calibre6">Adamın bu sözleriyle yeniden hayal kırıklığına uğrayan kadın: «Bunun beş kuruşu yok,» diye düşündü. Sarhoş müşteriler yüksek sesle şarkı söylemeyi sürdürdüler.</p>

  <p class="calibre6">Ansızın Cosette, elindeki kılıcı bıraktı, başını çevirdi. Küçük kızların demin yere bıraktıkları o bebeği görmüştü.</p>

  <p class="p18">Küçük kız etrafına ürkekçe bakındı. Bayan Thenardier kocasının kulağına eğilmiş ona bir şeyler fısıldıyordu. Eponine ve Azelma kedileriyle oynuyorlardı. Bazı yolcular yemek yiyor, bazıları içip kâğıt oynuyordu. Kimse onun ayrımında bile değildi. Dizlerinin üstünde sürünerek, usulca masanın altından çıktı. Bir kez daha, kimsenin kendisine bakıp bakmadığını izledikten sonra, bebeğin bulunduğu yere uzandı. Bir saniye sonra bebek kollarında, eski yerine dönmüştü, ilk kez, bir bebekle oynayacaktı. Bu öyle eşsiz bir mutluluktu ki, çok tatlı bir hayalin etkisinde gibi kendinden geçti.</p>

  <p class="p13">Peynirle ekmeğini yiyen o yolcu dışında kimse kendisini görmemişti.</p>

  <p class="p13">Cosette’in mutluluğu sadece on beş dakika kadar sürdü. Küçük kız dikkat etmesine karşın, yine de bebeğin bacaklarından birinin gölgesinin sivrildiğini görmemişti. Ocak alevlerinin aydınlattığı bu pembe ayak, Azelma’nın ilgisini çekti. Kız, kardeşine bir dirsek attı:</p>

  <p class="p12">«Hey, baksana.»</p>

  <p class="p13">Küçük kızlar şaşkınca bakıştılar. İnanılır iş değil! Cosette onların bebeğini kucağına almaya cesaret etmişti.</p>

  <p class="p13">Eponine yerinden zıpladı ve kucağındaki kediyi bırakmadan, annesine yaklaşıp onu eteğinden çekiştirdi. «Ne oldu, beni rahat bırak!» dedi anası. Kız:</p>

  <p class="p12">«Anne şuna bak,» dedi ve eliyle Cosette’i gösterdi.</p>

  <p class="p13">Kendini bebeğin büyüsüne kaptıran Cosette, bir şey görmüyor, bir şey duymuyordu.</p>

  <p class="p13">Derken, Bayan Thenardier’nin yüzü korkunç bir ifadeye büründü. Yine o cadı maskesini takmıştı. Bu kez yaralanan gururu, onun öfkesini iyice çoğaltıyordu.</p>

  <p class="p13">Cosette kendini bilmemiş, bütün sınırları çiğneyip o pis ellerini «Küçükhanımlar»ın bebeğine değdirmişti. Bu ne cüret!.. Kadın, öfkeden kısılan bir sesle:</p>

  <p class="p12">«Cosette!» diye bağırdı.</p>

  <p class="p13">Kızcağız sanki deprem oluyor gibi sıçradı. Başını çevirdi. Hancı kadın: «Cosette!..»</p>

  <p class="p13">Cosette elindeki bebeği kederle karışık bir saygıyla yere bıraktı.</p>

  <p class="p13">Daha sonra, bakışlarını bebekten ayırmadan ellerini birleştirdi ve onun yaşında bir çocuktan umulmayacak bir kederle ellerini burktu. Sonra gözlerinden sel gibi yaşlar aktı, ağladı, hıçkıra hıçkıra ağladı. Günün korkularının hiçbiri, onu ağlatamamıştı. Ne o koyu karanlıkta ormana gidişi, ne o ağır su kovasını taşımak, ne parayı düşürmesi, ne de anasının ölüm haberini almak, onu bu kadar etkilemişti. Bu son yıkım, onun için en katlanılmazıydı.</p>

  <p class="p12">Yolcu yerinden fırladı:</p>

  <p class="p12">«Ne var, ne oldu?» diye sordu.</p>

  <p class="p12">Bayan Thenardier, işaret parmağını küçük kıza uzatıp:</p>

  <p class="p12">«Görmüyor musunuz?» diyerek yerdeki bebeği işaret etti.</p>

  <p class="p12">«Ne olmuş?» dedi adam.</p>

  <p class="p12">Hancı kadın, gözlerine inanmaz gibi:</p>

  <p class="p13">«Daha ne olsun!» dedi. «O dilenci kız, çocuklarımın bebeğine dokunmaya kalkıştı.»</p>

  <p class="p13">«Bütün şamata bu yüzden çıktı? Bebekle oynarsa, ne olur? Dünyanın sonu mu gelir?»</p>

  <p class="p12">Hancı kadın bağırıyordu:</p>

  <p class="p12">«O pis ellerini sürdü! O tiksinç ellerini!»</p>

  <p class="p12">Cosette’in hıçkırıkları iyice şiddetlendi, kadın bağırdı:</p>

  <p class="p12">«Susacak mısın?»</p>

  <p class="p13">Adam yerinden fırladı, doğruca sokak kapısına gitti ve dışarı çıktı.</p>

  <p class="p13">Onun yokluğundan faydalanan hancı kadın, masanın altındaki kıza bir tekme atıp hırsını çıkardı. Cosette avazı çıktığınca bağrıyordu.</p>

  <p class="p13">Henüz birkaç dakika geçmişti ki, hanın kapısı tekrar açıldı. O yabancı adam belirdi, fakat bu kez kollarında, demin sözünü ettiğiniz o güzel bebeği, o masal prensesini tutuyordu. Bebeği Cosette’in önüne bıraktı ve:</p>

  <p class="p12">«İşte, bu senin,» dedi.</p>

  <p class="p13">Cosette gözlerini kaldırdı. Elinde bebekle kendisine yaklaşan o adam gözlerini kamaştırmış gibiydi. Sanki, güneşin kendisine geldiğini görür gibi oldu. Ve sonra o inanılmaz sözler: «İşte, bu senin.» Küçük bunlara inanamıyordu. Önce bebeğe, sonra adama baktı ve sonra tekrar ağır ağır gerileyerek masanın altındaki yerine sindi.</p>

  <p class="calibre6">Cosette artık ne ağlıyor, ne de yakınıyordu. Soluk almaya bile korkar gibiydi.</p>

  <p class="calibre6">Thenardierler, küçük kızlar donakalmış gibilerdi. Handakiler bile, hemen sustular. Salonu koyu bir sessizlik kapladı.</p>

  <p class="calibre6">Bir heykele dönüşen Bayan Thenardier, yine tahminlerde bulundu: «Yüce Tanrım! Şu ihtiyar, neyin nesi? Fakir biri olamaz. Bu bebek o kadar pahalı ki. Acaba bir milyoner mi? Kim bilir, belki de hem yoksul, hem zengin, yani hırsızın uğursuzun biridir.»</p>

  <p class="calibre6">Bay Thenardier’in ise, o anda olanca karakteri yüzüne vurmuştu. Bir bebeğe, bir de yabancıya baktı. Adamda para kokusu almıştı. Hemen karısına sokuldu ve onun kulağına:</p>

  <p class="calibre6">«Dinle,» dedi. «Şu oyuncak bebek, hiç yoksa otuz frank eder. Aptallığı bırak, adamın önünde diz çökelim.»</p>

  <p class="calibre6">Kaba insanlar da tıpkı saf insanlar gibi hemen bir durumdan diğerine geçebilirler. Hancı kadın -sanki demin öfkelenip kızı hırpalayan kendisi değilmiş gibi- sesini tatlılaştırarak:</p>

  <p class="p18">«Hadi Cosette, bebeğini alsana,» dedi.</p>

  <p class="p18">Cosette sonunda ininden çıkmaya cesaret etti.</p>

  <p class="p18">Bay Thenardier, sevecen bir sesle:</p>

  <p class="calibre6">«Cosette’ciğim, evladım,» dedi. «Bak, beyefendi, bebeği sana verdi. Artık o senin al ve kendisine teşekkür et.»</p>

  <p class="calibre6">Cosette bebeğe saygı dolu, inanmaz bakışlarla bakıyordu. Yüzü hâlâ gözyaşlarından parlıyordu ama gözleri ışıl ışıldı. Sabah güneşi gibi, sevincin pırıltıları bu gözleri aydınlatmıştı. Şimdi ona, «Küçük Kız, siz Fransa Kraliçesi oldunuz» deseler, bunca şaşırmazdı.</p>

  <p class="p18">Sanki bebeğe dokunacak olsa, yer yarılacak sanıyordu.</p>

  <p class="calibre6">Aslında bu tahminlerinde o kadar aldanıyor sayılmazdı. Yani en azından Thenardier’nin kendisini tekrar azarlayacağını ya da döveceğini sanıyordu.</p>

  <p class="calibre6">Yine de kendisini tutamadı, bebeğe bir kez daha beğeniyle baktı ve kadına yaklaşıp, ürke çekine sordu:</p>

  <p class="p18">«Alabilir miyim, efendim?»</p>

  <p class="calibre6">O sırada küçük kızın yüzünde okunan acı, korku ve sevinci ifade edecek kelime bulunamazdı.</p>

  <p class="p18">Kadın yumuşak bir sesle:</p>

  <p class="calibre6">«Bu da sorulur mu? Tabii ki alacaksın,» dedi. «Bey sana vermedi mi? O senin.»</p>

  <p class="p18">Cosette adama döndü:</p>

  <p class="p18">«Öyle mi efendim? Doğru mu? Prenses benim mi?»</p>

  <p class="calibre6">Yabancı adamın gözleri yaşarmıştı. Konuşsa ağlayacaktı. Bir baş hareketiyle Cosette’e bebeği alabileceğini söyledi.</p>

  <p class="p18">Sonra bebeğin o tozpembe elini kızın eline tutuşturdu.</p>

  <p class="calibre6">Cosette sanki «Prenses»in elinin dokunmasıyla eli yanacakmış gibi önce geri çekildi. Dilini çıkartıp önüne baktı. Sonra ansızın yabanıl bir hareketle bebeği kapıp bağrına bastı.</p>

  <p class="p18">«Onun adı ‘Catherine’ olacak,» dedi.</p>

  <p class="calibre6">Cosette’in pılı pırtıları bebeğin saten kurdelelerine ve pembe dantellerine karıştı.</p>

  <p class="p18">Küçük kız, hanımına sordu:</p>

  <p class="p18">«Efendim, onu bir sandalyeye oturtabilir miyim?»</p>

  <p class="p18">Bay Thenardier aynı sevecen sesle:</p>

  <p class="p18">«Elbette yavrum,» dedi. «İstediğin yere oturt.»</p>

  <p class="calibre6">Bu arada şaşkınlıktan küçük dillerini yutmuş gibi olan Eponine ve Azelma, hasetle Cosette’e baktılar.</p>

  <p class="calibre6">Cosette, Catherine’i bir sandalyeye oturttu ve onun önünde diz çöküp, ona beğeniyle baktı. Yabancı:</p>

  <p class="p18">«Haydi çocuğum oynasana,» dedi.</p>

  <p class="p18">Çocuk:</p>

  <p class="p18">«Oynuyorum efendim,» dedi.</p>

  <p class="calibre6">Şimdi, Cosette’e bir «Tanrı» gibi görünen bu yabancıdan Bayan Thenardier bütün varlığıyla nefret ediyordu. Fakat buna katlanmaya mecburdu. Her bakımdan kocasının buyruğunda olup, onu kendisine örnek alan, bu hain kadın, bu sahteliği de başardı; ama daha fazla katlanamayacaktı.</p>

  <p class="calibre6">Cosette’i gördükçe kini çoğalıyordu. Kendi kızlarını odalarına gönderdi ve yabancı adamdan Cosette’i de uyumaya yollama iznini istedi.</p>

  <p class="p39">Aynı zamanda kendisine hiç yakışmayan sevecen bir sesle:</p>

  <p class="p39">«Zavallı çocuk bugün epey yoruldu,» diyordu.</p>

  <p class="p39">Cosette, Catherine kucağında, kaldığı izbeye gitti.</p>

  <p class="p33">Bayan Thenardier kimi zaman, eşinin bulunduğu salonun diğer ucuna gidip, ona içini döküp rahatlamak isterdi. O’na şu yeni adamı çekiştirdi. Meteliği olmayan bir zavallı, dilenci kızına, bir piç kurusuna kırk franklık bebekler almasını, hiç sindirememişti. O bile kendi şirin kızlarına böyle bir bebek alamamıştı ve alamazdı. Bu adam kimin nesiydi, acaba bir tımarhane kaçkını mı?</p>

  <p class="p39">Eşi, anlatmaya çalıştı:</p>

  <p class="p33">«Sandığından daha basit. Sen kızın çalışıp didinmesinden, horlanmasından keyif alıyorsun, ama o, kızın oynamasını, sevinmesini istedi. Bunda hayret edecek ne var? Sanırım adam iyi, yumuşak yürekli biri. Müşteri parasını ödedikçe her şeyi yapmaya hak kazanır. Ahmağın teki ise, bu ikimizi de ilgilendirmez. İşte hepsi bu.»</p>

  <p class="p33">Thenardier karşı çıkılmasını istemeyen bir koca, çıkarlarına düşkün bir hancı gibi konuşmuştu.</p>

  <p class="p33">O yabancı ise; dirseği masaya dayalı, dalgınca düşünmeyi sürdürüyordu. Diğer müşterilerin hepsi; işportacı ve arabacılar ondan uzaklaşmış, ona korkuyla karışık bir beğeniyle bakıyorlardı. Bu sade görünümlü adam cebinden frankları rahatça çıkaran bu gizemli adam, paçavralar içindeki dilenci kızlarına kusursuz bebekleri satın alabildiğine göre, herhalde epey iyi yürekli ve de saygın biri olmalıydı. Fakat neden kendisi yalnızca peynir ekmekle yetinmişti.</p>

  <p class="p33">Böylece saatler geçti. Noel yortusunun gece yarısı duası çoktan bitmişti. Meyhane kapanmış, müşterilerin bazıları çekip gitmiş, bazıları da odalarına çekilmişlerdi. Hanın o genel salonu boşalmıştı. Ocaktaki ateş bile sönmeye başlamıştı. Yabancı hâlâ dirseği masaya dayalı, kara kara düşünmeyi sürdürüyordu.</p>

  <p class="p33">Thenardierler kabalık olmasın diye, bir süre yolcunun karşısında oturdular. Kilise saati sabahın ikisini vurduğunda, kadın esneyerek eşine:</p>

  <p class="p39">«Ben yatıyorum» dedi. «Sen nasıl istersen.»</p>

  <p class="p39">Thenardier çavuş olduğu o eski zamanları hatırlayıp bir köşeye</p>

  <p class="p1">çekildi. Mumunu yaktı ve <span class="t11">Le Courrier Français</span> adlı gazetesini cebinden çıkarıp okumaya başladı.</p>

  <p class="calibre6">Bir saat kadar da böyle geçti. Hancı, gazeteyi en azından üç kez ta baştan sona okumuştu, ama yolcu hâlâ yerinden kıpırdamıyordu.</p>

  <p class="calibre6">Nihayet Thenardier kıpırdadı, öksürdü, tükürdü, burnunu sildi; iskemlesini gıcırdattı. Yabancı yine hiçbir tepki göstermedi. Hancı «Acaba adam uyuyor mu?» diye düşündü. Fakat o uyumuyordu.</p>

  <p class="p18">Hancı başlığını çıkartıp, eline alarak adama yaklaştı:</p>

  <p class="p18">«Beyefendi dinlenmek istemezler mi?» diye sordu.</p>

  <p class="calibre6">«Yatmak istemez misiniz» diye sormak kaba olurdu. Ama dinlenmek kelimesi akla lüksü ve saygıyı getiriyordu. Kırk franklık bebekler satın alan bir müşteriye, saygı göstermek gerekirdi. Hem yatmak için kiralanan bir oda, yirmi metelik ederse, dinlenilen bir oda hiç yoksa yirmi frank ederdi.</p>

  <p class="p18">Yabancı, sanki rüyadan uyanır gibi silkindi:</p>

  <p class="calibre6">«Öyle ya, haklısınız,» dedi. «Şu ahırınız nerede?» diye sorduktan sonra çıkınını ve sopasını aldı.</p>

  <p class="p18">Hancı yaltaklanan bir gülüşle:</p>

  <p class="calibre6">«Ben size yol gösteririm, efendim,» diyerek, mumu alıp onun önüne düştü.</p>

  <p class="calibre6">Adamı yukarı kattaki bir odaya götürdü. Burası sahiden lüks bir odaydı. Gemi şeklinde, bir karyola, maun döşemeler ve kırmızı perdeler. Hanın hiçbir odasında bulunmayan bir lüks.</p>

  <p class="p18">Yolcu sordu:</p>

  <p class="p18">«Burası da ne?»</p>

  <p class="calibre6">«Bizim gerdek odamız, efendim,» diye sırıttı hancı. «Biz artık eşimle daha sıradan bir odada kalıyoruz. Burayı sizin gibi değerli müşterilerimize açarız. Bu da yılda ya iki, ya da üç kez olur.»</p>

  <p class="p18">Yabancı kederli bir gülüşle:</p>

  <p class="p18">«Ben ahırda da rahat ederdim,» dedi.</p>

  <p class="p18">Hancı bu sözleri duymazdan geldi.</p>

  <p class="calibre6">Pirinç bir şamdanda renkli, ince uzun mumlar yaktı. Ocakta keyifle bir ateş yanıyordu. Şöminenin üstündeki, cam bir yuvarlağın içinde gümüş telli bir gelin başlığı duruyordu.</p>

  <p class="p12">Yabancı tekrar sordu:</p>

  <p class="p12">«Bu ne?»</p>

  <p class="p12">Thenardier, sürekli o uysal, kibar sesiyle:</p>

  <p class="p13">«Efendim,» dedi, «Bu eşimin gelinlik takıları, bakın portakal çiçeklerine... Hatıra olarak saklıyoruz.»</p>

  <p class="p13">Yolcu hayretle bunlara baktı. Aşağıdaki o jandarma kılıklı cadı karının bir zamanlar masum bir gelin olabileceğine inanmak istemedi.</p>

  <p class="p13">Thenardier yalan atıyordu. Han çalıştırmak için evi kiraladığında odayı böyle dayalı döşeli satın almıştı. Bu gelin odasının kendilerine uğur ve saygınlık getireceğini düşünmüştü.</p>

  <p class="p13">Yolcu, başını çevirdiğinde hancının gitmiş olduğunu gördü. Hancı ertesi sabah adamı iyice sızdıracağını düşündüğünden, bu zengin müşteriyle, daha fazla içlidışlı olmak istememişti.</p>

  <p class="p13">Hancı yatak odasına girdiğinde henüz uyumamış olan kârısı, üzerine saldırdı.</p>

  <p class="p12">«Baksana, yarından erkeni yok Cosette’i kovuyorum!»</p>

  <p class="p12">Hancı dondurucu bir sesle:</p>

  <p class="p12">«Olur mu hiç?.. Amma da yaptın!» dedi.</p>

  <p class="p13">Başka bir şey konuşmadılar. Birkaç saniye sonra, mumlarını söndürüp yattılar.</p>

  <p class="p12">Yolcu, odanın bir köşesine sopasını ve çıkınını bırakmıştı.</p>

  <p class="p13">Hancı gittikten sonra, bir süre ocakbaşına oturup gözlerini alevlere çevirdi. Daha sonra ayakkabılarını çıkardı; mumlardan birini söndürdü, diğerini eline aldı ve sanki bir şey aranır gibi çevresine bakındı. Sessizce aşağıya indi. Merdiven altında, bir çocuğun uyurken soluk alışına andıran bir nefes sesi duydu. Bu arada, aşağı kata inmişti. Hemen merdiven altında bir yığın hırdavat arasında toz ve örümcek ağlarının ortasında bir döşek, yırtık pırtık bir şilte ve eski bir örtü bulunuyordu.</p>

  <p class="p12">Taşlar üzerindeki bu çarşafsız kötü yatakta, Cosette yatıyordu.</p>

  <p class="p13">Adam yaklaştı, ona merakla baktı. Kız üşümemek için soyunmamıştı. Aslında zavallı çocuk, gündüzün bile giyinik sayılmazdı ki. Bebeğini bağrına basmış, uyuyordu.</p>

  <p class="p12">Taşbebeğin o kocaman mavi gözleri karanlıkta parlıyordu. Arada bir derin derin göğüs geçiren Cosette, kıvranırcasına bebeğine sarılmıştı. Yatağının önünde, o tahta nalınlardan biri duruyordu.</p>

  <p class="calibre6">Cosette’in yattığı aralığa açılan bir kapı vardı. Bu kapıdan bakan adam epey geniş bir oda gördü. Odanın bir köşesinde, iki bembeyaz yatak görünüyordu. Eponine ve Azelma kalın battaniyelere sarılı, bu rahat yataklarda yatarlardı. Daha arkada, perdesiz hasır bir beşikte, bütün gece ağlayan o ufak oğlan uyuyordu.</p>

  <p class="calibre6">Yabancı adam bu oda kapısının Thenardierler’in odasına açıldığını gördü. Derken gözü ocağa takıldı. Ocakta ateş yanmamıştı. Fakat Noel geleneklerine uymak için, biri küçük, birisi biraz daha büyük, iki çocuk ayakkabısı vardı. Küçük kızlar Noel Baba’nın bacadan inmesini istediklerinden, patiklerini oraya bırakmışlardı.</p>

  <p class="calibre6">Adam eğilip baktı. Noel Baba, daha doğrusu kızların anneleri, orayı ziyaret etmişti. Her ayakkabının içinde pırıl pırıl bir yirmi meteliklik gümüş ışıldıyordu. Adam oradan uzaklaşıyordu ki, ansızın küller içinde şekilsiz bir şey çekti dikkatini ve üzerinde çamurların kuruduğu bir nalın gördü.</p>

  <p class="calibre6">Bu, Cosette’in takunyasıydı. Mutsuz olmalarına rağmen, yine de Tanrı’dan umut kesmeyen ve sürekli bir tansık bekleyen çocukların, o sarsılmaz güveniyle Cosette de o eski nalınını şömineye koymuştu.</p>

  <p class="calibre6">Adam eğildi ve yeleğinin ceplerini aranıp, Cosette’in nalınının içine, bir altın para koydu.</p>

  <p class="p18">Daha sonra geldiği gibi sessiz, kendi odasına çekildi.</p>

  <h2 class="calibre5" id="sigil_toc_id_103"><a class="calibre" id="ncx4077"></a><a class="calibre" id="a233"></a>9 THENARDİER’NİN HÜNERLERİ</h2>

  <p class="calibre6">Ertesi sabah, gün doğmadan, bir saat kadar önce, Bay Thenardier, mumu yakmış, masa başında yolcuya bir hesap pusulası düzenliyordu. Ona tam yirmi üç franklık bir hesap çıkarmıştı.</p>

  <p class="calibre6">Kadın, ayakta, onun üstüne doğru yan eğilmiş, eşini bakışlarıyla izliyordu. Tek kelime bile konuşmuyorlardı. Bir yanda derin bir düşünce, diğer yanda insan zekâsının bir olağanüstülüğünün do</p>

  <p class="p14">ğup gelişmesini izler gibi, adeta dinsel bir esrimeydi bu. Evde bir gürültü duyuluyordu: Tarlakuşu merdiveni süpürüyordu.</p>

  <p class="p13">On beş dakika kadar çalışmadan, birkaç yazıp bozmadan sonra Thenardier başyapıtını ortaya çıkardı:</p>

  <p class="p12">1 NUMARALI ODANIN HESAP PUSULASI</p>

  <p class="p12">Akşam yemeği 3 Frank</p>

  <p class="p12">Oda 10 Frank</p>

  <p class="p12">Mum 5 Frank</p>

  <p class="p12">Ateş 4 Frank</p>

  <p class="p12">Servisse 1 Frank</p>

  <p class="p12">Toplam 23 Frank</p>

  <p class="p12">«Service» kelimesi «servisse» diye yazılmıştı.</p>

  <p class="p13">Yanı başında ona omzunun üstünden bakan karısı, sevinçli bir hayretle:</p>

  <p class="p12">«Müthişsin, kocacığım,» dedi. «Yirmi üç frank ha?»</p>

  <p class="p12">«Elbette, bu az bile!»</p>

  <p class="p13">«Bay Thenardier, yerden göğe hakkın var, bu o parayı verir. Fakat biraz fazla yazmadın mı? Bana bile kabarık göründü; bakarsın sorun çıkarır.»</p>

  <p class="p13">Kadın, adamın sanki kızlarına nisbet yapmak ister gibi o kusursuz bebeği Cosette’e almasını asla affetmiyordu. Yolcuya da kin duyuyordu.</p>

  <p class="p12">Hancı omuzlarını kaldırdı:</p>

  <p class="p12">«Verir. Benim tam bin beş yüz franklık bir senedim var ya...»</p>

  <p class="p13">Adam şöminenin yanına gitti ve ellerini yeni yanan ateşe uzatıp derin bir düşünceye daldı, karısı öfkeli bir sesle:</p>

  <p class="p13">«Unutma, bugün Cossette’i kovuyorum,» dedi. «Bu canavara verilen o bebek, beni deli ediyor, inan. O mide bulandırıcı yaratığın bir gün daha evimde kalmasına izin veremem...»</p>

  <p class="p12">Eşi piposunu yaktı ve dişleri arasından:</p>

  <p class="p12">«Faturayı o ihtiyara götür,» dedi.</p>

  <p class="calibre6">Daha sonra çıktı. Dışarı yeni çıkmıştı ki, yolcu aşağıya indi. Thenardier adamın arkasından süzüldü; ama karısı görebiliyordu onu.</p>

  <p class="calibre6">Sarı ceketli adam çıkınını ve sopasını aldı. Bayan Thenardier sözüm ona işveli bir sesle:</p>

  <p class="calibre6">«Ne kadar da erkencisiniz,» dedi, «yoksa bizden ayrılacak mısınız, efendim?»</p>

  <p class="calibre6">Bu arada eşinin verdiği kâğıdı elinde döndürüp duruyordu. Yüzünde bir ürkeklik belirmişti. Bu kadar kılıksız ve fakir görünen bir adama böyle bir hesap getirilemezdi.</p>

  <p class="p18">Üzgün ve dalgın görünen yolcu yanıtladı:</p>

  <p class="calibre6">«Evet, hanımefendi gidiyorum. Aslında burada fazla işim yoktu. Geçerken uğramıştım.»</p>

  <p class="calibre6">Kadın bir şey söylemeden ona pusulayı verdi. Adam kâğıdı aldı, pek umursar görünmüyordu. Sanki farklı bir şey düşünüyordu. «Hanımefendi, şu Montfermeil köyünde işleriniz yolunda mı?» Adamdan farklı bir tepki bekleyen kadın, şaşkındı:</p>

  <p class="calibre6">«Eh, idare eder,» dedi. Daha sonra kederli bir sesle yakındı: «Ah efendim, bilseniz her şey o kadar pahalı ki. Bizim buralarda zengin müşteriye pek rastlanmaz. Sizin gibi bonkör ve paralı müşteriler ne gezer? Masraflarımız da o kadar ağır ki. Ah bilseniz şu küçük kız bize ne kadar pahalıya geliyor?»</p>

  <p class="p18">«Hangi küçük kız?»</p>

  <p class="calibre6">«Şu Cosette. Buralarda köylüler onu ‘Tarlakuşu’ diye çağırırlar. Ah şu köylüler ad takmayı hiç de bilmezler. Kıza yarasa demek daha doğru, kız tarlakuşuna değil, yarasaya benziyor. Ah efendim bizim gibi yoksul kişiler kim, iyilik yapmak kim. Fazla bir kârımız yok. Hem şu vergiler de, canımızı alıyor. Siz herhalde devletin bizden nasıl haraç aldığını bilirsiniz. Sonra bizim kendi çocuklarımız var, bir başkasının kızını doyurmak bize mi kaldı?»</p>

  <p class="calibre6">Adam hiç önemsemez gibi konuşmaya başladı. Fakat dikkatli biri onun sesindeki coşku titreşimlerini sezebilirdi:</p>

  <p class="p18">«Onu başınızdan alsam, ne düşünürsünüz?»</p>

  <p class="p18">«Kimi, şu lanet Cosette’i mi?»</p>

  <p class="p18">«Evet, ondan söz ediyorduk ya!..»</p>

  <p class="p18">Hancı kadının kemikli yüzünde tiksinç bir gülüş belirdi:</p>

  <p class="calibre6">«Tanrı sizden razı olsun. Alın götürün onu, şımartın. Onu gönlünüzce giydirip kuşatın, yeter ki başımdan alın da... Hayat boyu size dua ederim.»</p>

  <p class="p18">«Tamam.»</p>

  <p class="p18">«Ciddisiniz, götüreceksiniz onu?»</p>

  <p class="p18">«Evet.»</p>

  <p class="p18">«Hemen, şimdi mi?»</p>

  <p class="p18">«Şimdi, kızı getirin.»</p>

  <p class="p18">Hancı kadın seslendi:</p>

  <p class="p18">«Cosette!»</p>

  <p class="p18">«Bu arada ben size borcumu vereyim. Ne kadar ödeyeceğim?»</p>

  <p class="p18">Sonra elindeki faturaya baktı ve şaşkınca irkildi:</p>

  <p class="p18">«Yirmi üç frank ha?»</p>

  <p class="p18">Kadına dik dik bakarak tekrar sordu:</p>

  <p class="p18">«Yirmi üç frank mı istiyorsunuz?»</p>

  <p class="p18">«Evet efendim, tam yirmi üç frank.»</p>

  <p class="p18">Yabancı adam beş tane banknotu masanın üstüne bıraktı.</p>

  <p class="p18">Tam o sırada, Thenardier göründü.</p>

  <p class="p18">«Bir sorun var,» dedi. «Beyefendinin hesabı yirmi altı metelik.»</p>

  <p class="p18">Kadın şaşkındı:</p>

  <p class="p18">«Ne yirmi altı metelik mi?» diye mırıldandı.</p>

  <p class="p18">Thenardier dondurucu bir sesle:</p>

  <p class="calibre6">«Oda yirmi metelik, yemek de altı metelik. Cosette işine gelince bunun için benim beyefendiyle biraz konuşmam gerek. Bizi yalnız bırak, karıcığım.»</p>

  <p class="calibre6">Hancı kadın kocasının bir voli vurmak üzere olduğunu hemen anladı, tek kelime etmeden, çekip gitti.</p>

  <p class="calibre6">Yalnız kaldıklarında Thenardier, yolcuya bir sandalye gösterdi, onu oturttu; kendisi ayakta kaldı. Derken, yüzünde epey içten ve babacan bir ifade belirmişti.</p>

  <p class="calibre6">«Ah efendim, doğrusunu isterseniz ben bu küçük kızı çok severim. Şu franklarınızı geri alın. Paradan bana ne? Ben kızdan ayrılmak istemiyorum,» dedi.</p>

  <p class="p18">Yabancı sordu:</p>

  <p class="p18">«Kimden?»</p>

  <p class="calibre6">«Kimden olacak şu bizim küçük Cosette’imizden. Size yemin ederim ki, ondan ayrılmaya bir türlü içim almıyor. Yıllardır, birlikte yaşaya yaşaya ona bağlandım. Çocuğu epey özleyeceğim, onu bebekken bize bırakmıştı annesi. Evet aslında, o bize pahalıya geliyor, eşimi çok üzüyor, dik başlı ve inatçıdır, üstelik yalan da uydurur; fakat olsun. İnanın efendim, ona hastalığında dört yüz franktan fazla doktor ve ilaç parası verdim. Fakat işte, insan iyilik yapmak ister. Biçarenin bizden başka kimsesi yok ki. Ben böyleyim işte, akıllıca düşünemem, kalbimin sesini dinlerim. Eşime gelince hemen parlar, fakat o da aslında sever küçük kızı. O kendi kızımız gibidir. Onun sesi içimizi açar.»</p>

  <p class="calibre6">Yabancı ona dik dik bakmayı sürdürüyordu, hancı, devam etti:</p>

  <p class="calibre6">«Bağışlayın efendim, ama insan yavrusunu böyle ilk gördüğüne vermez. Haklı değil miyim? Aslında siz çok merhametli, iyi bir insana benziyorsunuz. Hem zenginsiniz de galiba. Kızın sizinle mutlu olacağını bilsem, haydi onun için bir özveride bulunayım, fakat işte onu yerini yurdunu bilmek, ara sıra onu ziyaret etmek isterim. Bilmem, anlatabildim mi? Ben daha sizin adınızı bile bilmiyorum ki... Bizim 'Tarlakuşumuzu’ götürüyorsunuz, en azından kimliğinizi görsem.»</p>

  <p class="p18">Yabancı, onu ta iliklerine kadar ürperten zehir gibi bir sesle:</p>

  <p class="calibre6">«Beni dinleyin Bay Thenardier,» dedi. «Paris’ten birkaç kilometre öteye gitmek için, kimliğe ne gerek var? Cosette’i alıp götürürsem, götürürüm hepsi bu. Size ne adımı söylerim, ne de adresimi. Aslında niyetim onu, sizden tamamen çekip almak, bu kötü hayattan kurtarmak. İşinize gelir mi? Evet mi? Hayır mı?»</p>

  <p class="calibre6">Hancı, karşısındakinin karakter sahibi, biri olduğunu anlamıştı. Aslında bir gece öncesinden onu iyice incelemişti. Onun ciddi biri olduğu belliydi. Aynı zamanda Cosette’in babası da olamazdı, fakat bilinmez, belki kızın dedesi olabilirdi. Peki, o zaman adam niye adını ve kızın yakını olduğunu söylemiyordu?</p>

  <p class="calibre6">Cosette’in üzerinde kanuni hakkı olmadığına göre, kim olabilirdi, bu yabancı? Bu sırada hancı, artık uzlaşma vaktinin geldiğini anladı. Sanki bir kumar masasında oturur gibi, birden elini açıp kartlarını gösterdi:</p>

  <p class="p18">«Bayım, şu anda bin beş yüz franka çok acil ihtiyacım var!»</p>

  <p class="calibre6">Yabancı ceketinin cebinden aşınmış bir deri cüzdan çıkardı ve içinden aldığı üç banknotu, masaya bıraktı. Daha sonra yumruğunu masaya koyup emir verdi:</p>

  <p class="p18">«Cosette gelsin!»</p>

  <p class="p18">Bu arada Cosette ne yapıyordu acaba?</p>

  <p class="calibre6">Küçük kız, uyanır uyanmaz, ilk işi yanındaki bebeği beğeniyle izlemek olmuş, sonra, ocakbaşına koşmuş ve o kırık nalındaki ışıl ışıl altına şaşkınca bakmıştı. O altın nedir bilmezdi. Hiç görmemişti ki. Cosette’in gözleri kamaştı, demek artık yazgısı değişiyordu.</p>

  <p class="calibre6">Bütün bu kusursuz armağanlardan çok korkmuştu. Yine de inanamıyordu. O güzel bebek, onu büyülemişti, altın paradan önce korkmuştu fakat sonra bunun da çok hoş bir hediye olduğunu anlamakta gecikmedi. Aslında o yabancıya güveniyordu, ondan korkmuyordu. Onu o karanlıklarda yanı başında gördüğü an bile korkmamıştı. Gece, sabaha dek rüyalarında sürekli onu görmüş, onunla uğraşmıştı. Hırpani kılıklı, kederli yüzlü, fakat aslında çok varlıklı olan o iyi kalpli adamı. Ormandan çıkarken onunla karşılaştığı andan başlayarak, bütün hayatı değişmişti. Küçük kız, beş, altı yıldır, kendisini bildiğinden beri sürekli korku ve işkencelerle yaşamış, her an sinip, korkmuştu. Bir kanat altına sığınmak, bir ananın gölgesinde barınmak nedir bilmemişti. Yoksulluk ve sefaletin o dondurucu rüzgârında hep titremişti. Ruhu da bedeni gibi üşümüştü. Oysa, artık her şey değişmişti, içi ısınmış gibiydi. Bayan Thenardier’den bile eskisi gibi korkmuyordu artık. Tek başına değildi ki, bir koruyucusu vardı yanı başında, bir iyilik meleği...</p>

  <p class="calibre6">Altını önlüğünün o delik cebine attı, gündelik işlerine başladı fakat o cebindeki altını düşündükçe, aklı başka şeylere kayıyordu. Merdivenleri düşünürken, arada bir durup cebindeki altını eline alarak bu yıldız gibi parlayan parayı izlemeye başlıyordu. Bu arada dilini çıkarmayı da unutmuyordu.</p>

  <p class="p41">Yine böyle tatlı düşlere daldığı bir sıra, Bayan Thenardier’in yanına yaklaştığını gördü. Fakat inanılmaz şey, kadın bu kez kendisine ne bir tokat atmıştı, ne de bir tekme. Aksine kendisinden ilk kez duyduğu sevecen bir sesle:</p>

  <p class="p40">«Cosette,» dedi, «Cosette hemen gel.»</p>

  <p class="p41">Bir an sonra, Cosette, o basık tavanlı meyhane salonuna girdi.</p>

  <p class="p41">Yabancı, ona getirmiş olduğu çıkından, kalın yünlüden bir elbise, bir iç eteği, bir boyun atkısı, bir kalın hırka, yün çoraplar, sağlam ayakkabılar uzattı. Bütün bunlar sekiz yaşındaki kıza göre alınmıştı. Hepsi de siyahtı. Yas rengi. Yabancı:</p>

  <p class="p40">«Yavrum, bunları al ve hemen giy. Acele et, gidiyoruz,» dedi.</p>

  <p class="p41">Henüz ortalık ışırken Monttermeil köylüleri, pencerelerini yeni güne açtıklarında, döküntü kılıklı bir adamın siyahlar giymiş küçük bir kızla el ele Paris yolunda yürüdüklerini gördüler. Küçük kızın kucağında, neredeyse kendi boyunda güzel bir bebek vardı.</p>

  <p class="p40">Bunlar bizim tanıdığımız o yabancı yolcuyla Cosette idiler.</p>

  <p class="p41">Adamı oralarda hiç kimse tanımıyordu. Pılı pırtısını handa bırakan Cosette’i ise çok kişi bu şık kılıkta tanımadı.</p>

  <p class="p41">Cosette gidiyordu. Fakat kiminle. Bilmiyordu? Tek bildiği artık o lanet Thenardierler’in hanını arkada bıraktığıydı. Kimse kendisine «güle güle» dememişti. O da handa kimseyle vedalaşmamıştı. Bu evden içi öfkeyle dolu çıkıyordu. Oradakiler de, kendisine kin duyuyorlardı.</p>

  <p class="p41">Cosette kendisine azap çektirilen bu evden uzaklaşırken, koruyucusunun eline daha sıkı yapıştı. Gözlerini kocaman açarak, ona minnetle baktı.</p>

  <p class="p41">Altınını yeni önlüğünün cebine koymuştu, delik olmayan bu cepten onu düşürme ihtimali yoktu. Kimi zaman bebeğine, kimi zaman altınına göz atıyordu. Yıllardır ilk kez giyecekleri sağlamdı, üşümüyordu. Yepyeni giysilerinin içinde gururla yürürken, kendisini götüren bu iyi kalpli adama içinden dualar etti. Birden kendisini Tanrı’ya ve cennete yaklaşmış gibi mutlu buldu.</p>

  <h2 class="calibre5" id="sigil_toc_id_104"><a class="calibre" id="ncx4167"></a><a class="calibre" id="a234"></a>10 AZ TAMAH ÇOK ZARAR GETİRİR</h2>

  <p class="calibre6">Madam Thenardier, her zamanki gibi kocasının emirlerine uymuştu. Yolcu ve Cosette çekip gittikten sonra, hancı karısını bir kenara çekip ona adamdan kopardığı o banknotları gösterdi.</p>

  <p class="p18">Kadın küçümseyerek:</p>

  <p class="p18">«Hepsi bu mu?» diye söylendi.</p>

  <p class="calibre6">Evlendiklerinden beri, ilk kez kocasının bir davranışını beğenmiyordu. Onu ayıplarcasına konuşmuştu. Bu sözü etkisini hemen gösterdi.</p>

  <p class="p18">Adam:</p>

  <p class="calibre6">«Aslında haklısın,» dedi. «Şu aptalı daha sağlam yolabilirdim, ver şu şapkamı bakalım.»</p>

  <p class="calibre6">Paraları cebine atıp, telaşla çıktı. Fakat yolunu bilmediği için, şaşırıp sağa saptı, sonra komşulardan öğrendikleriyle «Tarlaku- şu»nun ve koruyucusunun izlerine rastladı. Bu arada aklında planlar kuruyordu.</p>

  <p class="calibre6">«Aslında epey sersemce davrandım. Bunak parababası. Kendisinden ne istesem derhal veriyor. Bin beş yüz değil, on beş bin frank istesem bile, hemen verirdi. Aman çabucak ona yetişeyim.»</p>

  <p class="calibre6">Sonra ansızın kafasında bir ışık yandı. Adamın gelmeden önce kız için hazırladığı o yas giysileri, hancının içini bulandırmıştı. Demek adam, Cosette’i orada bulacağını bilerek gelmişti.</p>

  <p class="calibre6">İşin içinde bir bityeniği vardı. İnsan böyle bir hazırlığı umursamadan yapamazdı. Köylünün birinin tarif ettiği yolda ilerlerken, aklından sürekli şunları geçiriyordu: «Şu sarılı adam, anasının gözü. Şu bunak sarılı adam bir parababası olmalı. Ben de ahmağın biriyim. Adam önce bir frank verdi, daha sonra gözünü kırpmadan beş frank derken elli frank ve en nihayet bin beş yüz frank. Hiç karşı çıkmadı. Tam sızdırılacak biri. Gidip ondan, on bin frank isteyeyim, sesini çıkarmadan verir. Aman yetişeyim onlara!»</p>

  <p class="calibre6">Montfermeil’den çıkınca Livry’ye ulaşan sapakta yürürken, uzaklara yayılan o yayla iyice görünür. Oraya varan hancı, yolcuyla kızı göreceğine emin, bekledi. Elini gözlerine siperleyip ötelere baktı. Hiçbir şey göremedi. Yoldan geçenlere sordu. Tarlasından dönen bir çiftçi kendisine ihtiyar bir adamla küçük bir kızın ormanlara doğru gittiklerini söyledi. Demek onlar Gagny ormanlarının yoluna vurmuşlardı. Thenardier de hemen o yöne seyirtti.</p>

  <p class="p26">Ne de olsa Cosette hızlı yürüyemeyeceğinden onlara kesinlikle yetişirdi. Bir ara tüfeğini yanına almadığına pişman oldu. Adamın gözünü korkutabilirdi.</p>

  <p class="p26">Şu Thenardier aslında epey enteresan bir adamdı. Yaşadığımız sürece kaç kez, onun gibi iki ruhlu insanlara rastladık. Bunlar bir ortaya çıkar, sonra ansızın yok oluverirler. Şans yüzüne gülse, bu alçak adam belki namuslu bir tüccar, hayırsever bir hancı, zararsız bir insan olabilirdi.</p>

  <p class="p26">Fakat bilinmeyen nedenler yüzünden, ruhu allak bullak olmuş ve benliğinin en içlerinde uyuyan o kötü, o günahkâr tarafları canlanmıştı...</p>

  <p class="p26">Bu arada göllerden geçip, koruları aştıktan sonra, Chelles Manastırı civarındaki o kaynaktan da geçtikten sonra, çıktığı tepede ta uzaklardan iki gölge görür gibi oldu. Bunlar aradığı yolculardı.</p>

  <p class="p26">Thenardier onların oturmuş olduklarını gördü, mola vermişlerdi. Bir ağacın altındaydı. Cosette bebeğini dizlerine yatırmıştı.</p>

  <p class="p26">Thenardier koşmaya başladı. Birden onların bulunduğu çalılar arasından çıkarak karşılarına dikildi. Soluk soluğaydı, şapkasını çıkartıp eline aldı:</p>

  <p class="p26">«Bağışlayın efendim,» dedi, «size paranızı geri vermeye geldim.»</p>

  <p class="p26">Bu sözleri söyleyip, o beş yüzer franklık üç banknotu uzattı. Adam sordu:</p>

  <p class="p18">«Bu da nesi?»</p>

  <p class="p18">Thenardier saygılı bir sesle:</p>

  <p class="p18">«Cosette’i almaya geldim efendim,» dedi.</p>

  <p class="p26">Küçük kız titredi, içgüdüsel bir hareketle koruyucusuna sokuldu. ihtiyar adam sözcükleri vurgulayarak sordu:</p>

  <p class="p18">«Yanlış mı duydum, Cosette’i almaya mı geldiniz?»</p>

  <p class="p26">«Evet efendim, onu geri götüreceğim. Bakın, siz gittikten sonra biraz daha düşündüm, onu size vermeye hakkım yok benim. Ben</p>

  <p class="p28">namuslu bir esnafım. Annesiyle bir anlaşma yapmıştık, kız benim değil ki. Annesi onu bana emanet etti, Cosette’i annesinden başkasına veremem. Kadından imzalı bir kâğıt getirmediğiniz sürece, onu benden alamazsınız.»</p>

  <p class="p13">Yolcu sesini çıkarmadan, elini cebine attı. Thenardier şaşkınca ona bakıyordu. Adam cebinden cüzdanını çıkardı. Hancının içi ısındı: «Oh oh bunak, yine sökülecek paraları,» diye düşündü.</p>

  <p class="p13">Gelgelelim, yolcu aniden yalnız olup olmadıklarını anlamak istercesine, etrafına bir göz attı. Derken Thenardier’nin umduğu paraların yerine ikiye katlanmış bir kâğıdı hancıya verdi:</p>

  <p class="p12">«Haklısınız, işte imzalı belge.»</p>

  <p class="p12">Thenardier şunları okudu:</p>

  <p class="p12"><span class="t11">Bay Thenardier,</span></p>

  <p class="p13"><span class="t11">Bu pusulay</span><span class="t11">ı</span> <span class="t11">getiren ki</span><span class="t11">ş</span><span class="t11">iye lütfen Cosette’i teslim edin. Kimi har</span><span class="t11">camalar</span><span class="t11">ı</span><span class="t11">n</span><span class="t11">ı</span><span class="t11">z kar</span><span class="t11">ş</span><span class="t11">ı</span><span class="t11">lanacak. Sizi selamlar</span><span class="t11">ı</span><span class="t11">m.</span></p>

  <p class="p12"><span class="t11">Fantine.</span></p>

  <p class="p29">Montreuil-sur-Mer. 25 Mart 1823.</p>

  <p class="p12">Yabancı sordu:</p>

  <p class="p12">«İmzayı tanıdınız mı?»</p>

  <p class="p13">Evet, bu Fantine’in imzasıydı. Adam bunu inkâr edemedi. Aslında görünce tanımıştı. Buna verecek yanıt bulamadı. Bu arada, içi ezildi. Hem yenik düşmüş, hem de paraları vermişti.</p>

  <p class="p13">Thenardier oyunun kurallarına boyun eğmek zorunda kaldığını anlamıştı, zoraki bir gülümseyişle:</p>

  <p class="p13">«Bilmem, imza taklit edilmiş gibime geldi, fakat ne yapalım, dediğiniz gibi olsun.»</p>

  <p class="p13">Daha sonra kederin verdiği cesaretle son bir denemede bulunmak için:</p>

  <p class="p13">«Mademki kadının yolladığı kişi sizsiniz, bir sözüm yok. Ama en azından çeşitli masraflar için fazladan bir şeyler bırakın.»</p>

  <p class="p13">Yabancı adamın tepesi attı, sırtını dikleştirdi ve gözlerini hancıya çevirip çıkıştı:</p>

  <p class="p13">«Buraya baksanıza! Ocak ayında çocuğun annesinin size yüz yirmi frank borcu vardı. Şubatta siz buna karşılık, beş yüz franklık bir hesap pusulası gönderdiniz. Şubat sonunda üç yüz yirmi frank borcu vardı. Şubatta siz buna karşılık, beş yüz franklık bir hesap pusulası gönderdiniz. Şubat sonunda üç yüz frank ve Mart ayında yine üç yüz frank. O zamandan beri, tam dokuz ay geçti. Ayda on beş franktan sadece yüz otuz beş frank eder. Yüz frank da fazladan aldınız. Size yalnızca otuz beş franklık bir borcum kalmıştı, karşılığında tam bin beş yüz frank ödedim, hâlâ gözünüz doymadı mı?»</p>

  <p class="p13">Thenardier kapana kıstırılan bir kurdun duygularına kapıldı. Son kez gayret etmeyi denedi:</p>

  <p class="p13">«Adını bilmediğim bay, ya bin frank daha verirsin ya da kızı alırım, inan.»</p>

  <p class="p12">Yabancı sakince:</p>

  <p class="p12">«Benimle gel Cosette,» dedi.</p>

  <p class="p13">Sol elini kıza uzattı ve ağacın altına bıraktığı sopasını sağ eline aldı. Thenardier aslında tabansız biriydi. O tenha dağ başında böyle görkemli bir adamla baş edemeyeceğini anlamıştı. Yolcularımız ormana yürüyedursunlar, o, orada öylece kalakaldı.</p>

  <p class="p13">Onlar uzaklaşırken hancı güçlü ve yapılı adamın enli omuzlarına bakakalmıştı. Belki bir süre arkalarından gidebilirdi ve bunu denedi.</p>

  <p class="p12">Bu arada tüfeğini almadığı için kendi kendisine sövüyordu.</p>

  <p class="p13">Yabancı başını çevirip, hancının arkalarından geldiğini görünce ona, o kadar korkutan gözlerle baktı ki, alçak herif çark etmekten başka yol bulamadı.</p>

  <h2 class="calibre5" id="sigil_toc_id_105"><a class="calibre" id="ncx4219"></a><a class="calibre" id="a235"></a>11 9430 NUMARA TEKRAR GÖRÜNÜYOR VE COSETTE PİYANGO KAZANIYOR</h2>

  <p class="p12">Jean Valjean hayattaydı.</p>

  <p class="p13">Denize düştüğünde, daha doğrusu kurtulmak için kendisini denize attığında, ayaklarındaki prangayı kestiğini unutmadık. Su altında bir süre görünmeden yüzerek, bir geminin sakladığı bir kurtarma sandalına kimseye görünmeden binip, branda bezlerinin altına saklandı. Oysa okurumuzun hatırlayacağı gibi kurtarma ekibi, onu denizde aramıştı. Karanlık çöktüğü zaman, çok iyi yüzen Jean Valjean, tekrar suya atlamış ve Balaguier civarında karaya ayak basmıştı. Orada, yanında para olduğu için, kendisine kuru giyecekler satın aldı ve yollara düştü. Niyeti Paris’e gitmekti. Büyük şehirlerde saklanmak daha kolaydı. Fakat bu yolculuk tam iki ay aldı. Önce Pradeaux’da biraz dinlendi, daha sonra Briançon çevresinden geçti, sonra Alp Dağlarının köylerinde bir zaman kaldı. Sonra Paris’e vardı, kendisini demin Montfermeil’de görüp tanımıştık.</p>

  <p class="p13">Paris’e gelir gelmez, ilk işi sekiz yaşlarında bir küçük kız için matem giysileri satın almak oldu. Bunu da yaptıktan sonra Montfermeil yoluna vurdu. Daha önce de Paris’in varoşlarından birinde bir oda kiralamıştı.</p>

  <p class="p13">Okurlarımızın hatırlayacakları gibi, birkaç kez onun oralarda gizli gizli dolaştığı görülmüştü... Boulatruelle Baba’nın gördüğü o gizemli yabancı Jean Valjean’dan başkası değildi.</p>

  <p class="p13">Fakat artık Jean Valjean tamamen unutulacaktı. Üstelik artık polis onu öldü sanıyordu. Toulon limanında yapılan bütün aramalara karşın onu bulamamışlardı. Böyle riskli bir düşüşten kurtulacağını kimse düşünemezdi. Bir ara dostumuz Valjean, gazetelerden birinde kendi ölüm haberini okudu, bu da onun içini ferahlattı.</p>

  <p class="p13">Cosette’i cellatlarından kurtardığı o günün akşamı, Jean Valjean, Paris’e gidiyordu. Çocuğun elinden tutarak beraberce Monceaux kapısından şehre girdiler. Orada bir arabaya binip Hastane Alanında indiler. Arabacının parasını verdikten sonra yine kızı elinden tutup, o koyu karanlık gecede Hastane Caddesine yürüdüler.</p>

  <p class="p13">Gün Cosette için epey renkli ve şenlikli geçmişti. Ormanlarda, çitler ardında ekmek ve sucuk yemişler, tenha meyhanelerde elma şarabı içmişlerdi. Arada bir arabaya atlamış, daha sonra yürüyerek gitmişlerdi. Aslında kızın sesi sedası çıkmamıştı, fakat yine de yorulmuştu ve Jean Valjean onun ayağını sürdüğünü anladı. Sonra kızı sırtına aldı. Cosette elinden bebeğini bırakmadan o iyi koruyucusunun sırtına sarıldı ve başını onun boynuna dayayıp rahat bir uykuya daldı.</p>

  <p class="p1"><br /></p>
</body>
</html>
