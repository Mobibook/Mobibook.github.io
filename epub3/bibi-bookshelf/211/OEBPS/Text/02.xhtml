<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>21</h1>

  <p>Kitty bütün öğleden sonrayı Charlie’nin Walter hakkında söylediklerini düşünerek geçirdi. O akşam dışarıda yemek yiyeceklerdi, Walter Kulüp’ten geldiğinde Kitty üstünü değiştiriyordu. Walter odanın kapısını çaldı.</p>

  <p>“Gel.”</p>

  <p>Kapı açılmadı.</p>

  <p>“Ben doğruca giyinmeye gidiyorum. Hazırlanman ne kadar sürer?”</p>

  <p>“On dakika.”</p>

  <p>Walter başka bir şey demeden odasına gitti. Ses tonu tıpkı bir önceki geceki gibi yapmacıktı. Kitty artık iyice kendinden emin olmuştu. Walter’dan önce hazırlandı. O aşağı indiğinde, Kitty arabada oturuyordu.</p>

  <p>“Seni beklettim ne yazık ki,” dedi.</p>

  <p>“Üstesinden gelebilirim,” dedi Kitty ve bunu söylerken gülümsemeyi becerebildi. Arabayla yokuş aşağı inerlerken birkaç yorumda bulundu, ama Walter hep kısa cevaplar verdi. Kitty omuzlarını silkti, biraz sabırsızlanıyordu. Walter surat asmak istiyorsa, asabilirdi, Kitty’nin umurunda değildi. Yolun sonuna kadar hiç konuşmadılar. Büyük bir yemekli davetti. Etraf insan kaynıyordu ve bir sürü yemek vardı. Kitty neşeli bir tavırla iki yanındaki konuklarla sohbet ederken, bir yandan da Walter’ı izliyordu. Walter’ın yüzü kireç gibi olmuş ve incelmişti.</p>

  <p>“Kocan biraz bitkin görünüyor. Sıcak havadan etkilenmediğini sanıyordum. Çok mu çalışıyor?”</p>

  <p>“O her zaman çok çalışır.”</p>

  <p>“Sen de yakında gidiyorsun galiba?”</p>

  <p>“Ah, evet, geçen seneki gibi Japonya’ya gideceğim sanırım,” dedi. “Doktor sağlığımın bozulmasını istemiyorsam sıcaktan uzak durmam gerektiğini söylüyor.”  </p>

  <p>Walter, dışarıda yemek yedikleri zamanlarda arada bir Kitty’ye bakıp gülümserdi, fakat bu sefer bir kere bile gülümsememişti. Ona hiç bakmıyordu. Kitty, Walter’ın arabaya binerken de bakışlarını kaçırdığını fark etmişti. Her zamanki kibarlığıyla, Kitty’nin arabadan inmesi için elini uzattığında da aynı şeyi yapmıştı. Şimdi, iki yanında duran kadınlarla konuşuyordu. Gülümsemiyor, sabit gözlerle onlara bakıyordu; o solgun suratında gözleri gerçekten kocaman ve kapkara görünüyordu. Yüzünde donuk ve haşin bir ifade vardı.</p>

  <p>“Onunla ahbaplık etmek keyifli olmalı,” diye düşündü Kitty, alaycı bir tavırla.</p>

  <p>Bu talihsiz hanımların Walter’ın bir maskeyi andıran nemrut suratıyla sohbet etmeye çalışmaları, Kitty’nin bir nebze dahi ilgisini çekmemişti.</p>

  <p>Walter tabii ki biliyordu; buna hiç şüphe yoktu ve ayrıca Kitty’ye karşı çok öfkeliydi. Neden hiçbir şey söylememişti ki? Gerçekten kızgın ve kırgın olmasına rağmen, Kitty’yi çok seviyor ve onu terk edeceğinden korkuyor muydu? Bu düşünce Kitty’nin onu biraz hor görmesine sebep oldu, ama hoşgörüyü elden bırakmadan. Ne de olsa Walter onun kocasıydı, Kitty’ye yemek ve kalacak yer sağlıyordu; kendisine müdahale etmediği ve karışmadığı sürece, Kitty ona gayet iyi davranacaktı. Diğer taraftan, Walter’ın bu sessizliği sadece korkunç derecedeki utangaçlığından da kaynaklanıyor olabilirdi. Charlie haklıydı, rezalet çıkmamasını herkesten çok Walter isterdi. Mecbur kalmadığı sürece asla bir konuşma yapmazdı. Bir keresinde Kitty’ye bilirkişi olarak mahkemeye çağrıldığında, önceki hafta neredeyse hiç uyuyamadığından bahsetmişti. Utangaçlığı hastalık derecesindeydi.</p>

  <p>Bir şey daha vardı: Erkekler görünüşe çok önem verirlerdi, kimse ne olduğunu bilmediği sürece, Walter da durumu görmezden gelmekten memnun olabilirdi. Ayrıca Charlie, Walter’ın ekmeğini nereden kazanacağını bildiğini de ileri sürerken haklı olabilir mi, diye düşündü. Sömürgede en sevilen adam Charlie’ydi ve çok yakında sömürge bakanı olacaktı. Walter’a epey yararı dokunabilirdi; öte yandan, Charlie’yi kızdırmak Walter’ı nahoş bir duruma düşürebilirdi. Sevgilisinin gücünü ve kararlılığını düşününce, Kitty’nin yüreği sevinçle doldu. Onun güçlü kollarındayken, kendisini çok savunmasız hissediyordu. Erkekler garipti: Walter’ın böyle adice davranabileceği Kitty’nin hiç aklına gelmezdi, ama yine de hiç belli olmazdı, ciddi duruşu belki de sadece rezil ve düzenbaz kişiliğini gizlemek için taktığı bir maskeydi. Düşündükçe, Charlie’ye daha da çok hak veriyordu. Kocasına bir kez daha hızlıca göz attı. Bu bakışta müsamahadan eser yoktu.</p>

  <p>O sırada, iki yanındaki kadınlar komşularıyla konuşmaya başlayınca, Walter yalnız kaldı. Sabit gözlerle, öylece önüne bakıyordu. Etrafının farkında değildi, gözleri ölümcül bir hüzünle kaplıydı. Kitty, derinden sarsıldı.</p>

  <h1 id="sigil_toc_id_20">22</h1>

  <p>Kitty, ertesi gün öğle yemeğinden sonra uzanmış, uyukluyordu. Kapının çalınmasıyla uyandı.</p>

  <p>“Kim o?” diye sinirli bir şekilde bağırdı.</p>

  <p>O saatte rahatsız edilmeye alışık değildi.</p>

  <p>“Benim.”</p>

  <p>Kocasının sesini hemen tanıyıp, hızlıca kalktı.</p>

  <p>“Gel.”</p>

  <p>Walter odaya girerken “Uyandırdım mı seni?” diye sordu.</p>

  <p>“Aslına bakarsan evet,” dedi doğal bir ses tonuyla. Son iki günde Walter ile böyle konuşmaya alışmıştı.</p>

  <p>“Yandaki odaya gelir misin? Seninle biraz konuşmak istiyorum.”</p>

  <p>Kitty’nin kalbi kaburgalarından çıkacak gibi oldu.</p>

  <p>“Sabahlığımı giyip geliyorum.”</p>

  <p>Walter odadan çıktı. Kitty ayaklarına terliklerini geçirip, kimonosuna sarındı. Aynaya baktı; çok solgun görünüyordu, biraz allık sürdü. Bir anlığına kapıda durup, yapacağı görüşme için cesaretini topladı ve hiç bozuntuya vermeden Walter’ın yanına gitti.</p>

  <p>“Bu saatte laboratuvardan kaçmayı nasıl başardın?” diye sordu. “Genelde bu saatte seni pek görmüyorum.”</p>

  <p>“Oturmayacak mısın?”</p>

  <p>Walter, Kitty’ye bakmıyordu. Usulca konuşuyordu. Kitty onun isteğine memnuniyetle uyarak oturdu. Hafiften dizleri titriyordu. Neşeli bir ses tonuyla konuşacak gücü olmadığından sustu. Walter da oturdu ve bir sigara yaktı. Bakışları huzursuzca odanın dört bir yanında dolaşıyordu. Konuşmaya başlamakta zorlanıyor gibiydi.</p>

  <p>Sonra aniden Kitty’ye baktı. Uzun zamandır ondan gözlerini kaçırdığı için bu doğrudan sabit bakış Kitty’yi öyle bir ürküttü ki, az kalsın çığlık atacaktı.</p>

  <p>“Mei-tan-fu’yu hiç duydun mu?” diye sordu. “Son zamanlarda gazetelerde çok bahsi geçiyor ”</p>

  <p>Kitty şaşkınlık içinde ona baktı. Bir an duraksadı.</p>
  
   <p>“Koleranın olduğu yer mi? Dün akşam Bay Arbuthnot bahsediyordu.”</p>

  <p>“Bölgede salgın var. Bence son yılların en kötüsü. Oranın bir tıbbi misyoneri vardı. Üç gün önce koleradan öldü. Orada bir Fransız manastırı ve tabii bir de gümrük çalışanları var. Geri kalan herkes kaçtı.”</p>

  <p>Walter’ın gözleri hâlâ Kitty’ye odaklanmış haldeydi, Kitty de başını öne eğemedi. Kitty, Walter’ın yüz ifadesini anlamaya çalıştı, ama o sırada çok gergindi ve sadece tuhaf bir ihtiyatlılık sezinlemişti. Walter nasıl oluyordu da böylesine sabit durabiliyordu? Gözlerini bile kırpmamıştı.</p>

  <p>“Fransız rahibeler ellerinden geleni yapıyorlar. Yetimhaneyi hastaneye çevirdiler. Fakat insanlar sürekli ölüyor. Gidip görev almayı teklif ettim.”</p>

  <p>“Sen mi?”</p>

  <p>Kitty dehşetle yerinden sıçramıştı. İlkin Walter giderse özgür olacağını, hiçbir mâni olmaksızın Charlie’yi görebileceğini düşünmüştü. Ancak bu düşünce onu derinden sarstı. Kıpkırmızı olduğunu hissetti. Walter ona neden böyle bakıyordu? Utanç içinde bakışlarını başka yöne çevirdi.</p>

  <p>“İlla gitmen gerekiyor mu?” diye sordu titrek bir sesle.</p>
  
  <p>“Ülke dışından gelen bir doktorları yok.”</p>

  <p>“Ama sen doktor değil, bakteriyologsun.”</p>

  <p>“Tıp doktoruyum, biliyorsun. Ayrıca uzmanlaşmadan önce hastanede pratisyen olarak uzun süre çalıştım. Aslında, her şeyden önce bakteriyolog olmam çok daha iyi. Araştırmalarım için çok iyi bir fırsat olacak.”</p>

  <p>Walter, sanki ciddi konuşmuyordu. Kitty ona baktığında gözlerinde alaycı bir pırıltı görünce şaşkına döndü. Neler olduğunu anlayamıyordu.  </p>

  <p>“Ama bu çok tehlikeli değil mi?”</p>

  <p>“Çok tehlikeli.”</p>

  <p>Walter gülümsedi. Alaycı bir ifadeyle yüzünü ekşitmişti. Kitty elini alnına dayadı. İntihardı bu. Başka bir şey değildi. Dehşet vericiydi! Kitty, Walter’ın durumu böyle karşılayacağını düşünmemişti. Bunu yapmasına izin veremezdi. Bu çok acımasızcaydı. Ona âşık olmaması, Kitty’nin suçu değildi. Walter’ın onun uğruna kendini öldürmesi düşüncesine dayanamadı. Gözyaşları ağır ağır yanaklarından süzüldü.</p>
  
  <p>“Neden ağlıyorsun?”</p>

  <p>Walter’ın sesi buz gibiydi.</p>

  <p>“Gitmeye mecbur değilsin, değil mi?”</p>

  <p>“Hayır, kendi isteğimle gideceğim.”</p>

  <p>“Lütfen gitme, Walter. Orada çok kötü şeyler olabilir. Ya sana bir şey olursa?”</p>

  <p>Walter’ın yüz ifadesi ruhsuzluğunu korusa da, gözlerinde yeniden hafif bir gülümseme belirdi. Kitty’nin sorusuna cevap vermedi.</p>

  <p>“Nerede bu yer?” diye sordu Kitty, bir anlık duraklamadan sonra.</p>

  <p>“Mei-tan-fu mu? Western Nehri’ne bağlı bir akarsu üzerinde. Western Nehri’nin yukarısına çıkıp, oradan bir kanoya binmeliyiz.”</p>

  <p>“Siz kim?”</p>

  <p>“Sen ve ben.”</p>

  <p>Kitty hızla Walter’a döndü. Yanlış duyduğunu düşündü. Fakat Walter’ın gözlerindeki tebessüm, dudaklarına yayılmıştı. Kapkara gözlerini Kitty’ye dikmişti.</p>

  <p>“Benim de mi gelmemi bekliyorsun?”</p>

  <p>“Hoşuna gideceğini düşünmüştüm.”</p>

  <p>Kitty’nin soluğu hızlandı. Bedeninden bir ürperti geçti.  </p>
  
  <p>“Ama belli ki orası kadınlara uygun bir yer değil. Misyoner karısını ve çocuklarını haftalar önce oradan gönderdi, zırhlı araç komutanı ile karısı da döndüler. Kadınla bir çay davetinde tanışmıştım, kolera yüzünden bir yerden ayrıldıklarını söylemişti, şimdi hatırladım.”</p>

  <p>“Orada beş Fransız rahibe var.”</p>

  <p>Kitty paniğe kapıldı.</p>

  <p>“Ne demek istediğini anlamıyorum. Oraya gitmek benim için çılgınlık olur. Ne kadar hassas bir yapıya sahip olduğumu biliyorsun. Doktor Hayward sıcaktan dolayı Hong Kong’dan uzaklaşmam gerektiğini söyledi. Oranın sıcağına asla dayanamam. Bir de kolera; ödüm patlar. Bu bela aramaktan başka bir şey değil. Gitmem için bir neden yok. Ölürüm.”</p>

  <p>Walter cevap vermedi. Kitty çaresizlik içinde ona baktı, ağlamamak için kendini zor tutuyordu. Walter’ın yüzünü kaplayan kara sarı renk birden Kitty’yi dehşete düşürdü. Bu yüzde nefret dolu bir bakış gördü. Walter, onun ölmesini istiyor olabilir miydi? Bu acımasız düşüncesine kendisi cevap verdi.</p>

  <p>“Bu söylediğin çok saçma. Gitmen gerektiğini düşünüyorsan bu senin kararın. Ama gerçekten benim de gelmemi bekleyemezsin. Hastalıktan nefret ederim. Üstelik bir kolera salgını. Çok cesur olduğumu iddia etmiyorum ve böyle bir şeye cesaretim olmadığını söylemekten de çekinmem. Japonya’ya gitme vaktim gelene kadar burada kalacağım.”</p>

  <p>“Tehlikeli bir yolculuğa çıkarken bana eşlik etmek isteyeceğini düşünmüştüm.”</p>

  <p>Walter, artık açıkça Kitty ile alay ediyordu. Kitty’nin kafası karışmıştı. Walter söylediğinde ciddi miydi, yoksa sadece onu korkutmaya mı çalışıyordu, anlamamıştı.</p>

  <p>“Yapacak işimin olmadığı ya da yararımın dokunmayacağı bir yere gitmeyi reddettiğim için kimsenin beni makul nedenlerle suçlayabileceğini düşünmüyorum.”</p>

  <p>“Çok büyük yararın dokunabilir, beni avutup cesaret verebilirsin.”</p>

  <p>Kitty’nin rengi biraz daha soldu.</p>

  <p>“Neden bahsettiğini anlamıyorum.”</p>

  <p>“Söylediklerimi anlamak için ortalama bir zekâdan fazlasının gerektiğini düşünmüyorum.”</p>

  <p>“Ben gitmiyorum, Walter. Benden böyle bir şey istemen çok korkunç.”</p>

  <p>“O halde ben de gitmiyorum. Derhal boşanma dilekçemi vereceğim.”</p>

  <h1 id="sigil_toc_id_21">23</h1>

  <p>Kitty boş gözlerle Walter’a baktı. O kadar beklenmedik bir şey söylemişti ki ne anlama geldiğini zar zor idrak etti.</p>

  <p>“Sen neden bahsediyorsun?” diye sordu titrek bir sesle.</p>

  <p>Kitty’nin karşılığı kendisine bile yapmacık gelmişti, Walter’ın haşin yüzünde belirmesine sebep olduğu aşağılayıcı bakışı fark etti.</p>

  <p>“Gerçekte olduğumdan daha aptal sandın beni ne yazık ki.”</p>

  <p>Kitty tam olarak ne söyleyeceğini bilemedi. İçerleyerek suçsuz olduğunu mu ileri sürseydi, yoksa tüm kızgınlığıyla Walter’ı suçlamaya mı başlasaydı, karar veremiyordu. Walter, sanki düşüncelerini okudu.</p>

  <p>“İhtiyacım olan bütün kanıtlar elimde.”</p>

  <p>Kitty ağlamaya başladı. Belli bir acı duymadan gözyaşları öylece akıyordu. Kitty, gözlerini silmedi; ağlamak kendini toparlaması için ona biraz zaman kazandırmıştı. Fakat zihni bomboştu. Walter hiç kaygılanmadan onu izledi, sakinliği Kitty’yi korkutmuştu. Walter sabırsızlandı.</p>

  <p>“Ağlamanın bir faydası olmadığını biliyorsun.”</p>

  <p>Sesi öyle soğuk ve sertti ki, Kitty’nin içinde kaçınılmaz bir öfkenin doğmasına sebep oldu. Cesaretini toplamaya gayret etti.</p>

  <p>“Umurumda değil. Senden boşanmama karşı çıkmayacağını düşünüyorum. Bu bir erkek için hiç önemli değil.”</p>

  <p>“Neden senin için kendimi en ufak sıkıntıya sokayım, sorabilir miyim?”</p>

  <p>“Senin için bir şey değişmeyecek. Bir beyefendi gibi davranmanı istersem çok şey beklemiş olmam.”</p>

  <p>“Ben zaten senin iyiliğini fazlasıyla düşünüyorum.”</p>

  <p>Kitty oturduğu yerden doğruldu ve gözlerini sildi.</p>

  <p>“Ne demek istiyorsun?” diye sordu.</p>

  <p>“Townsend ancak açacağım davada suç ortağın olursa seninle evlenebilir. Dava da oldukça utanç verici olduğundan karısı da boşanmaya mecbur kalacak.”</p>

  <p>“Ne söylediğini bilmiyorsun,” diye bağırdı Kitty.</p>

  <p>“Seni kafasız ahmak.”</p>

  <p>Ses tonu o kadar aşağılayıcıydı ki, Kitty sinirden küplere bindi. Muhtemelen, şu ana kadar Walter’ın ona tatlı, hoş ve pohpohlayıcı sözler dışında tek kelime etmemiş olması, öfkesinin artmasına sebep olmuştu. Walter’ın onun bütün isteklerine boyun eğmesine alışmıştı.</p>

  <p>“Gerçeği istiyorsan, buyur. Charlie benimle evlenmek için can atıyor. Dorothy Townsend ise boşanmaya tamamen istekli durumda ve biz de özgür olduğumuz anda evleneceğiz.</p>

  <p>“Bunu sana açıkça o mu söyledi, yoksa onun davranışlarından sen bu izlenimi mi edindin?”</p>

  <p>Walter’ın gözleri keskin bir alayla parladı. Bakışları Kitty’yi biraz tedirgin etmişti. Charlie’nin açık seçik bunları söylediğinden pek emin değildi.</p>

  <p>“Defalarca söyledi.”</p>

  <p>“Bu bir yalan ve sen de yalan olduğunu biliyorsun.”</p>

  <p>“Charlie beni tüm kalbiyle ve ruhuyla seviyor. Benim onu sevdiğim kadar, o da beni tutkuyla seviyor. Sonunda öğrendin. Hiçbir şeyi inkâr etmiyorum. Neden edeyim ki? Neredeyse bir yıldır sevgiliyiz ve bununla gurur duyuyorum. Charlie bu dünyada benim her şeyim ve sonunda bunu senin de öğrenmene memnun oldum. Sürekli gizlenmekten, karşılıklı ödün vermekten ve diğer tüm zorluklardan bıkmıştık. Seninle evlenmem en başından beri hataydı, asla yapmamalıydım, ne aptalmışım. Seni hiç önemsemedim. Hiçbir ortak noktamız yok. Senin hoşlandığın insanlardan hoşlanmıyorum ve ilgini çeken şeylerden sıkılıyorum. Bu evlilik bittiği için minnettarım.”</p>

  <p>Walter kılını kıpırdatmadan, yüzünde en ufak bir hareket olmaksızın Kitty’yi izledi. Dikkatlice dinledi, yüzünde Kitty’nin söylediklerinden etkilendiğini gösteren hiçbir ifade yoktu.</p>

  <p>“Seninle neden evlendiğimi biliyor musun?”</p>

  <p>“Çünkü kardeşin Doris’ten önce evlenmek istiyordun.”</p>

  <p>Doğruydu, ama bunu Walter’ın bildiğini fark etmek, Kitty’yi az da olsa sarsmıştı. İşin garip yanı, korku ve öfke içinde olmasına rağmen, bu sözler Kitty’nin Walter’a karşı merhamet beslemesine sebep olmuştu. Walter hafifçe gülümsedi.</p>

  <p>“Seninle ilgili hayallere kapılmadım,” dedi. “Aptal, uçarı ve boş kafalı olduğunu biliyordum. Ama seni sevdim. Amaçlarının ve ideallerinin bayağı ve sıradan olduğunu biliyordum. Ama seni sevdim. Vasat biri olduğunu biliyordum. Ama seni sevdim. Seni eğlendiren şeylerle eğlenmeye çalıştığım anları; cahil, görgüsüz, dedikoducu ve aptal biri olmadığımı saklamaya ne kadar meraklı olduğumu düşündükçe, her şey komik geliyor. Zekâdan ne denli korktuğunun farkındaydım, bu yüzden tanıdığın diğer adamlar kadar aptal olduğumu düşünmen için her şeyi yaptım. Benimle sadece rahat etmek için evleneceğini biliyordum. Seni çok seviyordum, bunların hiçbirini önemsemedim. Gördüğüm kadarıyla, birçok insan birine âşık olup karşılık bulamadığında yakınmaya başlıyor. Öfkeleniyor, tatsızlaşıyor. Ben öyle değildim. Beni sevmeni hiç beklemedim, sevmen için hiçbir sebep görmüyordum, kendimi hiçbir zaman sevilebilecek biri olarak görmedim. Seni sevmeme izin verdiğin için minnettardım ve arada bir benden memnun olduğunu düşündüğümde veya gözlerinde hoş bir şefkat pırıltısı gördüğümde mest oluyordum. Sevgimle seni boğmamaya çalıştım; buna gücümün yetmeyeceğini biliyordum ve gösterdiğim ilgiye tahammülünün kalıp kalmadığını anlamak için sürekli tetikteydim. Birçok kocanın hak olarak görüp istediği şeyleri, ben bir lütuf gibi karşılamaya hazırdım.”</p>

  <p>Hayatı boyunca pohpohlanmaya alışmış olan Kitty, daha önce hiç böyle şeyler duymamıştı. Kalbindeki korkular, yerini gözünü döndüren bir öfkeye bıraktı; bu öfke onu boğuyordu adeta, şakaklarındaki damarların şiştiğini ve zonkladığını hissediyordu. Gururu yaralanmış bir kadın, yavruları çalınan bir dişi aslandan daha intikamcı olabilirdi. Kitty’nin her zaman köşeli bir yapıya sahip olan çenesi, maymunsu bir çirkinlikle dışarı fırlamıştı. Güzel gözleri kötücül ve karaydı. Fakat öfkesini kontrol altında tutmayı başardı.</p>

  <p>“Eğer bir adam, kadının onu sevmesi için gerekli şeylere sahip değilse bu onun suçudur, kadının değil.”</p>

  <p>“Besbelli ki öyle.”</p>

  <p>Walter’ın alaycı ses tonu, Kitty’nin öfkesini iyice artırdı. Kitty, sakinliğini koruyarak onu daha çok yaralayabileceğini hissetti.</p>

  <p>“Çok iyi bir eğitim almadım ve çok zeki değilim. Tamamen sıradan, genç bir kadınım ben. Tüm hayatım boyunca birlikte yaşadığım insanların hoşlandığı şeylerden hoşlanıyorum. Dans etmeyi, tenisi ve tiyatroyu seviyorum, oyun oynayan adamlar hoşuma gidiyor. Senden ve hoşlandığın şeylerden sıkıldığım tamamen doğru. Benim için hiçbir şey ifade etmiyorlar, etmelerini de istemiyorum. Venedik’teyken beni bitmek bilmeyen galerilere sürükleyip durmuştun, keşke Sandwich’te biraz daha çok golf oynayıp keyfime baksaydım.”</p>

  <p>“Biliyorum.”</p>

  <p>“Beklediğin gibi biri olmadıysam üzgünüm. Maalesef fiziksel olarak da seni hep itici buldum. Bunun için beni pek suçlayamazsın.”</p>

  <p>“Suçlamıyorum.”</p>

  <p>Eğer Walter bağırıp çağırsaydı, Kitty içinde bulunduğu durumla daha kolay başa çıkabilirdi. Şiddete şiddetle karşılık verebilirdi. Walter’ın insanüstü bir irade gücü vardı ve Kitty şimdi ondan daha önce hiç nefret etmediği kadar nefret ediyordu.</p>

  <p>“Seni bir erkek olarak görmüyorum bile. Charlie ile odada olduğumu fark ettiğinde neden içeri girmedin? En azından ona saldırmaya kalkışabilirdin. Yoksa korktun mu?”</p>

  <p>Ne var ki Kitty bu lafları ettiği an kıpkırmızı oldu, çünkü utanmıştı. Walter cevap vermedi; ancak Kitty gözlerinde buz gibi bir aşağılama fark etmişti. Walter’ın dudaklarında hafif bir gülümseme alevlendi.</p>

  <p>“Olabilirdi tabii, tarihi kahramanlar gibi dövüşmekten çok gurur duyarım.”</p>

  <p>Kitty ne cevap vereceğini bilemediğinden omuzlarını silkti. Walter bir süre daha sabit bakışlarla Kitty’yi izledi.</p>

  <p>“Sanırım söylemem gereken her şeyi söyledim: Benimle Mei-tan-fu’ya gelmeyi reddedersen boşanma dilekçemi vereceğim.”</p>

  <p>“Neden benim senden boşanmama izin vermiyorsun?”</p>

  <p>Walter sonunda gözlerini Kitty’den ayırdı. Sandalyesine yaslanıp bir sigara yaktı. Tek bir söz söylemeden, sonuna kadar içti. Sonra izmariti atarken, hafifçe gülümsedi. Bir kez daha Kitty’ye baktı.</p>

  <p>“Eğer Bayan Townsend bana kocasından boşanacağına dair söz verir ve Charlie de mahkeme kararından sonra bir hafta içinde seninle evleneceğine dair yazılı taahhütte bulunursa, buna izin veririm.”</p>

  <p>Walter’ın konuşmasında Kitty’yi altüst eden bir şeyler vardı. Fakat kendine olan saygısı, Walter’ın bu önerisini asil bir tavırla kabul etmek zorunda bıraktı onu.</p>

  <p>“Çok cömertsin, Walter.”</p>

  <p>Walter onu hayrete düşürerek bir kahkaha patlattı. Kitty’nin öfkeden yüzü kızardı.</p>

  <p>“Neye gülüyorsun? Ben gülecek bir şey göremiyorum.”</p>

  <p>“Kusura bakma. Sanırım biraz tuhaf bir mizah anlayışım var.”</p>

  <p>Kitty, kaşlarını çatarak ona baktı. Sert ve yaralayıcı sözler söylemek istiyordu, ama aklına bir cevap gelmedi. Walter saatine baktı.</p>

  <p>“Eğer Townsend’ı ofisinde yakalamak istiyorsan gözünü dört açmalısın. Benimle Mei-tan-fu’ya gelmeye karar verirsen iki gün sonra yola koyulmamız gerek.”</p>

  <p>“Ona bugün söylememi mi istiyorsun?”</p>

  <p>“Ne demişler, bugünün işini yarına bırakma.”</p>

  <p>Kitty’nin kalp atışları biraz daha hızlandı. Hissettiği şey huzursuzluk değildi; aslında tam olarak ne hissettiğini o da bilmiyordu. Biraz daha zamanı olmasını çok isterdi, keşke Charlie’yi duruma hazırlayabilseydi. Ama ona sonuna kadar güveniyordu, Charlie’yi onun kendisini sevdiği kadar seviyordu, zorunda kaldıkları şeyi hoş karşılamayacağını düşünmek bile hainlikti. Usulca Walter’a döndü.</p>

  <p>“Bence sen aşkın ne olduğunu bilmiyorsun. Charlie ile birbirimize nasıl çılgınca âşık olduğumuza dair en ufak bir fikrin yok. Gerçekten tek önemli olan bu ve aşkımızın gerektirdiği her özveri bizim için birer çocuk oyuncağı olacak.”</p>
  
  <p>Walter başını hafifçe eğdi, ancak bir şey söylemedi. Kitty ağır adımlarla odadan çıkarken onu izledi.</p>

  <h1 id="sigil_toc_id_22">24</h1>

  <p>Kitty Charlie’ye üzerinde “<em>Lütfen beni gör, acil</em>” yazan bir not gönderdi. Çinli bir çocuk beklemesini rica etti, sonra Bay Townsend’ın beş dakika içinde onu kabul edeceğini bildirdi. Kitty anlatılamayacak kadar gergindi. En sonunda Townsend’ın odasına götürüldüğünde, Charlie tokalaşmak için yaklaştı; fakat Kitty’yi getiren çocuk odadan çıkıp kapıyı çeker çekmez nazik ve resmi tavrını bir kenara bıraktı.</p>

  <p>“Canım, hep söylüyorum, çalışma saatlerinde buraya kesinlikle gelmemelisin. Yapacak bir sürü işim var, ayrıca insanlara dedikodu fırsatı vermek istemeyiz.”</p>

  <p>Kitty, güzel gözleriyle uzun uzun ona bakıp, gülümsemeye çalıştı, fakat dudakları kaskatı kesilmişti.</p>

  <p>“Gerekli olmasaydı gelmezdim.”</p>

  <p>Townsend gülümseyip, kolundan tuttu.</p>

  <p>“Pekâlâ, madem buradasın, gel de otur.”</p>

  <p>Boş, dar ve yüksek tavanlı bir odaydı ve duvarları toprak renginin iki farklı tonunda boyanmıştı. Odadaki mobilyalar büyük bir masadan, Townsend’ın oturduğu döner koltuktan ve misafirler için konmuş bir deri koltuktan ibaretti. Bu koltuğa oturmak Kitty’nin gözünü korkuttu. Townsend masaya oturdu. Kitty onu daha önce hiç gözlüklü görmemişti; gözlük kullandığını bilmiyordu. Kitty’nin bakışlarının üzerinde olduğunu fark edince, Townsend gözlüğünü çıkardı.</p>
  
  <p>“Sadece okurken kullanıyorum,” dedi.</p>

  <p>Kitty’nin gözlerinden yaşlar boşandı, nedenini bilmiyordu ama ağlamaya başladı. Townsend’ı bilinçli olarak kandırmak gibi bir niyeti yoktu; ama içgüdüsel olarak Townsend’ın içinde kendisine karşı duygudaşlık uyandırmak istiyordu. Townsend boş gözlerle baktı ona.</p>

  <p>“Bir şey mi oldu? Ah, sevgilim, ağlama.”</p>

  <p>Kitty mendilini çıkarıp, hıçkırıklarını tutmaya çalıştı. Townsend zili çaldı, çocuk kapıya geldiğinde yanına gitti. “Beni soran olursa dışarıda olduğumu söyle.”</p>

  <p>“Tabii, efendim.”</p>

  <p>Çocuk kapıyı kapadı. Charlie koltuğun yan tarafına oturup, kolunu Kitty’nin omuzlarına attı.</p>

  <p>“Şimdi, Kitty canım, her şeyi anlat bana.”</p>

  <p>“Walter boşanmak istiyor,” dedi.</p>

  <p>Kitty onun kolunu omzundan çektiğini hissetti. Townsend’ın vücudu kaskatı kesilmişti. Bir an sessizlik oldu, sonra Townsend Kitty’nin koltuğundan kalkıp, tekrar kendisininkine oturdu.</p>

  <p>“Tam olarak ne demek istiyorsun?” diye sordu.</p>

  <p>Kitty hızla ona döndü, çünkü Townsend’ın sesi boğuklaşmıştı ve yüzünün hafifçe kızardığını fark etti.</p>

  <p>“Onunla konuştum. Evden doğruca buraya geldim. İstediği bütün kanıtlara sahip olduğunu söylüyor.”</p>

  <p>“Kendin itiraf etmedin, değil mi? Herhangi bir şeyi onaylamadın?”</p>

  <p>Kitty’nin yüreği burkuldu.</p>

  <p>“Hayır,” diye cevapladı.</p>

  <p>“Kesinlikle emin misin?” diye sordu Townsend ona ters ters bakarak.</p>

  <p>“Eminim,” diye yalanını tekrarladı Kitty.</p>

  <p>Townsend koltuğunda arkasına yaslanarak karşısındaki duvarda asılı duran Çin haritasına boş gözlerle bakmaya başladı. Kitty endişeyle onu izliyordu. Townsend’ın olanları öğrenince sergilediği tavır Kitty’yi telaşlandırmıştı. Kitty, Townsend’ın ona sarılıp, artık her zaman birlikte olabilecekleri için memnun olduğunu söylemesini bekliyordu; ama erkekler tuhaftı tabii. Kitty sessizce ağlıyordu, artık duygudaşlık uyandırmak gibi bir amacı yoktu, sadece yapması gereken buymuş gibi geliyordu.</p>

  <p>“Başımız belada,” dedi sonunda Townsend. “Ama paniğe kapılmanın bir yararı yok. Ağlamanın bize bir faydası olmayacağını biliyorsun.”</p>

  <p>Kitty, Townsend’ın sesindeki kızgınlığı fark edip, gözlerini sildi.</p>

  <p>“Benim suçum yok, Charlie. Engel olamadım.”</p>

  <p>“Elbette olamazdın. Sadece kör olasıca şansımız kötü gitti. Ben de en az senin kadar suçluyum. Şimdi yapacağımız şey bu durumdan nasıl kurtulacağımızı bulmak. Sanırım ben ne kadar boşanmak istemiyorsam, sen de o kadar istemiyorsun.”</p>

  <p>Kitty, nefesini tuttu. Townsend’a keskin bir bakış attı. Townsend onu düşünmüyordu bile.</p>

  <p>“Ne kanıtı olduğunu merak ediyorum. O odada olduğumuzu nasıl kanıtlayabilir hakikaten bilmiyorum. Genel olarak olabildiğince dikkatli davrandık. Antikacının da bizi ele verdiğini sanmıyorum. Walter oraya birlikte girdiğimizi görse bile, neden birlikte antikalara bakıyor olmayalım ki?”</p>

  <p>Townsend Kitty’den ziyade, kendisiyle konuşuyordu.</p>

  <p>“Suçlamak kolay, fakat kanıtlamak son derece zordur; her avukat söyler bunu. Bizim taktiğimiz her şeyi inkâr etmek olmalı, eğer bizi dava açmakla tehdit ederse, ona cehenneme kadar yolu olduğunu söyler, mücadele ederiz.”</p>

  <p>“Mahkemelere düşemem, Charlie.”</p>

  <p>“Nedenmiş o? Üzgünüm ama yapmak zorundasın. Tanrı biliyor ki ben de hır çıksın istemiyorum ama bunun altında kalamayız.”</p>

  <p>“Neden savunmaya geçmemiz gerekiyor?”</p>

  <p>“Sorulacak soru mu bu? Neticede bu konu sadece seninle ilgili değil, beni de ilgilendiriyor. Ama gerçek şu ki korkmana gerek olduğunu sanmıyorum. Kocanı bir şekilde halledebiliriz. Beni düşündüren tek şey, bu işe en iyi nereden başlayacağımız.”</p>

  <p>Townsend’ın aklına bir fikir gelmiş gibi göründü, zira cezbedici gülümsemesi ve ses tonuyla Kitty’ye dönmüştü. Bir dakika önceki sert ve resmi tavrı gitmiş, Kitty’ye yaranmaya çalışıyordu.</p>

  <p>“Ne yazık ki yaşananlar seni altüst etti, zavallı küçüğüm. Çok kötü bir durum.” Uzanıp, Kitty’nin elini tuttu. “Sıkıntılı bir döneme girdik, ama atlatacağız. Böyle bir durumu…” Townsend durakladı, Kitty onun böyle bir durumu ilk kez atlatmadığını söylemek üzere olduğundan şüphelendi. “Yapacağımız en iyi şey soğukkanlı olmak. Seni hiçbir zaman yüzüstü bırakmayacağımı biliyorsun.”</p>

  <p>“Benim bir korkum yok. Walter’ın ne yapacağı umurumda değil.”</p>

  <p>Townsend hâlâ gülümsüyordu, ama muhtemelen biraz zorlama bir gülümsemeydi bu.</p>

  <p>“Eğer işler tamamen kötüye giderse valiye söylemek zorunda kalırım. Bana çok sövecektir ama iyi ve çok tecrübeli bir adamdır. O bir şekilde durumu düzeltir. Bir skandalın çıkması onun da yararına olmaz.”</p>

  <p>“Ne yapabilir?” diye sordu Kitty.</p>

  <p>“Walter’ın üzerinde baskı kurabilir. Walter’ın hırsını kullanamasa da, vazifesine olan sorumluluğunu kullanarak, üstüne varabilir.”</p>

  <p>Kitty donakalmıştı. Charlie’ye durumun ne denli vahim olduğunu anlatamıyordu. Onun rahatlığı, Kitty’nin sabrını tüketiyordu. Charlie ile görüşmek için ofisine gelmek zorunda kaldığına üzüldü. Bulunduğu ortam Kitty’nin gözünü korkutmuştu. Townsend ile sarmaş dolaş olsalardı, istediklerini söylemek çok daha kolay olacaktı.</p>

  <p>“Walter’ı tanımıyorsun,” dedi.</p>

  <p>“Ama herkesin bir fiyatı olduğunu biliyorum.”</p>

  <p>Kitty, Charlie’yi tüm kalbiyle seviyordu, ama verdiği bu cevap onu altüst etmişti, böyle zeki bir adama göre aptalca bir cevaptı.</p>

  <p>“Walter’ın ne kadar kızdığının farkında olduğunu pek sanmıyorum. O yüz ifadesini ve bakışlarını görmedin.”</p>

  <p>Townsend cevap vermeden, Kitty’ye hafifçe gülümsedi. Kitty onun ne düşündüğünü biliyordu. Walter bir bakteriyolog olarak düşük bir mevkiye sahipti. Sömürgedeki üst düzey memurların canını sıkma küstahlığını gösteremezdi.</p>

  <p>“Kendini kandırmanın bir yararı yok, Charlie,” dedi Kitty ciddiyetle. “Eğer Walter dava açmayı kafasına koyduysa senin ya da herhangi birinin söyleyeceği hiçbir şeyin en ufak bir etkisi olmaz.”</p>

  <p>Townsend’ın yüzü yeniden ciddileşti ve asıldı.</p>

  <p>“Beni suç ortağı olarak göstermeyi mi düşünüyor?”</p>

  <p>“İlk başta düşünüyordu. Sonunda davayı benim açmam için ikna ettim.”</p>

  <p>“Ah, iyi, o halde durum çok kötü değil.” Townsend’ın hareketlerinde yeniden bir rahatlama oldu, Kitty bakışlarından içinin rahatladığını fark etti. “Bence bu iyi bir çözüm yolu. Sonuç olarak, bir erkek en azından bunu yapabilir, başka türlüsü yakışık almaz.”</p>

  <p>“Fakat bir şartı var.”</p>

  <p>Townsend sorgulayan gözlerle Kitty’ye bir göz attı, düşünüyordu anlaşılan.</p>

  <p>“Çok zengin bir adam değilim tabii, ama gücümün yettiği kadarını yaparım.”</p>

  <p>Kitty sessiz kaldı. Charlie’den asla beklemeyeceği şeyler duyuyordu. Bütün bunlar Kitty’nin konuşmasını zorlaştırıyordu. Oysaki Charlie’nin sevgi dolu kollarında, ateşli yüzünü göğsüne yaslarken, her şeyi tek bir nefeste söylemeyi ummuştu.</p>

  <p>“Eğer karın senden boşanacağına dair teminat verirse, davayı benim açmamı kabul ediyor.”</p>

  <p>“Başka?”</p>

  <p>Kitty’nin sesi zor çıkıyordu.</p>

  <p>“Ve –bunu söylemesi çok <em>zor</em>, Charlie, insanın kulağına iğrenç geliyor– mahkeme kararı kesinleştikten sonra bir hafta içinde benimle evlenmeye söz vermen gerek.”</p>

  <h1 id="sigil_toc_id_23">25</h1>

  <p>Townsend bir süre sessiz kaldı. Sonra tekrar Kitty’nin elini tutup, hafifçe sıktı.</p>

  <p>“Biliyorsun, sevgilim,” dedi, “ne olursa olsun Dorothy’yi bundan uzak tutmalıyız.”</p>

  <p>Kitty boş gözlerle ona baktı.</p>

  <p>“İyi de, anlamıyorum. Nasıl yapacağız bunu?”</p>

  <p>“Yani, bu dünyada sadece kendimizi düşünemeyiz. Şartlar uygun olsaydı, hayatımda seninle evlenmekten daha çok isteyebileceğim bir şey olmazdı. Ama bu imkânsız bir şey. Dorothy’yi tanıyorum: Hiçbir şey onu boşanmaya ikna edemez.”</p>

  <p>Kitty fena halde korkmaya başlamıştı. Yeniden ağlamaya başladı. Townsend yerinden kalktı ve Kitty’nin yanına oturup, beline sarıldı.</p>

  <p>“Kendini üzmemeye çalış, sevgilim. Kendimize hâkim olmalıyız.”</p>

  <p>“Beni sevdiğini sanmıştım…”</p>

  <p>“Elbette seni seviyorum,” dedi Townsend nazikçe. “Bundan kesinlikle şüphe duymamalısın.”</p>

  <p>“Eğer Dorothy senden boşanmazsa, Walter mahkemede seni suç ortağı olarak gösterecek.”</p>

  <p>Townsend cevap vermeden önce uzun bir süre bekledi. Kuru bir ses tonuyla cevap verdi.</p>

  <p>“Bu kariyerimi mahveder tabii, ama sana da pek yararı olmaz maalesef. İşler sarpa sararsa Dorothy’ye her şeyi itiraf ederim; üzüntüden perişan olur, ama beni affeder.” Demek Townsend’ın bir planı vardı. “Her şeyi itiraf etmekten daha iyi bir yol var mı bilemiyorum. Eğer Dorothy, Walter ile görüşürse ağzını sıkı tutması için onu ikna edebileceğini söyleyebilirim.”</p>

  <p>“Bu Dorothy’den boşanmak istemediğin anlamına mı geliyor?”</p>

  <p>“Yani, düşünmem gereken oğullarım var, değil mi? Ayrıca tabii ki Dorothy’yi de üzmek istemem. Biz her zaman çok iyi geçindik. Bana son derece iyi bir eş oldu, biliyorsun.”</p>

  <p>“Neden bana Dorothy’nin senin için hiçbir anlam ifade etmediğini söyledin?”</p>

  <p>“Ben hiç böyle bir şey söylemedim. Ben ona âşık olmadığımı söyledim. Yıllardır birlikte olmadık onunla, birkaç kez hariç. Yılbaşında mesela ya da annesine gitmeden önceki gün veya döndüğü gün. Bu tür şeyleri önemseyen bir kadın değil o. Fakat biz her zaman çok iyi arkadaştık. Kimsenin anlayamayacağı kadar ona bağlıyım ve bunu sana söylemekten çekinmem.”</p>

  <p>“O halde benden uzak dursaydın daha iyi olmaz mıydı sence?”</p>

  <p>Kitty, dehşetten soluğu kesilirken bu kadar sakin konuşabilmesini garipsedi.</p>

  <p>“Sen yıllardır gördüğüm en güzel şeydin. Sana sırılsıklam âşık oldum. Bunun için beni suçlayamazsın.”</p>

  <p>“Ne olursa olsun, beni asla yüzüstü bırakmayacağını söylemiştin.”</p>

  <p>“Ama, ah Tanrım, seni zaten yüzüstü bırakmıyorum. Çok zor bir durumla karşı karşıyayız ve seni bu durumdan kurtarabilmek için elimden gelen her şeyi yapacağım.”</p>

  <p>“Tek ve asıl yapman gereken şey hariç.”</p>

  <p>Townsend ayağa kalkıp, tekrar sandalyesine döndü.</p>

  <p>“Sevgilim, mantıklı olman gerekiyor. Bu durumla açıkça yüzleşmeliyiz. Duygularını incitmek istemiyorum, ama sana doğruyu söylemem gerek. Ben kariyerime oldukça düşkün biriyim. Günün birinde vali olmamam için hiçbir sebep yok ve sömürge valiliği yapmak son derece basit bir iş. Ama bu olayı örtbas etmezsek hiçbir şansım kalmaz. Görevi bırakmak zorunda kalmayabilirim, ama her zaman üzerimde kara bir leke kalır. Eğer görevi bırakmam gerekirse de Çin’de tanıdığım birkaç kişiyle ticarete atılmam gerekir. Her iki durumda da tek şansım Dorothy’nin benden ayrılmaması.”</p>

  <p>“Dünyada benden başka hiçbir şey istemediğini söylemek zorunda miydin?”</p>

  <p>Townsend’ın ağzının köşeleri huysuz bir tavırla aşağı doğru kıvrıldı.</p>

  <p>“Canım, âşık bir erkeğin söylediği her lafı kelimesi kelimesine ciddiye almamak gerek.”</p>

  <p>“Bunları kastetmek istememiş miydin?”</p>

  <p>“O sırada istemiştim.”</p>

  <p>“Peki, Walter benden boşanırsa, ben ne yapacağım?”</p>

  <p>“Eğer bir dayanağımız yoksa savunmaya geçmeyeceğiz elbette. Etrafa herhangi bir açıklama yapılmamalı, zaten günümüzde insanlar epey açık görüşlü.”</p>

  <p>Kitty ilk defa annesini düşündü. Ürpermişti. Townsend’a tekrar baktı. Hissettiği acıya öfke de karışıyordu artık.</p>

  <p>“Eminim katlanmak zorunda olduğum sıkıntılar senin için hiç zor olmayacaktır,” dedi Kitty.</p>

  <p>“Birbirimize tatsız şeyler söyleyerek bir yere varamayız,” diye cevapladı Townsend.</p>

  <p>Kitty, umudunu yitirerek, ağlamaya başladı. Townsend’ı böylesine bağlılıkla severken ona karşı müthiş bir öfke besliyor olması berbat bir duyguydu. Townsend, Kitty için ne kadar önemli olduğunu anlayamazdı.</p>

  <p>“Of, Charlie, seni ne kadar çok sevdiğimi bilmiyor musun?”</p>

  <p>“Canım, ben de seni seviyorum. Fakat ıssız bir adada yaşamıyoruz ve bize dayatılan koşullarda yapabileceğimizin en iyisini yapmak zorundayız. Gerçekten mantıklı olman gerekiyor.”</p>

  <p>“Nasıl mantıklı olabilirim ki? Bana göre yaşadığımız aşk her şey demekti ve benim bütün hayatım sendin. Senin için ise bunların hayatının sadece bir bölümü olduğunu anlamak pek iç açıcı olmuyor.”</p>

  <p>“Tabii ki sadece bir bölümü değil. Ama biliyorsun, fazlasıyla bağlı olduğum karımın benden boşanmasını sağlayıp, seninle evlenerek kariyerimi mahvetmemi istediğinde çok şey istemiş oluyorsun.”</p>

  <p>“Senin için yapacaklarımdan fazla değil.”</p>

  <p>“Koşullarımız oldukça farklı.”</p>

  <p>“Tek fark senin beni sevmiyor olman.”</p>

  <p>“Bir adam hayatının geri kalanını onunla geçirmeyi istemeden de bir kadına âşık olabilir.”</p>

  <p>Kitty, Townsend’a kısa bir bakış attı. Tüm umudunu yitirmişti. Gözyaşları yanaklarından sel gibi akıyordu.</p>

  <p>“Ah, bu ne acımasızlık! Nasıl bu kadar katı yürekli olabiliyorsun?”</p>

  <p>Kitty, histerik bir halde hıçkıra hıçkıra ağlamaya başlamıştı. Townsend endişeli gözlerle kapıya baktı.</p>

  <p>“Canım, lütfen kendine hâkim olmaya çalış.”</p>

  <p>“Seni ne kadar çok sevdiğimi bilmiyorsun,” dedi Kitty soluğu kesilerek. “Sensiz yaşayamam. Bana hiç acımıyor musun?”</p>

  <p>Artık konuşamıyordu. Kendine engel olmadan ağlamaya devam etti.</p>

  <p>“Kaba davranmak istemiyorum, Tanrı biliyor ki hislerini incitmek de istemiyorum, ama sana gerçeği söylemem gerekiyordu.”</p>

  <p>“Bütün hayatım mahvoldu, neden benden uzak durmadın sanki? Ne yaptım ben sana?”</p>

  <p>“Bütün suçu bana atmak iyi geliyorsa, atabilirsin tabii.”</p>

  <p>Kitty ani bir öfkeyle parladı.</p>

  <p>“Galiba ben kollarına atladım. Galiba üstelemelerime boyun eğene kadar ben rahat vermedim sana.”</p>

  <p>“Öyle demiyorum. Fakat sen tamamen hazır olduğunu belli etmeseydin ben de seninle birlikte olmayı düşünmezdim.”</p>

  <p>Of, bu utanç! Kitty, duyduklarının doğru olduğunun farkındaydı. Townsend artık asık suratlı ve endişeli görünüyor, elleri telaşla hareket ediyordu. Arada bir bıkkınlıkla Kitty’ye kısa bakışlar atıyordu.</p>

  <p>“Walter seni affetmez mi?” diye sordu bir süre sonra.</p>

  <p>“Bunu ondan hiç istemedim.”</p>

  <p>Townsend, içgüdüsel olarak ellerini birbirine kenetledi. Kitty ona baktığında, dilinin ucuna gelen kızgınlığını dile getirmekten vazgeçtiğini fark etti.</p>

  <p>“Neden Walter’a gidip merhametine sığınmıyorsun? Eğer söylediğin kadar âşıksa seni mutlaka affeder.”</p>

  <p>“Onu ne kadar da az tanıyorsun!”</p>

  <h1 id="sigil_toc_id_24">26</h1>

  <p>Kitty gözlerini sildi. Kendini toplamaya çalıştı.</p>

  <p>“Charlie, eğer beni terk edersen, ölürüm.”</p>

  <p>Artık Townsend’ın merhametinden medet ummaktan başka çaresi kalmamıştı. Bir an önce ona söylemeliydi. Townsend, Kitty’nin önüne sürülen diğer seçeneği öğrendiğinde, adalet anlayışı, yiğitliği öyle bir şiddetle tahrik olacaktı ki, Kitty’nin içine düştüğü tehlikeden başka bir şey düşünemeyecekti. Ah, Kitty onun şefkatli, koruyucu kollarında olmayı nasıl da çok isterdi!</p>

  <p>“Walter Mei-tan-fu’ya gitmemi istiyor.”</p>

  <p>“Ama orası koleranın olduğu yer. Son elli yılda başlarına gelen en kötü salgını yaşıyorlar. Orası kadınlara uygun bir yer değil. Gidemezsin.”</p>

  <p>“Eğer beni yüzüstü bırakırsan, gitmek zorunda kalacağım.</p>

  <p>“Ne demeye çalışıyorsun? Anlamıyorum.”</p>

  <p>“Walter orada vefat eden misyoner doktorun görevini devralacak. Benim de onunla gitmemi istiyor.”</p>

  <p>“Ne zaman?”</p>

  <p>“Hemen. Bir an önce.”</p>

  <p>Townsend arkasına yaslanıp, şaşkın gözlerle Kitty’ye baktı.</p>

  <p>“Belki de aptallığım üstümde, ama söylediklerinden hiçbir şey anlamadım. Onunla gitmeni istiyorsa neden boşanmıyorsunuz?”</p>

  <p>“Seçimi bana bıraktı. Ya onunla Mei-tan-fu’ya gideceğim ya da aleyhime dava açacak.”</p>

  <p>“Anladım.” Townsend’ın ses tonunda belli belirsiz bir değişiklik olmuştu. “Bence bu onun makul biri olduğunu gösteriyor, sence de öyle değil mi?”</p>

  <p>“Makul mü?”</p>

  <p>“Yani, oraya gitmek fazlasıyla cesur bir karar. Benim isteyeceğim bir şey değil. Tabii buna karşılık, döndüğünde ona Aziz Mikail ve Aziz Yorgi Nişanı verirler.”</p>

  <p>“Peki ben, Charlie?” diye acıyla haykırdı Kitty.</p>

  <p>“Eh, eğer senin de gitmeni istiyorsa bu koşullarda nasıl reddedebilirsin, bilemiyorum.”</p>

  <p>“Bu ölüm demek. Mutlak surette ölüm.”</p>

  <p>“Of, lanet olsun, fazla abartıyorsun. Eğer öyle olduğunu düşünseydi seni götürmeye kalkışamazdı. Walter’dan daha tehlikeli değil bu senin için. Aslına bakarsan dikkatli olduğun sürece çok büyük bir tehlike söz konusu değil. Burada kolera varken ben hiç aldırış etmemiştim. En iyisi, meyve ya da salata gibi çiğ bir şey yememek ve içtiğin suyun kaynadığından emin olmak.” Townsend konuştukça, kendine güveni geliyordu ve konuşması da çok akıcıydı. Az önceki suratsız hali gitmiş, canlanmıştı. Neredeyse neşeliydi. “Sonuçta bu onun işi, değil mi? Virüslere karşı merakı var. Eğer sen de gitmeyi düşünürsen, onun için iyi bir fırsat olur.”</p>

  <p>“Peki ben, Charlie?” diye tekrarladı Kitty, artık sesinde acı değil, şaşkınlık vardı.</p>

  <p>“Bak, bir adamı anlamanın en iyi yolu, kendini onun yerine koymaktır. Şu anda onun gözünde sen küçük bir yaramazsın ve seni kötülükten uzak tutmak istiyor. Ben hiçbir zaman Walter’ın senden boşanmak isteğini düşünmedim, bana hiç öyle bir adammış gibi gelmedi; ama cömert bir teklif olarak gördüğü bir seçenek sundu ve sen bunu geri çevirirsen Walter’ı çileden çıkartırsın. Seni suçlamak istemiyorum, ama hepimizin iyiliği için bu teklifi biraz düşünmen gerekirdi.”</p>

  <p>“Fakat bunun beni öldüreceğini anlamıyor musun? Walter’ın orada öleceğimi <em>bildiği</em> için beni götürmek istediğinin farkında değil misin?”</p>

  <p>“Ah, sevgilim, böyle konuşma. Fazlasıyla uygunsuz bir durumdayız, aşırı duygusal olmanın zamanı değil.”</p>

  <p>“Durumu anlamamak konusunda kararını vermişsin.” Ah, Kitty’nin kalbindeki o acı ve korku! Neredeyse çığlık atacaktı. “Beni kesin bir ölüme gönderemezsin. Bana karşı sevgi ya da merhamet beslemiyorsan da en azından insanlığını kaybetmemiş olmalısın.”</p>

  <p>“Böyle konuşarak bana fazla yüklenmiş oluyorsun. Benim anladığım kadarıyla, kocan oldukça cömert davranıyor. Eğer izin verirsen seni affetmeye istekli. Seni bu durumdan uzak tutmak istiyor ve bu olanak, birkaç aylığına kötülükten uzak olacağın bir yere götürmek olarak çıkmış karşısına. Mei-tan-fu’nun şifa yeri olduğunu iddia etmiyorum, öyle bir Çin kenti bilmiyorum, ama orayla ilgili korkuya kapılmak için hiçbir sebep yok. Aslına bakarsan yapacağın en kötü şey gitmemek olur. Bence salgın yerinde sırf korkudan ölenler de enfeksiyondan ölenler kadar çok.”</p>

  <p>“Ama ben korkuyorum şimdi. Walter konuyu açtığında, neredeyse bayılacaktım.”</p>

  <p>“İlk anda sarsılmış olmanı anlıyorum, fakat sakin kafayla düşününce kendini daha iyi hissedeceksin. Herkesin yaşamadığı, farklı bir deneyim olur bu senin için.”</p>

  <p>“Ben, ben sandım ki…”</p>

  <p>Kitty, acı içinde öne arkaya sallanıyordu. Townsend bir şey demedi, yüzünde yine Kitty’nin daha öncesinde hiç görmediği o aksi ifade belirmişti. Kitty artık ağlamıyordu. Gözyaşları kurumuştu, sakinleşmişti. Kısık, ama sabit bir sesle sordu.</p>

  <p>“Gitmemi mi istiyorsun?”</p>

  <p>“Başka seçenek yok, değil mi?”</p>

  <p>“Yok mu?”</p>

  <p>“Eğer kocan boşanma davası açar ve kazanırsa, seninle evlenmem söz konusu olmaz. Bunu söylemek, senin için yapabileceğim en doğru şey.”</p>

  <p>Kitty cevap verene kadar, Townsend’ın ömründen ömür gitmiş olmalıydı. Kitty, yavaşça ayağa kalktı.</p>

  <p>“Kocamın dava açmayı hiçbir zaman düşündüğünü sanmıyorum.”</p>

  <p>“Tanrı aşkına, o halde neden korkudan ödümü patlatıyorsun?” diye sordu Townsend.</p>

  <p>Kitty, soğukkanlılıkla ona baktı.</p>

  <p>“Beni yüzüstü bırakacağını biliyordu.”</p>

  <p>Susmuştu. Tam olarak kestiremiyordu, sanki yabancı bir dil öğreniyordu da, ilk bakışta hiçbir şey anlamadığı bir sayfayı okuduğunda, bir kelime ya da cümleden bir ipucu yakalamıştı; karmaşık zihninde aniden beliren fikirlerden ansızın kuşkulanarak, Walter’ın kafasının nasıl çalıştığını belli belirsiz kestirmeye başlamıştı. Bütün bunlar, bir şimşek çakmasıyla aniden görünüp, bir anda geceye gömülen karanlık ve uğursuz bir manzaraydı sanki. Gördüklerinden ürpermişti.</p>

  <p>“Senin yan çizeceğini biliyordu ve sırf bu yüzden bu tehdidi ortaya attı, Charlie. Seninle ilgili böyle isabetli karar vermesi garip. Bu denli zalimce bir yanılsama içinde olduğumu bana göstermek tam da onun yapacağı bir işti.”</p>

  <p>Charlie önündeki bir tabaka kurutma kâğıdına baktı. Kaşlarını hafifçe çatmış, somurtuyordu. Fakat cevap vermedi.</p>

  <p>“Senin kibirli, korkak ve çıkarcı biri olduğunu biliyordu. Benim de bunu kendi gözlerimle görmemi istedi. Bir tehlike yaklaştığında, senin tavşan gibi kaçacağını biliyordu. Bana âşık olduğunu düşünerek fena halde yanıldığımı biliyordu, çünkü senin kendinden başka kimseyi sevemeyeceğinin farkındaydı. Kendi paçanı kurtarmak için beni hiç acımadan feda edebileceğini biliyordu.”</p>

  <p>“Bana nahoş şeyler söylemek seni hoşnut ediyorsa, bu yüzden şikâyet etmeye hakkım yok sanıyorum. Kadınlar hiçbir zaman adil olmuyor ve genellikle erkekleri suçlu göstermeyi başarıyorlar. Ama karşı tarafın da bir çift sözü vardır.”</p>

  <p>Kitty, Charlie’nin araya girmesini umursamadı.</p>

  <p>“Ve artık Walter’ın bildiklerini ben de biliyorum. Vurdumduymaz ve katı yürekli olduğunu, tarif edilemez derecede bencil olduğunu biliyorum. Ayrıca zerre cesaretinin olmadığını biliyorum. Yalancı ve palavracı olduğunu biliyorum, düpedüz aşağılık biri olduğunu da. İşin acı tarafı ise” –Kitty’nin yüzü birden perişan olmuştu– “işin acı tarafı ise her şeye rağmen seni tüm kalbimle seviyorum.”</p>

  <p>“Kitty.”</p>

  <p>Kitty acı bir kahkaha attı. Townsend insanın içini eriten, ona yakışan ve pek bir şey ifade etmeyen o gür sesiyle söylemişti ismini.</p>

  <p>“Seni aptal,” dedi Kitty.</p>

  <p>Townsend çabucak geri çekildi. Yüzü kızarmış, gücenmişti. Kitty’yi anlayamıyordu. Townsend’a eğlendiğini ima edercesine gülümsedi Kitty.</p>

  <p>“Benden soğumaya başladın, değil mi? Pekâlâ, sevme beni. Artık benim için fark etmiyor.”</p>

  <p>Eldivenlerini giymeye başladı.</p>

  <p>“Ne yapacaksın?” diye sordu Townsend.</p>

  <p>“Ah, korkma, sana bir zarar gelmeyecek. Tamamen güvende olacaksın.”</p>

  <p>“Tanrı aşkına, böyle konuşma Kitty,” diye cevapladı Townsend; sesi kaygı doluydu. “Şunu bilmelisin ki seni ilgilendiren her şey beni de ilgilendirir. Ne olacağını ziyadesiyle merak ediyorum. Kocana ne diyeceksin?”</p>

  <p>“Onunla Mei-tan-fu’ya gitmeye hazır olduğumu söyleyeceğim.”</p>

  <p>“Sen kabul edince, muhtemelen teklifinde ısrar etmeyecektir.”</p>

  <p>Townsend bunu söyleyince, Kitty ona tuhaf tuhaf baktı. Nedenini anlayamamıştı.</p>

  <p>“Gerçekten korkmuyor musun?” diye sordu.</p>

  <p>“Hayır,” dedi Kitty. “Bana cesaret verdin. Kolera salgınının ortasına gitmek eşsiz bir deneyim olacak. Ölürsem de, öleyim.”</p>

  <p>“Sana olabildiğince nazik davranmaya çalıştım.”</p>

  <p>Kitty, tekrar ona baktı. Bir kez daha gözlerinden yaşlar süzüldü ve yoğun duygular içindeydi. Kendini Townsend’ın göğsüne atıp, onu öpmemek için kendini zor tutuyordu. Ama bunun bir yararı yoktu.</p>

  <p>“Bilmek istiyorsan,” dedi Kitty, sesinin titremesini engellemeye çalışarak, “tükenmiş bir halde, korku içinde gideceğim. Walter’ın o karanlık, çarpık aklında ne olduğunu bilmiyorum ama korkudan titriyorum. Belki de ölüm gerçekten bir kurtuluş olabilir.”</p>

  <p>Kitty, kendine bir dakika daha hâkim olamayacağını hissetti. Çabucak kapıya yöneldi ve Townsend’ın sandalyesinden kalkmasına fırsat bırakmadan odadan dışarı çıktı. Townsend, rahatlayarak, derin bir nefes aldı. Canı fena halde brendi ve soda istiyordu.</p>

  <h1 id="sigil_toc_id_25">27</h1>

  <p>Kitty döndüğünde, Walter evdeydi. Doğruca odasına gitmek istemişti ama Walter alt kattaki koridorda, çalışanlardan birine talimat veriyordu. Kitty o kadar perişan durumdaydı ki, maruz kalacağı aşağılanmaya boyun eğmeye hazırdı. Durup Walter’la yüz yüze geldi.</p>

  <p>“O yere seninle geliyorum,” dedi.</p>

  <p>“Ah, iyi.”</p>

  <p>“Ne zaman hazır olmamı istiyorsun?”</p>

  <p>“Yarın akşama.”</p>

  <p>Kitty, meydan okuyacak cesareti nasıl bulduğunu bilmiyordu. Walter’ın umursamaz tavırları ona bir mızrak gibi saplanmıştı sanki. Kendisini de şaşırtan bir şey söyledi.</p>

  <p>“Birkaç yazlık kıyafet ve bir kefen dışında başka bir şeye ihtiyacım olmaz herhalde, değil mi?”</p>

  <p>Kitty, Walter’ın yüzünü inceliyordu, küstahlığının onu kızdırdığını fark etti.</p>

  <p>“Hizmetçine nelere ihtiyacın olacağını söyledim ben.”</p>

  <p>Kitty başıyla onaylayıp, odasına çıktı. İyice solgunlaşmıştı.</p>

  <h1 id="sigil_toc_id_26">28</h1>

  <p>Sonunda gidecekleri yere yaklaşıyorlardı. Günlerce tahtırevan üzerinde seyahat etmiş, bitip tükenmeyen pirinç tarlalarındaki dar yollardan geçmişlerdi. Gün ağarmaya başladığında yola çıkıyorlardı, hava sıcaklığına dayanamayacak hale geldiklerinde ise, yol kenarında bir hana sığınıyorlardı. Sonra tekrar yola çıkıyor, geceyi geçirmeyi önceden kararlaştırdıkları bir kasabaya varana kadar devam ediyorlardı. Kafilenin başında Kitty’nin tahtırevanı vardı, Walter’ınki de onu takip ediyordu. Arkalarındaki bin bir güçlükle ilerleyen hamallar ise yataklarını, eşyalarını ve teçhizatlarını taşıyorlardı. Kırsal bölgeden geçerlerken, Kitty görmeyen gözlerle etrafa bakıyordu. Hamallardan biri herhangi bir şey hakkında yorum yapmadıkça veya kaba saba bir şarkı söylenmedikçe, etrafta saatler süren bir sessizlik hâkim olurken, Kitty ıstırap dolu zihninde, Charlie’nin ofisindeki o içler acısı sahnenin ayrıntılarını evirip çeviriyordu. Charlie’nin ona söylediklerini ve onun Charlie’ye söylediklerini hatırlayınca, konuşmalarının ne denli tatsızlaşıp pratik bir havaya büründüğünü fark edince umutsuzluğa kapıldı. Söylemek istediklerini söyleyememişti ve istediği tarzda konuşamamıştı. Sınırsız aşkını, yüreğindeki tutkuyu ve çaresizliğini eğer Charlie’ye anlatabilseydi, Charlie asla onu kaderine terk edebilecek kadar merhametsiz olamazdı. Kitty, gafil avlanmıştı. Charlie birebir kelimelerle söylemese de, çok daha net bir tavırla onu umursamadığını ifade ettiğinde, duyduklarına inanamamıştı. O sırada çok fazla ağlamamasının nedeni buydu, tamamen sersemlemişti. O günden beri gözyaşları durmamıştı, acınacak bir halde, sürekli ağlıyordu.</p>

  <p>Akşam kaldıkları hanlarda, en büyük odayı Walter ile paylaşıyorlardı. Kitty, kendisinden bir metre ötedeki karyolada yatan Walter’ın uyanık olduğunu biliyor, ses çıkarmamak için yastığa dişlerini geçiriyordu. Ancak gündüzleri, tahtırevanındaki perdelerin arkasına sığınıp, gözyaşlarına teslim oluyordu. O kadar acı çekiyordu ki, avazı çıktığı kadar bağırabilirdi; bir insanın bu kadar acı çekebileceği hiç aklına gelmemişti. Çaresizce, bunu hak edecek ne yaptığını soruyordu kendine. Charlie’nin onu neden sevmediğini anlayamıyordu; kendisinin suçuydu herhalde; ama Charlie’nin sevgisini kazanmak için aklına gelen her şeyi yapmıştı. Araları her zaman çok iyiydi, birlikteyken hep gülerlerdi; sadece sevgili değil, aynı zamanda iyi arkadaştılar. Anlayamıyordu, çöküntü içindeydi. İçinden Charlie’den nefret ettiğini, iğrendiğini söylüyordu; ama onu bir daha hiç görmeden nasıl yaşayacağı hakkında hiçbir fikri yoktu. Eğer Walter onu Mei-tan-fu’ya ceza olarak götürüyorsa, kendisini gülünç duruma düşürüyordu; Kitty artık başına gelecekleri ne diye umursayacaktı ki? Artık yaşamak için hiçbir sebebi yoktu. İnsanın yirmi yedi yaşında hayatla bağının kopması hayli zordu.</p>

  <h1 id="sigil_toc_id_27">29</h1>

  <p>Onları Western Nehri’nin yukarısına götüren buharlı vapurda Walter aralıksız kitap okuyordu; fakat yemek saatlerinde az da olsa sohbet etmeye çabalıyordu. Kitty’yle sanki birlikte yolculuk ettiği bir yabancıymış gibi konuşuyor, alakasız şeylerden bahsediyordu. Kitty, Walter’ın ya kibarlıktan ya da aralarında oluşan uçurumu daha belirgin hale getirebilmek için böyle davrandığını düşünüyordu.</p>

  <p>Kitty Charlie’yle konuşurken ani bir kavrayışla, ona Walter’ın kendisini bilerek gönderdiğini; boşanma tehdidini o hastalıklı şehre gitmesine bir seçenek olarak ileri sürdüğünü söylemişti; böylelikle Charlie’nin ne kadar kayıtsız, korkak ve bencil biri olduğunu Kitty’nin bizzat görmesini sağlayacaktı. Doğruydu. Walter’ın o alaycı mizah anlayışıyla son derece uyumlu bir aldatmacaydı bu. Walter olacakları tamı tamına biliyordu ve hizmetçisine gerekli talimatları Kitty eve gelmeden önce vermişti. Kitty, Walter’ın gözlerindeki hem kendisini hem de sevgilisini küçümseyen bakışları fark etmişti. Walter muhtemelen şöyle düşünmüştü: Eğer Townsend’ın yerinde o olsaydı, Kitty’nin en ufak bir isteğini dahi karşılamasına hiçbir şey engel olamazdı. Kitty de bunun doğru olduğunu biliyordu. Ama Kitty’nin gözü açılmışken, Walter ona bu kadar tehlikeli bir şeyi nasıl yaptırabiliyordu? Ayrıca bunun Kitty’yi son derece korkuttuğunu biliyor olmalıydı. Kitty başta Walter’ın numara yaptığını düşünmüştü ve gerçekten yola koyulana kadar; hayır, daha sonrasında, nehirden ayrılıp karşı yakaya geçmek için tahtırevanlarına binene kadar, Walter’ın her zamanki gibi hafifçe gülüp, Kitty’ye gelmesine gerek olmadığını söylemesini beklemişti. Kitty, Walter’ın kafasındakileri tahmin edemiyordu. Gerçekten Kitty’nin ölmesini istiyor olamazdı. Ona deli gibi âşıktı. Kitty artık aşkın ne demek olduğunu biliyordu ve Walter’ın ona duyduğu hayranlığı belli eden binlerce şey hatırlıyordu. Kitty de, deyim yerindeyse hep Walter’ın suyuna giderek hareket etmişti. Walter’ın artık onu sevmiyor olması imkânsızdı. İnsan hiç sevdiği ona acımasızca davrandı diye aşkından vazgeçer miydi? Kitty, Charlie’nin ona çektirdiği kadar Walter’a çektirmemişti ve ayrıca her şeye karşın, Charlie’nin bir işaretiyle, artık onu tanımış olsa da, hayatın sunduğu her şeyden vazgeçer, kollarına koşardı. Charlie, onu feda etmiş olmasına ve hiç umursamamasına rağmen; duygusuz, insafsız biri olmasına rağmen, Kitty onu seviyordu.</p>

  <p>İlk başlarda, Kitty sadece uygun zamanı kollaması gerektiğini, er ya da geç Walter’ın onu affedeceğini düşünüyordu. Walter’ın üzerindeki etkisine öyle güveniyordu ki, bu etkinin sonsuza dek yitip gittiğine inanamıyordu. Sevgiyi engin sular söndüremezdi. Eğer Walter Kitty’yi seviyorsa iradesi zayıf olmalıydı ve Kitty hep sevdiğini düşünmüştü. Ama artık bundan pek emin değildi. Walter geceleri handa dik sırtlı bir sandalyede oturup, yüzüne vuran fener ışığının eşliğinde kitap okurken, Kitty onu rahat rahat izleyebilirdi. Daha sonra üzerine yatağının konacağı bir ot minderin üzerine uzanıyor, karanlıkta kalıyordu. Walter’ın düzgün yüz hatlarında, sert bir ifade oluşmuştu. Bu ifadenin bazen değişip tatlı bir gülümsemeye dönüşebildiğine kolay kolay inanılamazdı. Walter, elindeki kitabı Kitty sanki kilometrelerce uzaktaymış gibi sakin sakin okuyabiliyordu; Kitty onun sayfaları çevirdiğini ve gözlerinin satırların üzerinde düzenli hareket edişini görüyordu. Walter, Kitty’yi düşünmüyordu. Sonrasında sofra kurulup, yemekler getirildiğinde Walter kitabını bir kenara koyuyor, (ışığın yüzüne vurup ifadesini belirginleştirdiğinin farkında olmaksızın) Kitty’ye bir bakış atıyordu. Walter’ın yüzündeki o belirgin tiksinme ifadesini görmek Kitty’yi ürkütüyordu. Evet, ürkütüyordu. Walter’ın Kitty’ye olan aşkının tamamen bitmiş olması mümkün müydü? Gerçekten Kitty’nin ölümünü planlamış olabilir miydi? Saçmaydı bu. Ancak bir delinin yapacağı işti. Kitty’nin aklından Walter’ın pek makul düşünemediği fikri geçiyordu, vücudunu garip bir ürperti sarmıştı.</p>

  <h1 id="sigil_toc_id_28">30</h1>

  <p>Kitty’nin tahtırevanını taşıyan ve uzun zamandır sessiz duran hamallar aniden konuşmaya başladılar. Bir tanesi arkasına dönüp Kitty’nin anlamadığı bir şeyler söyledi, el kol hareketiyle Kitty’nin dikkatini bir yere çekmeye çalışıyordu. Kitty, hamalın işaret ettiği yöne bakınca, orada, tepenin zirvesinde kemerli bir geçit gördü; bu tür yapıların şanslı bir âlime ya da erdemli dul kadına saygı gösterisi olarak inşa edilen anıtlar olduğunu artık biliyordu. Nehri geçtiklerinden beri bir sürü geçit görmüştü; ama bu, arkasına batan güneşi alan siluetiyle, önceki gördüklerinden çok daha etkileyici ve güzeldi. Yine de, nedenini bilmese de görüntüsünde Kitty’yi rahatsız eden bir şey vardı. Yapının önemini hissedebiliyor, fakat kelimelere dökemiyordu: Belli belirsiz bir tehdit mi, yoksa bir küçümseme mi sezinliyordu? Bir bambu korusunun yanından geçiyorlardı, hamallar sanki Kitty’yi engelleyecekmiş gibi garip bir şekilde geçiş yolunun üzerine eğildiler; rüzgârsız bir yaz akşamı olmasına rağmen ince, yeşil yapraklar hafifçe titriyordu. Kitty, bambuların yanından geçerken, orada gizlenen biri tarafından izlendiği hissine kapıldı. Artık dağın eteklerine gelmişlerdi, pirinç tarlaları son bulmuştu. Hamallar ritmik ve uzun adımlarla yürümeye başladılar. Tepe küçük, yeşil tümseklerle kaplıydı ve birbirlerine çok yakın oldukları için, yer gelgit sonrası deniz çekildiğinde ortaya çıkan oluklu bir kumsal gibi görünüyordu. Kitty bu görüntüye de aşinaydı, kalabalık şehirlere girip çıkarken hep böyle yerlerden geçmişlerdi. Burası mezarlıktı. Kitty, hamalların neden tepenin zirvesindeki geçidi gösterdiklerini şimdi anlamıştı: Yolculuklarının sonuna gelmişlerdi.</p>

  <p>Geçitten geçtiklerinde tahtırevanı taşıyanlar, yükü bir omuzlarından diğerine geçirmek için durakladılar. İçlerinden biri, kirli bir bez parçasıyla terleyen yüzünü sildi. Yol aşağı doğru kıvrılıyordu. Her iki tarafında da yıkık dökük evler vardı. Artık akşam oluyordu. Fakat hamallar aniden heyecanlı heyecanlı konuşmaya başlayıp, Kitty’yi sarsarak yerlerinden sıçradılar ve duvar kenarına olabildiğince yanaştılar. Kitty çok geçmeden onları neyin korkuttuğunu anladı, çünkü orada durup birbirleriyle konuşurlarken dört köylü omuzlarında boyasız, yeni bir tabut taşıyarak, çabuk ve sessiz, yanlarından geçti; tabutun yeni kesilmiş ahşabı çökmekte olan karanlıkta parlıyordu. Kitty kalbinin yerinden çıkacakmış gibi attığını hissetti. Tabut geçti, ama hamallar oldukları yerde kalmışlardı. Sanki kendilerinde devam edecek gücü bulamıyorlardı. Ama arkadan bir bağırış geldi ve yeniden yola koyuldular. Artık konuşmuyorlardı.</p>

  <p>Birkaç dakika daha yürüdüler ve keskin bir dönüşle kapısı açık bir geçitten geçtiler. Tahtırevanı yere indirdiler. Kitty artık oradaydı.</p>

  <h1 id="sigil_toc_id_29">31</h1>

  <p>Bir bungalova gelmişlerdi. Kitty oturma odasına geçti. Hamallar dağılarak, eşyaları birer birer taşırken bir yere oturdu. Walter, avluda durup eşyaların konacağı yerleri gösteriyordu. Kitty çok yorulmuştu. Yabancı birinin sesini duyunca irkildi.</p>

  <p>“Girebilir miyim?”</p>

  <p>Kitty telaşlandı, beti benzi atmıştı. Sarsılmıştı ve bir yabancıyla karşılaşmak gerilmesine sebep olmuştu. Karanlığın içinden bir adam belirdi; alçak tavanlı, uzun oda sadece soluk bir lambayla ışıklandırılmıştı. Adam elini uzattı.</p>

  <p>“Adım Waddington. Hükümet temsilcisiyim.”</p>

  <p>“Ah, gümrükten. Biliyorum. Burada olduğunuzu duymuştum.”</p>

  <p>Kitty, loş ışıkta yalnızca onun ufak tefek ve zayıf bir adam olduğunu görüyordu. Kendisinden uzun değildi, keldi ve sakalsız, küçük bir suratı vardı.</p>

  <p>“Tepenin tam dibinde oturuyorum, ama geldiğiniz yönden benim evimi görmemişsinizdir. Evime gelip benimle yemek yiyecek haliniz yoktur diye düşündüm, bu yüzden yemeği buraya istedim ve kendi kendimi davet ettim.”</p>

  <p>“Sevindim.”</p>

  <p>“Aşçıyı beğeneceksiniz. Watson’ın çalışanlarını sizin için göndermedim.”</p>

  <p>“Watson buradaki misyoner miydi?”</p>

  <p>“Evet. Çok iyi biriydi. İsterseniz yarın mezarını gösteririm.”</p>

  <p>“Çok naziksiniz,” dedi Kitty gülümseyerek.</p>

  <p>O sırada Walter geldi. Waddington Kitty’nin yanına gelmeden önce Walter’a kendini tanıtmıştı. Şöyle dedi:</p>

  <p>“Hanımınıza sizinle yemek yiyeceğimi söylüyordum. Watson öldüğünden beri rahibelerden başka konuşacak kimsem yoktu, Fransızcanın da hiç hakkını veremiyorum. Zaten onlarla konuşabileceğiniz çok az konu var.”</p>

  <p>“Çocuğa biraz içki getirmesini söyledim,” dedi Walter.</p>

  <p>Uşak viski ve soda getirdi. Kitty, Waddington’in viski alırken kendine oldukça cömert davrandığını fark etti. Konuşmasından ve her şeye kıkırdamasından oraya geldiğinde de pek ayık olmadığı anlaşılıyordu.</p>

  <p>“Şans işte,” dedi. Sonra Walter’a dönerek: “Sahip olduğunuz meslek burası için biçilmiş kaftan. İnsanlar sürekli ölüyor. Yargıç paniğe kapılmış durumda ve birliklere komuta eden Albay Yü ise yağmaları engellemek için canını dişine taktı. Eğer bir çözüm bulunmazsa hepimiz kendi yataklarımızda öldürüleceğiz. Rahibeleri gitmeleri için ikna etmeye çalıştım, ama tabii ki reddettiler. Hepsi şehit olmak istiyor, kahretsin.”</p>

  <p>Waddington, neşe içinde konuşuyordu ve sesinde sanki bir nevi hayalet kahkahası gizliydi, onu gülümsemeden dinlemek imkânsızdı.</p>

  <p>“Siz neden gitmediniz?” diye sordu Walter.</p>

  <p>“Personelimin yarısını kaybettim ve kalanlar da her an serilip ölebilir. Eh, birinin kalıp işleri toparlaması lazım.”</p>

  <p>“Aşı oldunuz mu?”</p>

  <p>“Evet. Watson yapmıştı. Gerçi kendisine de yapmıştı, ama ona pek yararı olmadı, zavallı adam.” Waddington Kitty’ye döndü ve küçük komik yüzü neşeyle buruştu. “Gerekli önlemleri alırsanız çok büyük bir risk olduğunu düşünmüyorum. Sütünüzü ve suyunuzu kaynatın, taze meyve ya da çiğ sebze yemeyin. Yanınızda hiç plak getirdiniz mi?”</p>

  <p>“Hayır, hiç sanmam,” dedi Kitty.</p>

  <p>“Üzüldüm. Getirirsiniz diye umuyordum. Uzun zamandır hiç yenilerini edinemedim, eski plaklarımı dinlemekten de bıktım.”</p>

  <p>Uşak gelip, yemek yiyip yemeyeceklerini sordu.</p>

  <p>“Bu akşam üstünüzü değiştirmeyeceksiniz, değil mi?” diye sordu Waddington. “Evimde çalışan çocuk geçen hafta öldü ve yeni gelen de tam bir aptal, bu yüzden geceleri kıyafetimi değiştirmiyorum.”</p>

  <p>“Gidip şapkamı çıkartacağım,” dedi Kitty.</p>

  <p>Kitty’nin odası, oturdukları odanın yanındaydı. İçerisinde çok az eşya vardı. Bir hizmetçi de diz çökmüş, lambanın yanında Kitty’nin bavullarını açıyordu.</p>

  <h1 id="sigil_toc_id_30">32</h1>

  <p>Yemek odası küçüktü ve büyük bir bölümünü kocaman bir yemek masası kaplıyordu. Duvarlar Kutsal Kitap’tan sahnelerin gravürleriyle ve tezhiplerle kaplıydı.</p>

  <p>“Misyonerlerin her zaman geniş yemek masaları olur,” diye açıkladı Waddington. “Ailelerinde her yıl artan çocuk sayısıyla birlikte gelirleri de artar, o yüzden evlendiklerinde büyük bir masa alırlar ki ufaklıkların hepsine yetecek yer olsun.”</p>

  <p>Tavandan sarkan gaz lambası sayesinde Kitty Waddington’ın nasıl bir adam olduğunu daha iyi görebiliyordu. Waddington’ın kel oluşu Kitty’ye genç olmadığını düşündürmüştü, fakat şimdi kırkın pekâlâ altında olduğu anlaşılıyordu. Geniş, yuvarlak alınlı küçük yüzü, kırışıksız ve canlıydı; maymun suratı gibi çirkindi; fakat bu çirkinlik cazibeden yoksun değildi. Waddington komik bir surata sahipti. Yüz hatları, burnu ve ağzı, neredeyse bir çocuğunki kadar küçüktü ve ufak, masmavi gözleri vardı. Kaşları açık renkli ve seyrekti. Komik görünümlü, küçük bir çocuğa benziyordu. Sürekli içki içiyordu, yemek süresince ayık olmaktan çok uzak olduğu iyice belli olmuştu. Fakat sarhoşluğu insanı rahatsız etmiyordu, uyuyan çobanın şarap tulumunu çalan bir satir gibi, neşe içindeydi.</p>

  <p>Waddington Hong Kong hakkında konuşuyordu; orada birçok arkadaşı vardı ve durumlarını bilmek istiyordu. Bir sene önce yarışlara gitmişti, midillilerden ve sahiplerinden bahsetti.</p>

  <p>“Bu arada, Townsend ne yapıyor?” diye sordu, aniden. “Sömürge bakanı olacak mı?”</p>

  <p>Kitty kızardığını hissetti; fakat Walter ona bakmadı.</p>

  <p>“Olursa şaşırmam,” diye cevapladı.</p>

  <p>“O iş için uygun biri.”</p>

  <p>“Townsend’ı tanıyor musunuz?” diye sordu Walter.</p>

  <p>“Evet, oldukça iyi tanırım. Bir keresinde birlikte seyahat etmiştik.”</p>

  <p>Nehrin öbür tarafından çan sesleri ve kestanefişeği gürültüleri duyuldu. Orada, yanı başlarındaki şehir korku içindeydi; ani ve amansız ölüm, dolambaçlı sokaklarında hızla dolaşıyordu. Fakat Waddington Londra hakkında konuşmaya başladı. Tiyatrolardan bahsetti. O sırada oynanan tüm oyunları biliyordu, en son izne ayrılıp eve gittiğinde izlediği oyunları anlattı. Gittiği bir kaba güldürüdeki esprileri anımsayıp güldü, bir müzikaldeki oyuncunun güzelliğini anlatırken iç çekti. Kuzenlerinden birinin en ünlü oyunculardan biri ile evlenmesiyle övünürken çok keyifliydi. Birlikte yemek yemişlerdi ve oyuncu kadın ona fotoğrafını vermişti. Gümrüğe, yemeğe geldikleri bir gün onlara fotoğrafı gösterecekti.</p>

  <p>Walter, misafirine soğuk ve alaycı gözlerle baktı, belli ki Waddington’ın anlattıkları onu bir nebze olsun eğlendirmiyordu ve Kitty’nin hakkında hiçbir şey bilmediğinden emin olduğu konulara da nezaketen ilgi göstermeye çalışıyordu. Dudaklarına zayıf bir gülümseme yerleşti. Kitty’nin içi, nedenini bilmiyordu ama, huşuyla dolmuştu. Istırap dolu bir şehrin karşısındaki ölmüş bir misyonerin evinde, tüm dünyadan kopmuş gibiydiler. Birbirlerine yabancı, üç yalnız insan.</p>

  <p>Yemek bitince, Kitty masadan kalktı.</p>

  <p>“Bir mahzuru yoksa size iyi geceler dileyeyim, yatacağım.”</p>

  <p>“Ben de kalkıyorum, sanırım doktor da uyumak istiyordur;” diye cevapladı Waddington. “Yarın erkenden çıkmalıyız.”</p>

  <p>Kitty ile tokalaştı. Ayakta sabit bir şekilde duruyordu; fakat gözleri her zamankinden daha çok parlıyordu.</p>

  <p>“Ben sizi gelip alırım,” dedi Walter’a, “götürüp sulh hâkimi ve Albay Yü ile tanıştırırım, sonra da manastıra gideriz. İşiniz zor, söyleyeyim.”</p>

  <h1 id="sigil_toc_id_31">33</h1>

  <p>Kitty, garip rüyalarla dolu, ıstıraplı bir gece geçirdi. Rüyasında tahtırevandaydı, hamallar uzun, düzensiz adımlarla ilerlerken sağa sola yalpalandığını hissediyordu. Uçsuz bucaksız, karanlık şehirlere giriyor, yığınla insan meraklı gözlerle etrafına üşüşüyordu. Sokaklar dar ve dolambaçlıydı; Kitty, garip eşyalar satılan dükkânların önünden geçtiği sırada bütün alışveriş durmuş, hem müşteriler hem de satıcılar duraklamıştı. Daha sonra kemer şeklindeki bir anıtın önüne geldi. Kemerin etkileyici iskeleti, sanki ürkütücü bir şekilde canlanıyordu. Yanardöner konturları, kollarını sallayarak selam veren bir Hindu tanrısı gibiydi. Kitty, anıtın altından geçerken alaycı bir kahkahanın yankılanışını duydu. Fakat sonra Charlie Townsend ona doğru geldi, onu kollarının arasına alıp, tahtırevandan indirdi ve hata yaptığını, Kitty’ye asla öyle davranmak istemediğini, çünkü onu sevdiğini ve onsuz yaşayamayacağını söyledi. Kitty dudaklarında Townsend’ın öpücüklerini hissediyor, mutluluktan ağlıyordu. Ona neden bu kadar acımasız davrandığını soruyordu, fakat sormasına rağmen bunun bir öneminin olmadığının farkındaydı. Ve sonra boğuk, sert bir çığlık duyuldu ve birbirlerinden ayrıldılar, aralarından sessiz bir aceleyle geçen eski püskü, mavi kıyafetli hamallar bir tabut taşıyorlardı.</p>

  <p>Kitty, sıçrayarak uyandı.</p>

  <p>Kaldıkları bungalov bir yamacın ortasındaydı ve Kitty penceresinden dışarı baktığında altında akan dar nehri, karşısında ise şehri görebiliyordu. Gün yeni ağarmaya başlamıştı. Nehirden yükselen beyaz sis, birbirine kabuğun içindeki bezelyeler gibi yakın demirlemiş Çin yelkenlilerinin üzerini örtüyordu. Nehirde yüzlercesi vardı ve ürkütücü ışığın altında sessiz ve gizemli görünüyorlardı. İnsan yelkenlilerdeki mürettebatın bir büyü altında kaldığı izlenimine kapılıyordu, çünkü uyuyor olmalarından ziyade, onları bu denli hareketsiz ve sessiz tutan garip ve korkutucu bir şey varmış gibi görünüyordu.</p>

  <p>Sabah olmaya başladı ve güneşin dokunduğu sis, kaybolan bir yıldızın üzerinde kardan bir hayalet gibi beyaza çalarak parladı. Nehrin üzeri aydınlık olduğundan dip dibe duran yelkenlilerin solgun hatları ayırt edilebiliyordu; fakat üzerlerindeki serenlerin oluşturduğu sık orman, gözün nüfuz edemediği parlak bir duvar oluşturuyordu. Ancak aniden, bu beyaz bulutun içinden uzun, kasvetli ve heybetli bir kale belirdi. Sanki her şeyi meydana çıkaran güneş ışığıyla görünür hale gelmemiş, sihirli bir değneğin dokunuşuyla yoktan var olmuştu. Nehrin karşı kıyısından yükselen bu kale, acımasız ve barbar insan ırkının sığınağıydı. Fakat kaleyi oluşturan büyücü hızlı çalışıyordu ve artık kalenin tepesini renkli bir duvar parçası taçlandırmıştı. Bir anda, sisin arasından tek tük sarı güneş ışınlarının vurduğu yeşil ve sarı çatı kümeleri belirdi. Devasa görünüyorlardı ve belli bir modelden söz edilemiyordu, eğer bir düzen varsa da, insan fark edemiyordu. Düzensiz ve ölçüsüz; fakat tasavvur edilemeyen bir zenginliğin eseriydi bu. Bu bir kale veya tapınak değildi, hiçbir insanın giremediği, tanrıların imparatorunun büyülü sarayıydı. İnsan elinden çıkamayacak kadar hayali, etkileyici ve gerçekdışıydı. Bir düş örmüştü onu.</p>

  <p>Kitty’nin yanaklarından gözyaşları aktı, ellerini göğsünde kenetlemiş, nefes almakta güçlük çektiği için ağzı hafifçe açık, gözlerini dikmiş bakıyordu. Hiç bu kadar kaygısız olmamıştı, vücudu ayaklarının dibine yığılan bir kabukmuş gibi geliyordu ona, sanki ruhu arınmıştı. İşte Güzellik buydu. Bir Hıristiyanın Komünyon ayininde ekmekle beslenmesi gibi, Kitty de bu güzellikle beslenmişti.</p>

  <h1 id="sigil_toc_id_32">34</h1>

  <p>Walter sabah erken saatte çıkıp, öğle yemeği için ancak yarım saatliğine uğradığından ve akşam yemeği hazır olana dek bir daha dönmediğinden, Kitty uzun bir süre yalnız kaldı. Birkaç gün bungalovdan dışarı adımını atmadı. Hava çok sıcaktı ve günün büyük bir bölümünü açık pencerenin önündeki dinlenme koltuğunda uzanıp kitap okumaya çalışarak geçiriyordu. Gün ortasında düşen çiğ güneş ışığı, büyülü sarayı esrarengizliğinden yoksun bırakıyordu ve yapının şehir duvarlarındaki fazla parlak renkli ve köhne tapınaklardan bir farkı kalmıyordu. Fakat o kaleyi ilk gördüğünde öyle bir coşkuya kapılmıştı ki, orası Kitty için bir daha hiç sıradan bir yer olmadı. Genellikle şafak vaktinde ya da alacakaranlıkta ve yine akşam vakitlerinde bu güzellikten bir şeyler hatırlamayı başarıyordu. Kitty’ye kudretli bir kale gibi görünen şey, şehrin suruydu sadece ve gözleri sürekli bu heybetli ve karanlık sura takılıyordu. Bu mazgallı siperlerin ardındaki şehir, ölümcül bir salgın hastalığın ürkütücü pençesindeydi.</p>

  <p>Orada korkunç şeyler olduğunu az çok biliyordu, Walter’a soru sorduğunda, Walter Kitty’nin sorularına içini ürperten nükteli bir umursamazlıkla cevap verdiği için (Kitty soru sormadığı zamanlarda da nadiren konuşuyordu), Waddington ve hizmetçiden bir şeyler öğreniyordu. Günde ortalama yüz kişi ölüyordu, hastalığa yakalananlardan ise kurtulan pek olmuyordu. Terk edilmiş tapınaklardan çıkarılan putlar sokaklara konulmuş, önlerine adaklar serilmişti; fakat salgını durduramamışlardı. İnsanlar o kadar hızlı ölüyordu ki, onları defnetmeye bile zor fırsat bulunuyordu. Bazı evlerde ailenin tümü vefat ettiği için cenaze törenlerini yapacak kimse kalmıyordu. Birliklere komuta eden subay, oldukça buyurgan bir adamdı, tüm şehri isyan ve kundakçılığın sarmamış olması, onun kararlılığı sayesindeydi. Cesetleri gömecek kimsenin olmadığı yerlerde, askerlerini bu işi yapmaları için zorluyordu ve hastalıktan mustarip bir eve girmeyi reddeden bir subayını kendi elleriyle vurmuştu.</p>

  <p>Kitty o kadar çok korkuyordu ki, kalbi duracak gibi oluyor, vücudunun her yeri titriyordu. Gerekli önlemler alındığı takdirde tehlikenin çok az olduğunu söylemek hoştu ama Kitty paniğe kapılmış durumdaydı. Kafasında çılgınca kaçış planları kuruyordu. Kaçmak, sadece kaçmak; olduğu gibi yola çıkıp gitmeye hazırdı, hiçbir şeye gerek yoktu, tek istediği güvenli bir yerdi. Kendini Waddington’in merhametine teslim edip, ona her şeyi anlattıktan sonra Hong Kong’a gitmesine yardım etmesi için yalvarmayı düşündü. Kocasının önünde diz çöküp çok korktuğunu itiraf ederse, Walter şu anda ondan nefret etse de, yine de ona acıyacak kadar insanlığı kalmış olmalıydı.</p>

  <p>Tüm bunlar söz konusu bile olamazdı. Kitty gitmeye kalksa, nereye gidecekti? Annesine gidemezdi; artık Kitty’yi evlendirmiş olduğundan, annesi ondan kurtulacağı günü iple çeker, bunu da açıkça belli ederdi; hem zaten ona gitmek istemiyordu. Gitmek istediği yer Charlie’nin yanıydı, o da Kitty’yi istemiyordu. Birden karşısına çıksa, Charlie’nin söyleyeceklerini biliyordu. O asık suratı, büyüleyici bakışlarının ardındaki kaskatı acımasızlığı gözünün önüne geldi. Kulağa hoş gelen kelimeleri bulmakta zorluk çekecekti. Kitty, yumruklarını sıktı. Charlie kendisini nasıl küçük düşürdüyse, o da Charlie’yi öyle küçük düşürebilmek için her şeyini verirdi. Bazen öyle bir öfkeye kapılıyordu ki, sırf Charlie’ye zarar verebilmek için kendini yakarak, Walter’ın ondan boşanmasına izin vermiş olmayı diliyordu. Charlie’nin ona söylediği bazı şeyleri hatırladığında, utanç duyuyordu.</p>

  <h1 id="sigil_toc_id_33">35</h1>

  <p>Kitty, Waddington ile yalnız kaldığı ilk fırsatta konuyu Charlie’ye getirdi. Waddington, buraya geldikleri ilk gece ondan bahsetmişti. Charlie’yi sadece kocasının bir tanışıymış gibi gösterdi.</p>

  <p>“Ondan hiçbir zaman çok hoşlanmadım,” dedi Waddington. “Bana her zaman sıkıcı gelmiştir.”</p>

  <p>Kitty her zaman kolaylıkla takınabildiği neşeli ve şakacı tavrıyla, “Memnun edilmesi zor biri olmalısınız,” diye cevapladı. “Sanıyorum ki Hong Kong’da açık ara farkla en sevilen kişi o.”</p>

  <p>“Biliyorum. Onun sermayesi de bu. Popülerliğin ilmini yapmış. Tanıştığı herkese sanki tek görmek istediği kişi oymuş gibi düşündürme konusunda doğal bir yeteneği var. Başı ağrımadığı sürece her zaman yardım etmeye hazırdır, eğer ondan talep ettiğiniz şeyi yapamıyorsa da o işin yapılmasının mümkün olmadığı izlenimini verir.”</p>

  <p>“Bu hiç kuşkusuz ki etkileyici bir nitelik.”</p>

  <p>“Cazibe, tek başına cazibe, bir süre sonra can sıkıcı oluyor bence. O kadar hoş davranmayan; ama daha içten bir adamla muhatap olmak insanı rahatlatıyor. Charlie Townsend’ı uzun yıllardır tanıyorum ve bir iki kez yüzündeki maskenin düştüğüne tanıklık ettim –anlayacağınız, ben hiçbir zaman önemli biri olmadım, emir altında çalışan bir gümrük memuruyum sadece– ve Charlie’nin aslında bu dünyada kendisinden başka hiç kimseye önem vermediğini biliyorum.”</p>

  <p>Kitty, oturduğu koltuğa rahatça yayılarak, Waddington’a gülen gözlerle baktı. Evlilik yüzüğünü parmağında döndürüp duruyordu.</p>

  <p>“Elbette işinde yükselir. Resmi bağlantıların hepsini tanıyor. Ben ölmeden, ona Ekselansları diye hitap edip, odaya girdiğinde ayağa kalkacağım günlerin geleceğine eminim.”</p>

  <p>“İnsanların çoğu Townsend’ın yükselmeyi hak ettiğine inanıyor. Çok yetenekli olduğu düşünülüyor.”</p>

  <p>“Yetenekli mi? Ne saçma! Townsend fazlasıyla aptal bir adam. İnsana hep alelacele iş yaptığı, ama ileri zekâsı sayesinde üstesinden geldiği izlenimini veriyor. Aslında hiç de öyle değil. Avrupalı Asyalı memurlar gibi çalışkan bir adamdır.”</p>

  <p>“Nasıl bu kadar zeki olmasıyla nam saldı?”</p>

  <p>“Dünyada çok aptal insan var. Onlardan biraz yüksek konumdaki biri havalara girer, arkalarını sıvazlar ve onlar için her şeyi yapabileceğini söylerse, karşılarındakinin zeki biri olduğuna çok kolay inanabiliyorlar. Ve tabii bir de Townsend’ın karısı var. İster beğen ister beğenme ama o becerikli bir kadındır. Aklı başında biridir ve tavsiyeleri dikkate alınmaya değerdir. Charlie Townsend ona bel bağladığı sürece aptalca bir şey yapma olasılığı fazlasıyla düşük, bu da devlet hizmetinde çalışacak bir adamın yapması gereken ilk şey. Onlar zeki adam istemezler, zeki adamın fikirleri olur ve fikirler başa bela olur; onların istedikleri albenisi olan, incelikli ve asla pot kırmayacağına güvenebilecekleri adamlardır. Yani evet, Charlie Townsend mesleğinde en yüksek dereceye ulaşacak.”</p>

  <p>“Ondan neden hoşlanmadığınızı merak ettim.”</p>

  <p>“Ondan hoşlanmadığımı söylemiyorum.”</p>

  <p>“Ama karısından daha çok hoşlanıyorsunuz?” diyerek gülümsedi Kitty.</p>

  <p>“Ben eski kafalı bir adamcağızım ve asil kadınlardan hoşlanırım.”</p>

  <p>“Keşke giyimi de davranışları kadar asil olsaydı.”</p>

  <p>“Kötü mü giyiniyor? Hiç fark etmedim.”</p>

  <p>“Birbirlerine bağlı olduklarını duydum,” dedi Kitty, kirpiklerinin altından Waddington’ı izleyerek.</p>

  <p>“Charlie karısına çok düşkündür. Bu konuda hakkını vermeliyim. Sanırım tek düzgün tarafı bu.”</p>

  <p>“Yapmacık bir övgü oldu.”</p>

  <p>“Küçük maceraları oluyor; ama hiçbiri ciddi değil. İlişki yaşadığı kadınları zorluk çıkarmamaları için uzağa gönderecek kadar kurnazdır. Tabii öyle tutkulu bir adam da değildir, kibirlidir sadece. Beğenilmek hoşuna gider. Artık kilo aldı ve kırkına geldi, kendine de fazlasıyla iyi bakıyor; ama sömürgeye ilk geldiği zamanlar çok yakışıklı bir adamdı. Karısının, Townsend’ın kalbini çaldığı kadınlar hakkında kocasına takıldığını duymuştum.”</p>

  <p>“Kocasının flörtlerini pek ciddiye almıyor mu?”</p>

  <p>“Ah, hayır, çok uzun sürmeyeceklerini biliyor. Charlie’ye gönlünü kaptıran kadıncağızlarla arkadaş olabilmeyi istediğini; ama hep fazlasıyla sıradan insanlar olduklarını söylüyor. Kocasına âşık olan kadınların alışılmadık biçimde kalitesiz olmaları onun için pek gururlandırıcı olmuyormuş.”</p>

  <h1 id="sigil_toc_id_34">36</h1>

  <p>Waddington gidince, Kitty onun umursamadan söylediklerini düşündü. Waddington’ın söylediklerini duymak pek hoş olmamıştı ve Kitty bu söylenenlerin onu nasıl kırdığını belli etmemek için epey bir çaba göstermek zorunda kalmıştı. Acı olan ise söylediklerinin doğru olduğunu düşünmekti. Charlie’nin aptal, kibirli ve pohpohlanmaya aç biri olduğunu biliyordu, ayrıca zekâsını kanıtlamak için kısa hikâyeler anlattığı anlardaki hoşnutluğunu da hatırladı. Charlie, sığ kurnazlıklarıyla gurur duyuyordu. Bir adama sırf güzel gözleri ve hoş bir görünüşü olduğu için kalbini kaptırdığına göre beş para etmez biri olmalıydı Kitty! Charlie’yi küçümsüyor olmayı diledi, çünkü ondan nefret ettiği sürece onu sevmeye de çok yakın olduğunu biliyordu. Charlie’nin ona ettiği muamele gözlerini açmalıydı. Walter onu her zaman hakir görmüştü. Ah, keşke Charlie’yi tamamen aklından çıkarabilseydi! Charlie’nin karısı, Kitty’nin gün gibi açık olan hayranlığıyla ilgili de kocasına takılmış mıydı acaba? Dorothy onunla arkadaş olmayı istermiş; fakat onu kalitesiz buluyormuş. Kitty, hafifçe gülümsedi: Annesi, kızının böyle anıldığını bilse nasıl da içerlerdi!</p>

  <p>Ama Kitty o gece rüyasında yine Charlie’yi gördü. Vücuduna sımsıkı sarılmış kollarının baskısını, dudaklarında tutku dolu öpücüklerini hissetti. Şişman ve kırkına gelmiş olması neyi değiştirirdi ki? Tatlı bir şefkatle güldü, çünkü Charlie bunu çok önemserdi. Çocuksu kibirliliğine rağmen onu daha da çok seviyordu, ona acıyabilir, onu teselli edebilirdi. Uyandığında, gözyaşları sel gibi akıyordu.</p>

  <p>Uyurken ağlaması kendisine neden bu kadar hüzünlü gelmişti, bilmiyordu.</p>

  <h1 id="sigil_toc_id_35">37</h1>

  <p>Waddington günlük işlerini bitirince, Fane’lerin bungalovuna geldiğinden, Kitty onu her gün görüyordu. Böylelikle farklı şartlarda bir senede kuramayacakları yakınlığı, bir hafta içinde kurmuşlardı. Kitty, bir keresinde Waddington’a o olmasaydı ne yapacağını bilmediğini söylemiş, Waddington ise gülerek cevap vermişti:</p>

  <p>“Görüyorsun, burada sağlam zeminde usul usul yürüyen bir biz varız. Rahibeler cennette, kocan ise bilinmezlikte yürüyor.”</p>

  <p>Kitty, aldırışsızca gülmesine rağmen, Waddington’ın ne demek istediğini merak etmişti. Onun neşeli, minik mavi gözlerinin samimi, ama kaygı dolu bir ilgiyle yüzünü incelediğini hissetmişti. Kitty, Waddington’ın zeki bir adam olduğunun zaten farkındaydı ve Walter ile ilişkisine sinik bir merak duyduğunu hissediyordu. Onu şaşırtmak, Kitty’yi eğlendiriyordu. Waddington’ı seviyordu ve onun da kendisine karşı iyi niyetli olduğunu biliyordu. Esprili veya dâhi biri değildi; ama oyalayıcı şeyler bulma konusunda basit ve isabetli fikirleri olurdu. O kel kafalı, komik, çocuksu suratı ise bir gülüşüyle buruşur, söylediklerini ziyadesiyle komikleştirirdi. Uzun yıllar kendi renginden konuşacak kimsesi olmadan ileri karakollarda yaşamıştı ve kişiliği alışılmamış bir özgürlükle şekillenmişti. Bir sürü tuhaflığı vardı. Samimiyeti insanı rahatlatıyordu. Hayata alay eden gözlerle bakardı, Hong Kong’daki sömürgeyle iğneleyici bir dille dalga geçerdi; ama aynı zamanda Mei-tan-fu’daki Çinli memurlara, şehri kırıp geçiren koleraya da gülüp geçerdi. Hafifçe komikleştirmeden anlattığı hiçbir hüzünlü hikâye ya da kahramanlık öyküsü yoktu. Çin’de geçirdiği yirmi yıl boyunca maceralarından birçok anekdot biriktirmişti ve insan bunları dinleyince dünyanın çok anlamsız, tuhaf ve gülünç bir yer olduğu kanaatine varıyordu.</p>

  <p>Çince eğitim aldığını inkâr etse de (Sinologların zırdeli olduğuna yemin ediyordu), dili rahatlıkla konuşabiliyordu. Çok az okuyabiliyordu, ne öğrendiyse konuşarak öğrenmişti. Fakat Kitty’ye sık sık Çin romanlarından ve tarihinden bahsederdi, artık doğal hali olan hafif alayla anlatsa da, güler yüzlü, hatta sevecen bir tavrı olurdu. Kitty’ye öyle geliyordu ki, Waddington bilincinde olmasa da, Avrupalıları barbarlar ve hayatlarını da aptallık olarak gören Çinlilerin bu görüşünü benimsemişti: Çin’de, sağduyu sahibi bir insanın bu düşüncede bir nevi gerçeklik bulacağı sonucuna varılmıştı. Bu fikri destekleyecek şeyler de vardı: Kitty Çinlilere hiçbir zaman yozlaşmış, pis veya kötü dendiğini duymamıştı ve sanki bir anlığına, bir perdenin arasından hayal bile etmediği, renk ve anlam açısından zengin bir dünya ilişmişti gözüne.</p>

  <p>Waddington orada oturmuş, konuşup gülüyor, içki içiyordu.</p>

  <p>“Çok fazla içmiyor musun sence?” dedi Kitty sözünü sakınmadan.</p>

  <p>“Hayattaki en büyük zevkim bu,” diye cevapladı Waddington. “Ayrıca, koleradan da koruyor.”</p>

  <p>Waddington, Kitty’nin yanından ayrılırken genellikle sarhoş olurdu; fakat içkiye dayanıklıydı. Çok komik olurdu, ama insanı rahatsız etmezdi.</p>

  <p>Bir gece Walter, her zamankinden daha erken geldi ve Waddington’a yemeğe kalmasını teklif etti. O gece garip bir olay oldu. Çorba içip, balık yedikten sonra, hizmetçi çocuk Kitty’ye tavuklu, taze yeşil salata uzattı.</p>

  <p>Waddington, Kitty’nin salatadan aldığını görünce, bağırarak, “Aman Tanrım, onu yemeyeceksin herhalde,” dedi.</p>

  <p>“Evet yiyeceğim, biz her akşam yiyoruz.”</p>

  <p>“Karım salatayı sever,” dedi Walter.</p>

  <p>Tabak Waddington’a uzatıldı, fakat o başını hayır anlamında salladı.</p>

  <p>“Çok teşekkürler, ama henüz intihar etmeyi düşünmüyorum.”</p>

  <p>Walter acımasızca gülümsedi ve salatadan aldı. Waddington başka bir şey söylemedi, hatta tuhaf bir şekilde durgunlaştı ve yemek bittikten kısa bir süre sonra ayrıldı.</p>

  <p>Kitty’lerin her akşam salata yedikleri doğruydu. Mei-tan-fu’ya geldikten iki gün sonra aşçı, Çinli olmanın verdiği aldırmazlıkla, onlara salata yollamış, Kitty de düşünmeden tabağına biraz almıştı. Walter hızlıca ona doğru uzanmıştı.</p>

  <p>“Onu yememelisin. Çocuk bunu servis ettiğine göre delirmiş olmalı.”</p>

  <p>“Neden yemeyeyim?” diye sordu Kitty, dosdoğru Walter’ın yüzüne bakarak.</p>

  <p>“Salata yemek her zaman tehlikelidir, şu anda ise delilik. Kendini öldüreceksin.”</p>

  <p>“Amacının bu olduğunu düşünmüştüm,” dedi Kitty.</p>

  <p>Kitty, soğukkanlılıkla yemeye başladı. Daha önce hiç tanımadığı bir meydan okuma hevesine kapılmıştı. Alaycı bakışlarla Walter’ı izledi. Walter’ın yüzünün biraz solduğunu düşünmüştü; fakat salata tabağı uzatıldığında o da aldı. Aşçı, salatayı reddetmediklerini görünce, her gün bir miktar göndermeye başladı ve onlar da ölümü davet edercesine her gün o salatadan yediler. Böyle bir risk almak çok garipti. Hastalık korkusuyla dolu olan Kitty, bu yolla sadece Walter’dan inadına intikam aldığını hissetmiyor; aynı zamanda kendi korkularına meydan okuyordu.</p>

  <h1 id="sigil_toc_id_36">38</h1>

  <p>Bu olaydan sonra, hemen ertesi gün öğleden sonra bungalova gelen Waddington, biraz oturduktan sonra Kitty’ye birlikte gezintiye çıkmayı teklif etti. Kitty geldiklerinden beri hiç dışarı çıkmamıştı. Bu teklif onu oldukça memnun etmişti.</p>

  <p>“Yürüyüş yapacak çok fazla yer yok maalesef,” dedi Waddington. “Ama şu tepenin zirvesine çıkarız.”</p>

  <p>“Ah evet, kemerli geçidin olduğu yer. Terastan görüyorum orayı.”</p>

  <p>Uşaklardan biri, ağır kapıyı onlar için açtı ve tozlu bir patikada yürümeye başladılar. Birkaç metre yürüdükten sonra, Kitty Waddington’ın koluna yapışarak, korkuyla bir çığlık attı.</p>

  <p>“Bak!”</p>

  <p>“Ne oluyor?”</p>

  <p>Bungalovun bulunduğu alanı çevreleyen duvarın dibinde, bir adam bacaklarını uzatmış, kolları başının üzerinde, sırtüstü yatıyordu. Yamalı, mavi renkte, eski püskü bir kıyafet giymişti. Çinli dilencinin saçları darmadağındı.</p>

  <p>“Ölmüş gibi görünüyor,” dedi Kitty nefes nefese.</p>

  <p>“Ölmüş zaten. Hadi gel, başka yöne baksan daha iyi olur. Döndüğümüzde ben onu kaldırtırım.”</p>

  <p>Fakat Kitty öylesine şiddetle titriyordu ki, yerinden kıpırdayamadı.</p>

  <p>“Daha önce hiç ölmüş birini görmemiştim.”</p>

  <p>“O zaman elini çabuk tutup alışsan iyi olur, çünkü bu keyifli yerle işin bitene kadar epeyce göreceksin.”</p>

  <p>Waddington, Kitty’nin elini tutup, kendi koluna taktı. Bir süre, hiç konuşmadan yürüdüler.</p>

  <p>“Koleradan mı ölmüş?” dedi Kitty sonunda.</p>

  <p>“Öyle sanırım.”</p>

  <p>Geçide ulaşana kadar yukarı doğru yürüdüler. Geçidin üstü oymalarla kaplıydı. Etrafını çevreleyen kırsal bölgenin bir simgesi gibi etkileyici ve ironik duruyordu. Kitty ve Waddington, sütun kaidesinin üstüne oturup, geniş ovaya döndüler. Tepenin üstü gömülen insanları örten küçük, yeşil tümseklerle kaplıydı. Tümseklerin belli bir sırası yoktu, hepsi dağınık vaziyetteydi. İnsan baktıkça, sanki toprağın altındakiler birbirlerini tuhaf bir şekilde itiyorlarmış gibi bir hisse kapılıyordu. Dar patika, yeşil pirinç tarlalarının arasından kıvrılarak uzanmıştı. Küçük bir çocuk, bir mandanın boynuna oturmuş, yavaş yavaş evine doğru gidiyordu. Geniş, hasır şapkalar takan üç köylü ise sırtlarında ağır yüklerle yan yan yürüyerek ağır ağır ilerliyorlardı. Günün sıcağı geçtikten sonra, orada hafifçe esen akşam meltemini yakalamak keyif vericiydi; kırsal alanın genişliği Kitty’nin ıstıraplı yüreğinde sakin bir melankoli hissine sebep olmuştu. Fakat Kitty, ölmüş dilenciyi aklından çıkaramıyordu.</p>

  <p>“Dört bir yanında insanlar ölürken nasıl oluyor da sohbet edip, gülüyor ve viski içebiliyorsun?” diye aniden sordu Kitty.</p>

  <p>Waddington cevap vermedi. Dönüp Kitty’ye baktı ve sonra elini Kitty’nin kolunun üzerine koydu.</p>

  <p>“Sen de biliyorsun, burası kadınlara göre bir yer değil,” dedi usulca. “Neden buradan gitmiyorsun?”</p>

  <p>Kitty, uzun kirpiklerinin altından Waddington’a yan yan baktı. Dudaklarında belli belirsiz bir gülümseme vardı.</p>

  <p>“Şartlar böyle olunca, kadının yanı kocasının yanıdır diye düşünmüş olmalıyım.”</p>

  <p>“Bana telgrafla Fane ile birlikte senin de geldiğini bildirdiklerinde hayrete düştüm. Sonra senin hemşire olabileceğin aklıma geldi, belki de bu tür şeyleri her gün yapıyordun. Seni, hastanedeki hastalara hayatı zindan eden o katı suratlı kadınlardan biri olarak düşünmüştüm. Bungalova gelip, seni oturmuş dinlenirken görünce, çok şaşırdım. Çok güçsüz, solgun ve yorgun görünüyordun.”</p>

  <p>“Dokuz günlük yolculuktan sonra iyi görünmemi bekleyemezsin.”</p>

  <p>“Şimdi de güçsüz, solgun ve yorgun görünüyorsun, ayrıca izin verirsen şunu da söyleyeyim, çok da mutsuzsun.”</p>
  
  <p>Kitty yüzünün kızarmasına engel olamadı, ama yeterince neşeli bir kahkaha atmayı başardı.</p>

  <p>“Yüz ifademi beğenmemene üzüldüm. Mutsuz görünmemin tek sebebi, yirmi yaşımdan beri burnumun biraz fazla uzun olduğunun farkında olmam. Fakat gizemli bir hüzne bürünmek epey etkileyici bir tavır: Beni teselli etmek isteyen kaç tane hoş ve genç adam olduğunu tahmin edemezsin.”</p>
  
  <p>Waddington’ın parlak mavi gözleri bir süre Kitty’nin üzerinden ayrılmadı. Kitty, söylediği tek bir kelimeye dahi inanmadığının farkındaydı. Waddington inanmış gibi yaptığı sürece, bu durumun Kitty için bir önemi yoktu.</p>

  <p>“Çok uzun zamandır evli olmadığınızı biliyordum ve birbirinize deli gibi âşık olduğunuz sonucuna vardım. Walter’ın senin buraya gelmeni isteyeceğine ihtimal vermemiştim; ama muhtemelen sen kalmayı kesin olarak reddettin.”</p>

  <p>“Çok mantıklı bir açıklama,” dedi Kitty düşünmeden.</p>
  
  <p>“Ama doğru bir açıklama değil.”</p>

  <p>Kitty, Waddington’ın söyleyeceklerinden korkarak, devam etmesini bekledi. Onun ne kadar zeki biri olduğunun farkındaydı ve düşündüklerini duraksamadan dile getireceğini biliyordu; ama kendisi hakkında söyleyeceklerini dinleme isteğine engel olamadı.</p>

  <p>“Kocana âşık olduğunu bir kez bile düşünmedim. Bence ondan hoşlanmıyorsun, hatta nefret bile ediyor olabilirsin, şaşırmam. Ama ondan korktuğuna eminim.”</p>

  <p>Kitty bir an yüzünü çevirdi. Waddington’ın söylediği herhangi bir şeyden etkilendiğini görmesini istemiyordu.</p>

  <p>“Kocamı pek sevmediğinden şüphe ediyorum,” dedi soğuk ve alaycı bir tavırla.</p>

  <p>“Ona saygı duyuyorum. Aklı iyi çalışıyor ve karakter sahibi biri; sana şu kadarını söyleyeyim, bu ikisinin birlikte olması ender görülen bir durumdur. Walter’ın burada yaptığı işi bildiğini pek sanmıyorum, çünkü bence seninle pek konuşmuyor. Eğer bu korkunç salgını tek başına durdurabilecek bir adam varsa, o kişi Walter’dır. Hastaları tedavi ediyor, şehri düzene sokuyor, içme suyunu temizlemeye çalışıyor. Nereye gittiğine veya ne yaptığına aldırış etmiyor. Günde yirmi kez hayatını riske atıyor. Albay Yü’yü ise parmağında oynatıyor, askerlerin kendi emrinde hazır bulundurulması için ikna etti adamı. Sulh hâkimini bile etkisi altına aldı, ihtiyar gerçekten bir şeyler yapmaya çabalıyor. Manastırdaki rahibeler de Walter’a çok güveniyor. Onun bir kahraman olduğunu düşünüyorlar.”</p>

  <p>“Sen öyle düşünmüyor musun?”</p>

  <p>“Sonuçta bu onun işi değil, değil mi? Walter bir bakteriyolog. Onu kimse buraya çağırmadı. Bana ölen Çinlilere acıdığı için bunları yapıyormuş gibi gelmiyor. Watson farklıydı. O insanları çok seviyordu. Misyoner olsa da insanların Hıristiyan, Budist ya da Konfüçyüsçü olması Watson için fark etmezdi, onun gözünde sadece insandılar. Burada koleradan yüz bin Çinli ölse de kocanın umurunda olmazdı, gelme nedeni bu değildi; bilime duyduğu ilgi de değil. Walter neden burada?”</p>

  <p>“Ona sorsan daha iyi olur.”</p>

  <p>“İkinizi bir arada görmek ilgimi çekiyor. Bazen, yalnız kaldığınız zamanlardaki davranışlarınızı merak ediyorum. Ben oradayken ikiniz de rol yapıyorsunuz, hem de çok kötü rol yapıyorsunuz, gerçekten. Eğer elinizden gelenin en iyisi buysa, gezgin bir tiyatro topluluğunda beş kuruş kazanamazdınız.”</p>

  <p>“Ne demek istediğini anlamıyorum,” dedi Kitty gülümseyerek, inandırıcı olmadığını bildiği havai tavrını koruyordu.</p>

  <p>“Sen çok hoş bir kadınsın. Kocanın sana hiç bakmaması garip bir durum. Seninle konuştuğu zaman sesi sanki başkasına aitmiş gibi geliyor.”</p>

  <p>“Sence beni sevmiyor mu?” diye sordu Kitty neşeli tavrını aniden bir kenara bırakarak, alçak ve boğuk bir sesle.</p>

  <p>“Bilmiyorum, onu senin yanındayken tüylerinin ürpermesine neden olacak kadar nefretle mi doldurdun, yoksa Walter aşkından ölüyor da bir sebeple bunu göstermemek için kendini tutuyor mu, bilmiyorum. Acaba ikiniz buraya intihar etmeye mi geldiniz diye kendi kendime sormuştum.”</p>

  <p>Kitty, salata olayında Waddington’ın şaşkın bir bakış attığını, sonra da onları dikkatle incelediğini görmüştü.</p>

  <p>“Bence birkaç marul yaprağına fazla önem veriyorsun,” dedi, ciddiyetsiz bir tavırla. Ayağa kalktı. “Eve gidelim mi? Eminim viski ve soda istersin.”</p>

  <p>“Her durumda kahraman ruhlu bir kadın değilsin sen. Çok korkuyorsun. Buradan gitmek istemediğine emin misin?”</p>

  <p>“Öğrenip ne yapacaksın?”</p>

  <p>“Sana yardım edeceğim.”</p>

  <p>“<em>Sen</em> de mi gizemli hüznümün etkisine kapılıyorsun? Yandan suratıma bakıp burnumun biraz fazla uzun olup olmadığını söyle.”</p>

  <p>Waddington ona dalgın dalgın baktı; parlak gözlerinde kötücül, alaycı bir bakış vardı. Fakat bu bakışa, nehrin kenarındaki bir ağaç ve bu ağacın sudaki yansıması gibi bir gölge, olağandışı bir sevecenlik ifadesi karışmıştı. Bu ifade, Kitty’nin aniden gözlerinin yaşarmasına sebep oldu.</p>

  <p>“Kalmak zorunda mısın?”</p>

  <p>“Evet.”</p>

  <p>Gösterişli geçidin altından geçerek, bayırdan aşağı doğru yürümeye başladılar. Eve geldiklerinde, ölen dilencinin bedenini gördüler. Waddington, Kitty’yi kolundan tuttu; ama Kitty geri çekildi. Yerinden kıpırdamadı.</p>

  <p>“Tüyler ürpertici, değil mi?”</p>

  <p>“Ne? Ölüm mü?”</p>

  <p>“Evet. Etrafındaki her şeyi fena halde önemsizleştiriyor. O adam, şu an insana benzemiyor. Ona baktığında, bir zamanlar yaşadığına kendini zor inandırıyorsun. Birkaç sene önce tepeden aşağı doğru koşan, uçurtma uçuran küçük bir çocuk olduğunu düşünmek çok zor.”</p>

  <p>Kitty, boğazını tıkayan hıçkırıklarına engel olamamıştı.</p>

  <h1 id="sigil_toc_id_37">39</h1>

  <p>Birkaç gün sonra Waddington, Kitty ile birlikte otururken, elindeki uzun bir kadeh viski-sodasıyla manastırdan bahsetmeye başladı.</p>

  <p>“Baş Rahibe oldukça dikkate değer bir kadın,” dedi. “Rahibeler bana onun Fransa’nın en önemli ailelerinden birine mensup olduğundan bahsettiler, ama hangisi olduğunu söylemiyorlar; Baş Rahibe bu konu hakkında konuşulmasını istemiyormuş.”</p>

  <p>“İlgini çektiyse neden kendisine sormuyorsun?” diyerek gülümsedi Kitty.</p>

  <p>“Baş Rahibe’yi tanısaydın, ona patavatsızca sorular sormanın imkânsız olduğunu bilirdin.”</p>

  <p>“Seni huşu içinde bıraktığına göre gerçekten çok dikkate değer biri olmalı.”</p>

  <p>“Sana ondan bir mesaj getirdim. Tabii ki salgının tam ortasında bir macera yaşamak istemeyebileceğini; ama eğer bir sakınca görmüyorsan sana manastırı büyük bir zevkle gösterebileceğini söylememi istedi.”</p>

  <p>“Böyle bir şeyi teklif etmesi büyük incelik. Benim varlığımdan haberi olduğunu bile düşünmüyordum.”</p>

  <p>“Ben senden bahsetmiştim, haftada iki ya da üç kez sırf yapabileceğim bir şey var mı diye bakmak için oraya gidiyorum ve galiba Walter da onlara senden bahsetmiş. Walter’a karşı sonsuz bir hayranlıkları var, hazırlıklı olmalısın.”</p>

  <p>“Katolik misin?”</p>

  <p>Waddington’ın sinsi gözleri ışıldadı ve ufak, komik yüzü gülümseyince buruştu.</p>

  <p>“Neden sırıtıyorsun?” diye sordu Kitty.</p>

  <p>“İngiliz kiliselerinin avlularından iyi bir şey çıkar mı? Hayır, Katolik değilim. Kendimi İngiliz Kilisesi’nin bir üyesi olarak tanımlıyorum, hiçbir şeye çok fazla inancım olmadığını söylemenin zararsız bir yolu bu sanırım… On yıl önce Baş Rahibe buraya geldiğinde, beraberinde yedi rahibe daha getirmişti, içlerinden üç tanesi dışında hepsi öldü. Anlayacağın, Mei-tan-fu en iyi zamanlarında bile şifa yuvası sayılmazdı. Şehrin tam ortasında yaşıyorlar; en yoksul bölgede. Çok fazla çalışıyorlar ve hiç tatil yapmıyorlar.”</p>

  <p>“Şimdi Baş Rahibe ile birlikte sadece dört kişi mi var?”</p>

  <p>“Ah hayır, daha fazlası geldi. Şu an altı kişiler. Salgın başladığında biri koleradan ölünce, Canton’dan iki kişi daha geldi.”</p>

  <p>Kitty, hafifçe titredi.</p>

  <p>“Üşüdün mü?”</p>

  <p>“Hayır, sadece birden ürperdim.”</p>

  <p>“Fransa’dan ayrıldıklarında, sonsuza kadar ayrılıyorlar. Arada bir yıllık izne çıkan Protestan misyonerler gibi değiller. Her zaman en zorunun bu olduğunu düşünmüşümdür. Biz İngilizlerin toprakla öyle çok güçlü bir bağı yoktur, dünyanın her yerinde kendimizi evimizde hissedebiliriz; ama ben Fransızların vatanlarına bağlı olduklarını düşünüyorum, neredeyse fiziksel bir bağ bu. Yurtdışında olduklarında hiç rahat edemezler. Bu kadınların böyle bir fedakârlıkta bulunmaları, bana hep çok dokunaklı gelmiştir. Sanırım Katolik olsaydım, bütün bunlar bana çok normal gelirdi.”</p>

  <p>Kitty, serinkanlılıkla Waddington’a baktı. Bu ufak adamın hangi duygularla konuştuğunu pek anlayamıyordu, yapmacık bir tavır takınıp takınmadığını sordu kendine. Waddington epey viski içmişti ve muhtemelen pek ayık değildi.</p>

  <p>“Gel ve kendin gör,” dedi Waddington, şakacı gülümsemesiyle. Kitty’nin aklından geçenleri hemen okumuştu. “Domates yemek kadar tehlikeli bir iş değil.”</p>

  <p>“Sen korkmuyorsan benim de korkmam için bir neden yoktur.”</p>

  <p>“Bence hoşuna gidecek. İnsana biraz Fransa’yı anımsatıyor.”</p>

  <h1 id="sigil_toc_id_38">40</h1>

  <p>Nehri kayıkla geçtiler. İskelede bir tahtırevan, Kitty’yi bekliyordu. Kitty tahtırevana bindi ve tepedeki su bendi kapısına götürüldü. Hamallar nehirden su almaya geliyor, sırtlarındaki sırıklardan sarkan büyük kovalarla, telaş içinde bir aşağı bir yukarı koşuşturuyorlardı. Bu esnada su sıçrattıkları için, yola sanki şiddetli bir yağmur yağmış gibi görünüyordu. Kitty’nin tahtırevanını taşıyanlar, ani ve sert bağırışlarla hamallardan yol vermelerini istiyordu.</p>

  <p>Kitty’nin yanında yürüyen Waddington, “Tabii bütün işler durdu,” dedi. “Normal şartlarda olsak, hırdavatçılara yük taşıyan hamalların arasından itiş kakışla geçmek zorunda kalırdın.”</p>

  <p>Yol dar ve virajlı olduğundan Kitty tüm yön duygusunu kaybetmişti. Dükkânların çoğu kapalıydı. Kitty, yolculuk sırasında Çin sokaklarının düzensizliğine alışmıştı; fakat burada haftaların çöpü birikmişti; etraftaki koku da o kadar berbattı ki, Kitty mendiliyle burnunu kapamak zorunda kaldı. Çin’de diğer şehirlerden geçerken insanların bakışlarından rahatsız olmuştu; ama şimdi birkaç umursamaz bakış dışında dikkatini çeken bir şey olmamıştı. Her zamanki kalabalıktan ziyade, yoldan pek az insan geçiyordu. Herkes kendi halinde gibiydi. Sinmiş ve bitkinlerdi. Kitty ve Waddington bir evin yanından geçerken, çan sesleriyle birlikte bilinmedik çalgıların aralıksız, tiz sesli iniltileri duyuldu. O kapalı kapıların ardında bir ölü yatıyordu.</p>

  <p>“İşte geldik,” dedi Waddington sonunda.</p>

  <p>Tahtırevan, uzun ve beyaz bir duvarda, üzerinde haç bulunan küçük bir kapının önünde durdu ve Kitty indi. Waddington kapıyı çaldı.</p>

  <p>“Çok büyük bir şey beklememelisin, biliyorsun. Fena halde yoksullar.”</p>

  <p>Kapıyı Çinli bir kız açtı, Waddington bir iki kelime söyleyince, kız onları koridora açılan küçük bir odaya aldı. Odada, üzerine ekose bir muşamba örtülmüş geniş bir masa ve etrafına dizilmiş sert sandalyeler vardı. Odanın bir ucunda, Meryem Ana’nın alçıdan yapılmış bir heykeli bulunuyordu. Çok geçmeden rahibelerden biri geldi. Kısa ve tombuldu, güzellikten nasibini almamış bir suratı vardı; yanakları kıpkırmızıydı ve gözlerinin içi gülüyordu. Waddington, Kitty’yi tanıştırırken, rahibeyi <em>Soeur St. Joseph</em><a class="footnoteref" href="../Text/notlar.xhtml#n4" id="ref4">4</a> diye adlandırdı.</p>

  <p>“<em>C’est la dame du docteur</em>?”<a class="footnoteref" href="../Text/notlar.xhtml#n5" id="ref5">5</a> diye sordu rahibe. Yüzü sevinçle parlıyordu. Baş Rahibe’nin de hemen onlara katılacağını söyledi.</p>

  <p>St. Joseph Rahibesi İngilizce bilmiyor, Kitty ise Fransızca konuşurken çok duraksıyordu. Ama Waddington, uzun uzadıya, akıcı bir dille konuşuyor, hatalar yapıyor, yerli yersiz esprileri art arda sıralayarak neşeli rahibeyi gülmekten kırıp geçiriyordu. Rahibenin şen ve içten kahkahası, Kitty’yi bir hayli şaşırtmıştı. Dindarların her zaman ciddi insanlar olduklarını sanırdı, bu tatlı ve çocuksu neşe onu etkilemişti.</p>
</body>
</html>