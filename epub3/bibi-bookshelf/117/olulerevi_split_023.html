<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>olulerevi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_21">VII <br class="chapter"/>
	      Şikâyet</h2>
		  <p class="normal">Rahmetli Aleksandr Petroviç Goryançikov'un anılarının yayımcısı, bu bölüme başlarken, okuyuculara aşağıda yazılı olan haberi bildirmeyi borç bilir.</p>
		  <p class="normal">Ölüler Evinden Anılar'ın ilk bölümünde baba katili bir soyludan birkaç kelimeyle söz edilir. Hem de mahpusların işledikleri cinayetleri ne kadar duygusuzca anlatabildiklerine örnek gösterilerek. Bundan başka, katilin mahkeme önünde suçunu inkâr ettiği, ama bu meselenin içyüzünü bilenlerin anlattığına göre, delillerin en ufak şüphe bırakmayacak kadar açık olduğu da anlatılır. Aynı adamlar, Anılar yazarına suçlunun bir sefih olduğunu, gırtlağına kadar borçlandığını, babasını da mirasına konmak için öldürdüğünü anlatırlar. Zaten bu baba katilinin daha önce çalıştığı şehirde de hemen herkes öyküyü aynı şekilde anlatmaktadır. Bu konuda Anılar'ın yayımcısı oldukça sağlam bilgilere sahiptir. Son olarak, Anılar'da yazıldığına göre katil pek neşeli, keyfi yerinde bir adamdı; sefih, zıpır, aptal olduğu kadar anlayışsızdı da; Anılar'ın yazarı onda öyle aman aman bir zalimlik de görmemişti. Yazılara, "Şüphesiz ki, ben bu cinayete inanmıyordum." sözleri eklenmişti.</p>
		  <p class="normal">Bugünlerde, Ölüler Evinden Anılar'ın yayımcısı, Sibirya'dan bir haber almıştır: Bu adam gerçekten suçsuzmuş ve tam on yıl haksız olarak sürgün ve ağır hizmet hayatı sürmüş. Suçsuzluğu mahkemece resmen tespit de edilmiş. Asıl suçlular bulunmuş, suçlarını itiraf etmiş, zavallı adamcağız da hapishaneden çıkarılmıştır. Yayımcı bu haberin gerçekliğinden asla şüphe etmemektedir...</p>
		  <p class="normal">Buna başkaca eklenecek bir şey yok. Olayın feciliğinden, korkunç bir suçlamanın mahvettiği genç bir varlıktan uzun uzadıya bahsetmek anlamsız. Olay zaten fazlasıyla feci, fazlasıyla da açık...</p>
		  <p class="normal">Bizim düşüncemize göre, böyle bir olayın meydana gelmesi ihtimali, yalnızca ihtimal bile olsa, Ölüler Evi'nin genel görünümüyle karakteristiğine yepyeni, gayet açık bir özellik vermektedir.</p>
		  <p class="normal">Şimdi devam edelim.</p>
		  <p class="normal">Önceden de söylediğim gibi, hapishanedeki duruma sonunda alışabilmiştim. Ancak bu "sonunda"ya pek güç, pek azaplı, azar azar erişebildim. Gerçekten, bunun için aşağı yukarı bir yıllık bir süre gerekti ki, hayatımın en çetin yılının bu olduğunu söyleyebilirim. Belleğimde bu derece derin yer etmesi de bundandır. Bütün o yılı saati saatine hatırlayabilirim sanırım. Başka mahpusların da bu hayata alışamadıklarını söylemiştim. Bu ilk yıl sık sık kendime, "Ya onlar nasıl? Alışabildiler mi? İçlerinde huzur bulan var mı?" diye sorardım. Hem bu sorular beni pek ilgilendirirdi. Daha önce de söylediğim gibi mahpuslar burada, evlerindeki gibi değil de, sanki yolculukları sırasında bir hana uğramış ya da büyük bir evde konaklıyormuş gibi yaşardı. Ömür boyu sürgüne gönderilenler bile kaygı, özlem duyarlardı; şüphesiz hepsi içinden imkânsız bir şey için hayaller kurardı. Sessizce olsa da belli edilen o sürekli tedirginlik, o garip, öfkeli sabırsızlık, kimi zaman kazara ağızdan kaçırılan temelsiz, sayıklamayı andıran, hepsinden şaşırtıcısı en gerçekçi kafalarda yer etmiş gibi görünen umutlar, hepsi bu yere olağandışı bir görünüm ve nitelik verirdi; bunca kendine özgü olmasının sebebi de buydu belki. İnsan ilk bakışta bile, bu gibi şeylerin hapishanenin öte yanında olmadığını anlardı. Buradakilerin hepsi birer hayalciydi, bu hal hemen göze çarpardı. Hayal kurmak onlarda hastalık halini almıştı. Gerçekten, hayal kuran mahpusların çoğu kederli, somurtkan, hasta gibiydiler. Çoğu sessiz, içlerinde nefret derecesine varmış bir husumet besleyen, umutlarını açığa vurmaktan hoşlanmayan adamlardı. Saflık, samimilik küçümsenirdi. Umutların gerçekleşmesi ne kadar imkânsızsa, hayalci de bu imkânsızlığı ne kadar fazla hissederse, o ölçüde inatla, safça bu hayallere dalar, bunlardan bir türlü vazgeçemezdi. Kim bilir, belki aralarında içinden utananlar da vardı. Çünkü ağırbaşlılık, yumuşaklık, kendi kendisiyle içten içe alay etme, Rus ruhunun başlıca özelliklerindendir... Belki de kendilerine karşı duydukları bu sürekli hoşnutsuzluk yüzünden bu adamlar birbirleriyle gündelik temaslarında bu kadar sabırsız, hoşgörüsüz, birbirine karşı bu derece alaycıydılar. Bazen aralarından biraz daha saf, daha sabırsız olanlardan biri ortaya çıkıp da herkesin içinde hayal ve umutlardan söz etmeye başlayınca, başkaları hemen lafı ağzına tıkıp onu kabaca tersler, bu safdille alay ederdi; ama bana öyle geliyor ki, ona saldıranlar umut beslemekte, hayaller kurmakta bu gevezeden fersah fersah ileri giderlerdi. Önceden de söylediğim gibi saf, temiz yürekli olanlar, bizde en aşağılık enayi yerine konulup küçümsenirdi. Her biri o kadar asık suratlı, o kadar gururluydu ki, iyi kalpli, mütevazı olanları hemen aşağı görmeye başlarlardı. Temiz, saf gevezeler haricindeki sessizler de, iyilerle kötüler, somurtkanlarla güler yüzlü olanlar diye ayrılabilirdi. Somurtkanlar ve kötüler öbürleriyle kıyaslanamayacak kadar çoktu; aralarında yaradılıştan gevezelere rastlanıldığı olsa da, bunlar mutlaka ağzı kalabalık dedikoducular, bir türlü huzur bulamayan kıskançlardı. İçlerindekini, gizli dünyalarını, sırf âdet ve usule aykırı olduğundan açığa vurmamakla beraber, başkalarının her işine burunlarını sokarlardı. Tabii bu da hoş karşılanmazdı. Pek az olan iyilerse sessizdi, emellerini içlerinde gizlerlerdi ve elbette asık suratlılardan daha iyimserlerdi. İsteklerinin gerçekleşeceğine daha çok inanırlardı. Bir de umutlarını büsbütün yitirmiş olanların grubu vardı. Mesela, Starodub köylerinden olan ihtiyar bunlardandı. Ama ne de olsa böyleleri azdı. İhtiyar (ondan daha önce de söz etmiştim) görünüşte sakin bir adamdı, ama bazı işaretlerden ruh durumunun pek feci olduğunu tahmin ediyordum. Ancak onun da kendine göre bir avuntusu, bir kurtuluş çaresi vardı: duaları ve din uğruna acı çekmesi. Daha önce sözünü ettiğim, İncil okuya okuya çıldırıp bir binbaşıya tuğla parçasıyla saldıran mahpus da herhalde tüm umudunu yitirenlerdendi; umutsuz yaşanamayacağından o da kendine Hıristiyanca bir çilekeşlik uydurmuş, yani kendince bir kaçış yolu bulmuştu. Binbaşıya saldırmasının kinden değil, sırf çile çekmek amacıyla olduğunu açıkça söylemişti. O anda ruhu ne derin değişiklikler geçirmişti kim bilir? Bir amaç ve içinde bu amaca ulaşma isteği olmadan hiç kimse yaşayamaz. Amacını, umudunu kaybedenler de çoğu kez korkunç birer canavar kesilirler... Buradakilerin hepsinin amacı, hapisten kurtulmak, hürriyete kavuşmaktı.</p>
		  <p class="normal">Burada, hapishanedeki mahpusları farklı sınıflara ayırmaya çabalıyorum, ama böyle bir şey mümkün mü? Gerçek hayat kıyaslandığı diğer her şeyden, hatta en usta sınıflandırmanın sonuçlarından bile çok daha fazla farklılık barındırır ve büyük, keskin ayrımlara da tahammülü yoktur. Gerçek hayat, mümkün olduğunca ayrıntıya inmek ister. Bizim de burada kendimize özgü bir hayatımız vardı; sadece resmi ve biçimsel olandan değil, içsel hayatımızdan da söz ediyorum.</p>
		  <p class="normal">Ama daha önce söylediğim gibi, hapislik hayatının ilk zamanında bu içsel hayatın derinliğine varamıyor, onu bir türlü kavrayamıyordum; bu hayatın bütün dış tezahürleri de beni fena halde sıkıyor, hüzünlendiriyordu. Hatta zaman zaman, her biri benim gibi çile dolduran bu insanlardan nefret ediyordum. Onları kıskanıyor, kaderime lanet ediyordum. Kendilerine uygun bir çevrede, arkadaşları arasında bulundukları, birbirlerini anladıkları için kıskanıyordum; oysa benim gibi onlar da bu kırbaç ve sopa altındaki arkadaşlıktan, zoraki kurulmuş bu birlikten bıkmış, iğrenmişti. Herkes içten içe ayrı bir köşeye çekilmek istiyordu. Ama tekrar söylüyorum, kızgın anlarımda ziyaretime gelen bu kıskançlık duygusunun da haklı bir temeli vardı. Bir soylunun, eğitim görmüş vb. bir adamın hapishanelerimizde, sürgünde sıradan bir mujikle aynı derecede azap çektiğini söyleyenler, kesinlikle haksızdır. Böyle tahminlerin yürütüldüğünü biliyorum, duydum, son zamanlarda buna dair şeyler de okudum. Bu düşüncenin temeli doğru ve insancıldır. Hepimiz insan, hepimiz Tanrı kuluyuz. Ancak bu düşünce pek soyuttur. Bunda, ancak uygulamada kendini belli eden birçok hayat icapları göz önüne alınmamıştır. Bunu bir soylunun, bir aydının daha ince, daha duygulu, daha yüksek olduğunu düşündüğümden söylemiyorum. Ruh ve şahsi gelişim asla belli ölçülere vurulamaz. Hatta eğitimin bile bu durumda ölçü sayılması mümkün değildir. Herkesten önce ben en cahil, en dar çevrede, bu zavallılar arasında, en ince bir ruh gelişimine rastlamıştım. Hapishanede bazen birkaç yıldan beri tanıdığın bir adamı çoğu zaman hayvan yerine koyup küçümsediğin olur. Ama bazen de birdenbire öyle bir an gelip çatar ki, aynı adamın ruhu gayriihtiyari dışa açılır; işte o zaman içindeki hazineyi, duyarlılığı görür, kalp taşıdığını anlar, kendinin ve başkalarının ıstıraplarına karşı gösterdiği anlayışın farkına varırsınız. Gözleriniz birdenbire açılır; ilk anda bütün bunları görüp duyduğunuza bile inanamazsınız. Bazen de tersi olur: Tahsil, barbarlık ve sinizmle öylesine bir uyuşur ki, nefretten boğulacak gibi olursunuz; ne kadar iyi kalpli ne kadar saf olursanız olun buna bir özür ya da hafifletici sebep bulamazsınız.</p>
		  <p class="normal">Alışkanlıklar, yaşama biçimi, yemek gibi şeylerin, toplumun yüksek tabakasından olan bir adamda bir mujiğe kıyasla daha güç değiştiğinden söz etmiyorum bile; mujik dışarıda çoğu kez aç kalırken, hapishaneye düşünce hiç olmazsa tıka basa karnını doyurabilir. Bunun tartışmasını yapacak değilim. Alışkanlıkların değişmesi hiç de o kadar önemsiz, arka plana atılacak bir mesele olmasa da, iradesi biraz kuvvetli bir adam için bunlar diğer rahatsızlıklara bakarak önemsiz şeylerdir diyelim. Ama öyle rahatsızlıklar vardır ki, diğerlerinin hepsini bastırır; hatta çevrendeki pisliğe, seni cendere gibi sıkan hayata, yavan, özensiz hazırlanan yemeğe bile aldırış etmemene neden olur. Eli iş yüzü görmemiş en kibar bir beyzade, pek nazlı biri bile, dışarıda ömründe yapmadığı şeyi bir kerecik yaptıktan, yani bütün gün kan ter içinde kalana dek çalıştıktan sonra, kara ekmeği de içinde hamamböcekleri yüzen çorbayı da yer. İnsan her şeye alışabilir. Mahpusların sürgüne düşmüş nazlı bir beyzade için söyledikleri mizahi şarkıda da dendiği gibi:</p>
		  <p class="normal">"Suyla lahana verirlerse,</p>
		  <p class="normal">Kulaklarımı oynatarak yiyorum."</p>
		  <p class="normal">Hayır; asıl önemli olan nokta, hapishaneye her gelenin, iki saat sonra hemen herkesle kaynaşıvermesi, kendini evinde gibi hissetmesi, mahpus tayfasından herhangi biriyle eşit haklara sahip olmasıdır. Onu herkes nasıl anlayıp tanıyorsa, o da herkesi anlayıp tanır; herkes de onu kendilerinden sayar. Kibar bir soylu içinse durum başkadır. Soylu ne kadar adil, iyi kalpli, zeki olursa olsun, hepsi tek bir vücut halinde yıllar boyu ondan nefret eder, küçümser, onu anlayamaz ve en önemlisi de asla inanmazlar. Ne dost, ne de arkadaş olur; yıllar sonra hakaret görmekten kurtulsa bile, yine de aralarına giremez ve bu ayrılığı, yalnızlığı her zaman azapla hisseder. Mahpuslar böyle bir tecridi bazen hiç kin falan gütmeden şuursuzca uygularlar. Onlardan olmayan bir adam, işte o kadar... İnsanın ait olmadığı bir çevrede yaşamasından feci bir şey olamaz. Taganrog'dan kalkıp Petropavlov limanına yerleşen bir mujik, hemen kendisi gibi bir Rus mujiği bulur; derhal onunla anlaşıp kaynaşır, iki saat sonra da birlikte bir eve ya da kulübeye yerleşip gayet rahat yaşayabilir. Fakat soylular için bu böyle değildir. Onları basit halktan derin bir uçurum ayırmaktadır; bu da ancak soylunun elinde olmayan sebeplerden dolayı bütün haklarını kaybedip basit halktan biri oluvermesiyle anlaşılır. Yoksa ömrünüzün sonuna kadar halkla düşüp kalksanız, kırk yıl boyunca her gün, göreviniz gereği, mesela resmi, idari bir amir olarak ya da dostça, bir hayırsever, bir çeşit baba gibi karşılaşsanız, gene de onların özünü anlayamazsınız. Edineceğiniz izlenim bir göz aldanmasından ibaret olacaktır. Bu söylediklerimi okuyanların hepsinin, ama istisnasız hepsinin, mübalağa ettiğimi söyleyeceklerinden eminim. Ama ben bunun doğru olduğuna inanıyorum. Bu inancı kitaplardan ya da uzaktan izlemekle değil, bizzat yaşayarak edindim; inancımı doğrulayacak yeterince zamanım da oldu. Bunun ne kadar doğru olduğunu belki ileride herkes öğrenir...</p>
		  <p class="normal">Olaylar da özellikle hazırlanmış gibi, en başından beri, gözlemlerimde aldanmadığımı gösteriyor, sinirlerimi bozarak adeta hasta ediyordu beni. İlk yaz hapishanede, hemen hemen yalnız başıma şurada burada dolaşıp duruyordum. Önce de söylediğim gibi, ruh durumum öyle kötüydü ki, bana akran muamelesi etmemekle beraber, ileride beni sevebilecek mahpusları bir türlü seçemiyor, onları takdir edemiyordum. Soylular arasında benim de arkadaşlarım vardı; ne var ki, bu arkadaşlık ruhuma çökmüş ağırlığı tamamıyla kaldırmıyordu. Gözüm hiçbir şeyi görmez olmuştu, ama kaçacak yer nerede? İşte hapishanedeki ayrı, özel durumumu bana ilk olarak, ama olanca şiddetiyle duyuran bir olay: Aynı yaz, temmuzun sonunda berrak, sıcak bir öğleden sonra, saat bire doğru, yani herkesin öğleden sonraki işe gitmeden önce dinlendiği saatte, bütün mahpuslar birden ayağa kalkarak sıraya dizildiler. O dakikaya kadar hiçbir şeyden haberim yoktu. Bazen bu saatte çevremde olan bitenin farkına varamayacak kadar kendi âlemime daldığım olurdu. Oysa sürgünler iki üç gündür için için kaynıyordu. Belki bu kaynaşmalar daha da önce başlamıştı. Bunu da bazı mahpusların konuşmalarını, olağandan şiddetli hırçınlıklarını, somurtkanlıklarını, hele son zamanlarda beliren öfkelerini hatırlayarak anladım. Bütün bunlara ağır işlerin, uzun, sıkıcı yaz günlerinde ormana, hürlüğe ait düşlerin onları büsbütün sarmasının, uykuya yetmeyen kısa yaz gecelerinin sebep olduğunu sanıyordum. Belki gerçekten de bu infialde bunların önemli rolü olmuştu, ama asıl sebep yemek meselesiydi. Son zamanlarda, birkaç günden beri kışla koğuşlarında, hele öğle ve akşam yemekleri sırasında mutfakta yüksek sesle şikâyet yollu sözler söyleniyor, öfkeyle bağıranlar oluyordu. Aşçılardan da memnun değillerdi. Hatta birisini değiştirmeyi denediler, ama yenisini de derhal attılar, gene eskisini getirdiler. Kısacası, hepsinde telaşlı bir hal vardı. Mutfakta birileri:</p>
		  <p class="normal">— İşler ağır mı ağır, ama herif bize boyuna işkembe dayıyor... diye homurdanıyordu.</p>
		  <p class="normal">Başka birisi hemen atılıyordu:</p>
		  <p class="normal">— Beğenmedinse bir blanmanje<sup class="calibre2"><a href="olulerevi_split_027.html#footnote-600-66" id="footnote-600-66-backlink" name="footnote-600-66-backlink">[66]</a></sup> ısmarla.</p>
		  <p class="normal">Beri yandan üçüncüsü:</p>
		  <p class="normal">— İşkembeyle lahana çorbasına bayılırım çocuklar. Nefis doğrusu.</p>
		  <p class="normal">— Miden işkembeden başka şey görmeyince de nefis geliyor mu?</p>
		  <p class="normal">Dördüncü:</p>
		  <p class="normal">— Öyle ya. Üstelik şimdi tam et mevsimi. Fabrikada canımız çıkıyor. Hem açlıktan geber, hem iş yap. İşkembe de ne yenir ya!</p>
		  <p class="normal">— İşkembeyi vermezlerse, bu sefer de "gayret"<sup class="calibre2"><a href="olulerevi_split_027.html#footnote-600-67" id="footnote-600-67-backlink" name="footnote-600-67-backlink">[67]</a></sup> dayarlar.</p>
		  <p class="normal">— Öyle ya, bir de şu "gayret" var. Al birini vur ötekine. Bunlar da yemek mi be! Yaptıkları doğru mu yani?</p>
		  <p class="normal">— Gerçekten yemeğimiz pek berbat.</p>
		  <p class="normal">— Herif cebini dolduruyor zahir...</p>
		  <p class="normal">— Üstüne vazife olmayan işe karışma.</p>
		  <p class="normal">— Üstüme vazife değilmiş... Karnımı doyurmak vazife ama. Hepimiz bir olup şikâyet etsek, gayet iyi olurdu.</p>
		  <p class="normal">— Şikâyet mi?</p>
		  <p class="normal">— Evet.</p>
		  <p class="normal">— Sen galiba az şikâyet dayağı yemişsin. Enayi!</p>
		  <p class="normal">O ana dek sesini çıkarmayan bir mahpus hırçın bir sesle lafa karıştı:</p>
		  <p class="normal">— Söylemesi kolay. Kesip atarsın, ama arkasını getirmezsin. Şikâyete çıkıp da bir şey söyleyebilecek misin sanki mankafa?</p>
		  <p class="normal">— Elbette söyleyeceğim. Herkes bir olursa, ben de herkesle birlikte konuşurum. Biz fakir insanlarız. Kazana bakıyoruz. Başkaları gibi kendi cebimizden yediğimiz yok.</p>
		  <p class="normal">— Vay açgözlü, kıskanç herif! Başkasının malına göz dikiyor.</p>
		  <p class="normal">— El âlemin lokmasına ağız açacağına, kendininkini sağlamaya uğraşsana!</p>
		  <p class="normal">— Uğraşmış!.. Ben bu meselede seninle saçlarım ağarıncaya kadar çekişirim be... Kollarını kavuşturup başköşeden fikir yürüttüğüne göre, yükünü tutmuş olmalısın.</p>
		  <p class="normal">— Zengindir Yeroşka, bir iti var, bir de kedisi.</p>
		  <p class="normal">— Sahiden çocuklar, ne diye duruyoruz? Bunların maskaralıklarına boyuna kavuk mu sallayacağız yani? Derimizi yüzüyorlar be. Neden gitmiyoruz sanki?</p>
		  <p class="normal">— Neden mi? Oh, armut piş, ağzıma düş; çiğnenmiş lokmaları yutmaya alışmışsın beyzadem! Burası sürgün de ondan gitmiyoruz!</p>
		  <p class="normal">— Demek, "Tanrı halkı dövüştürsün, voyvodaların karınları doysun".<sup class="calibre2"><a href="olulerevi_split_027.html#footnote-600-68" id="footnote-600-68-backlink" name="footnote-600-68-backlink">[68]</a></sup></p>
		  <p class="normal">— Aynen öyle. Bak, Sekizgözlü nasıl şişti. Bir çift boz at bile almış.</p>
		  <p class="normal">— İçki düşmanı da...</p>
		  <p class="normal">— Geçenlerde baytarla oyun oynarken dövüşmüşler. Sabaha kadar, al takke, ver külah... Hem de iki saat yumruk yumruğa... Fedka söyledi.</p>
		  <p class="normal">— Tevekkeli değil, çorbamız "gayret"le çıkıyor.</p>
		  <p class="normal">— Hay avanaklar hay! Bizde şikâyete çıkacak hal mi var be!</p>
		  <p class="normal">— Hepimiz birden çıkalım da, bakalım kendini aklayabiliyor mu? Sağlam durursak...</p>
		  <p class="normal">— Ne aklaması be! Putlarına<sup class="calibre2"><a href="olulerevi_split_027.html#footnote-600-69" id="footnote-600-69-backlink" name="footnote-600-69-backlink">[69]</a></sup> bir yumruk indirir, sonra da çeker gider.</p>
		  <p class="normal">— Ama mahkemeye verirler...</p>
		  <p class="normal">Kısacası, hepsi büyük telaş içindeydi. O sıralarda yemeğimiz gerçekten kötüydü. Zaten her şey üst üste gelmişti. Ama en başta, herkesi saran üzüntülü hal, hiç dinmeyen gizli ıstırap gelmekteydi. Prangalının hırçın, öfkeli tabiatı vardır. Bununla beraber, hep birlikte ya da büyük gruplar halinde ayaklanmalar binde bir görülür. Sebebi aralarındaki sürekli anlaşmazlıktı elbet. Kendileri de bunu bilirdi: Bunun için bizde işten çok, gevezelik vardı. Ama nasılsa, bu defaki kaynaşma sonuçsuz kalmadı. Şurada burada mahpuslar, üçer beşer toplanıyor, koğuşlarda hep bu konu konuşuluyor, küfürler basılıyordu. Binbaşımızın yönetim biçimi hınçla anlatılıyor, en gizli sırları öğrenilmeye çalışılıyordu. Hele birkaç kişi pek telaşlıydı. Böyle işlerde daima kışkırtıcılar, elebaşılar bulunur. Elebaşılar bu gibi şikâyet olaylarında, yalnız hapishanede değil, her türlü toplulukta, dahası askeri birliklerde bile pek yamandır. Bu gibiler her yerde benzer özellikler gösteren özgün tiplerdir. Hakka susamışlardır, istediklerini büyük bir saflıkla, hem de çarçabuk elde edebileceklerine inanırlar. Arkadaşlarına göre, aptal değildirler; hatta aralarında çok zeki olanlara da rastlanır, ama kurnaz ve tedbirli olamayacak kadar ateşlidirler. Bu gibi olaylarda kitleyi ustalıkla yönetip davayı kazanmayı becerenler, halk önderlerinin değişik, bizde nadiren rastlanan, doğal bir tipidir. Ama şimdi sözünü ettiğim kışkırtıcılar, elebaşılar şikâyet davalarını hemen her zaman kaybederler. Sonra da bu yüzden hapishaneleri, sürgün yerlerini doldururlar. Savaşlarını pek taşkın, pek ateşli olmaları yüzünden kaybederler, ama kitle üzerindeki nüfuzlarını da aynı sebeple edinirler. Topluluklar seve seve onların peşinden gider. Heyecanları, onurla karışık kızgınlıkları herkesi etkiler ve sonunda en kararsızları bile onunla birleşir. Başarıya karşı körü körüne güvenleri en koyu şüphecileri bile kendine çeker; halbuki bazen bu güvenin o kadar zayıf, o kadar çocukça bir temeli vardır ki, dışarıdan bakan biri insanların buna inanıp arkasına takılmalarına pek şaşırır. İşin önemli yönüyse, bu gibilerin daima en başta, hiçbir şeyden korkmadan yürümeleridir. Boğalar gibi boynuzlarını eğerek, çok defa da meseleyi iyice ölçüp biçmeden, tedbirsizce öne atılırlar... En alçak, çirkef bir adama bile, giriştiği işte başarı kazandıran, onu amacına ulaştırıp sudan kupkuru çıkmasını sağlayan Cizvitlik onlarda yoktur. Boynuzları mutlaka kırılır... Bunlar her günkü hayatta işe yaramaz, titiz, hırçın, hoşgörüsüz insanlardır. Çoğu da dehşetli dar kafalıdır; öte yandan bu nokta bir ölçüye kadar onlara kuvvet verir. Hareketlerinin tersliği, çoğu kez doğru yürüyecekleri yerde, sapa yollara düşmeleri, asıl işle değil de ıvır zıvırla uğraşmalarıdır onları mahveden. Ama kitle onlardan hoşnuttur, bu da onların kuvvet kaynağıdır... Bu arada şikâyetin ne olduğu konusunda bir iki söz etmeli.</p>
		  <p class="normal">Hapishanemize şikâyet suçuyla gelen birkaç kişi vardı. En fazla heyecanlanan da onlardı. Bunlardan biri Hassa Alayı'nda bulunmuş heyecanlı, sinirli, vesveseli olmakla beraber, namuslu, dürüst bir adam olan Martinov'du. Diğeriyse kendine özgü soğukkanlı bir öfkesi, arsız bakışları, gururlu, alaylı bir gülümsemesi olan Vasiliy Antonov'du; o da namuslu, dürüst, çok uyanık bir adamdı. Ama şimdi şikâyete kalkışanları saymak kolay değil, pek çoktular. Petrov da aralarında mekik dokuyor, toplaşan gruplara sokularak dinliyor, ama kendisi az konuşuyordu. Heyecanlı olduğu belliydi. Saflar kurulurken dışarıya herkesten önce fırladı.</p>
		  <p class="normal">Başçavuş ödevi gören hapishane çavuşumuz hemen koşup geldi, ödü kopmuştu. Sıraya dizilen mahpuslar nazikçe, binbaşıyla görüşüp bazı dileklerini şahsen bildirmek istediklerini kendisine iletmesini rica ettiler. Çavuşun arkasından da sakatlar çıktılar, mahpusların karşısına dizildiler. Çavuşa verilen bu olağanüstü ödev, onu dehşete düşürmüştü. Ama koşup binbaşıya haber vermemeye de cesaret edemedi. İlkin, sürgünler ayaklanabilir, daha fena şeyler olabilirdi. Başımızdaki bütün amirler, prangalılara karşı pek büyük tabansızlık gösterirlerdi. İkincisi, hiçbir şey çıkmasa, yani akılları başlarına gelerek dağılsalar bile, çavuş gene olanı biteni üstüne haber vermek zorundaydı. Korkudan beti benzi uçmuş, titreye titreye, mahpuslara bir şey sormaya ya da onları yola getirmeye kalkışmadan, hemen binbaşıya koştu. Kimsenin onunla konuşmayacağını sezmişti.</p>
		  <p class="normal">Ben de hiçbir şeyden haberim olmadığından sıraya girmek için çıktım. İşin bütün ayrıntılarını sonradan öğrendim. O sırada bir yoklama falan olacak sanmıştım, ama yoklamayı yapan nöbetçileri göremeyince şaşırıp çevreme bakınmaya başladım. Mahpusların yüzleri heyecanlı, sinirliydi. Sararmış olanlar da vardı. Genel olarak hepsi kaygılı ve dalgın görünüyor, binbaşının karşısında nasıl konuşacağını kuruyordu. Bazılarının şaşkın şaşkın bana baktıklarını, ama bir şey söylemeden başlarını öteye çevirdiklerini fark ettim. Onlarla birlikte sıraya girmem tuhaf gelmişti anlaşılan. Benim de şikâyetçi olabileceğime inanmadıkları belliydi. Biraz sonra yanımdakilerin hepsi tekrar bana döndü. Soran bakışlarını üzerime dikmişlerdi. Ötekilerden az daha uzakta duran, şimdiye kadar bana hep siz diye hitap edip nazik davranan Vasiliy Antonov, kaba, yüksek sesle:</p>
		  <p class="normal">— Senin ne işin var burada? diye sordu.</p>
		  <p class="normal">Ona şaşkınlıkla bakıyor, ne demek istediğini anlamaya çalışıyordum, ama olağanüstü bir şey hazırlandığını sezmiştim. Şimdiye kadar tanışmadığım askerlerden, genç, iyi, sakin bir çocuk da:</p>
		  <p class="normal">— Öyle ya, ne duruyorsun burada? diye sordu. Gitsene koğuşa. Bu işe aklın ermez.</p>
		  <p class="normal">— Ama sıraya diziliyorlar, diye cevap verdim. Yoklama yapılacak sandım da...</p>
		  <p class="normal">Mahpuslardan biri:</p>
		  <p class="normal">— O da işe yarayacakmış! diye bağırdı.</p>
		  <p class="normal">Başka birisi:</p>
		  <p class="normal">— Demir burun, sen de! dedi.</p>
		  <p class="normal">Üçüncüsü, tarifi imkânsız bir küçümsemeyle:</p>
		  <p class="normal">— Haybeciler sizi, diye mırıldandı.</p>
		  <p class="normal">Bu yeni söz kahkahalara yol açtı. Başka birisi de:</p>
		  <p class="normal">— Mutfakta iltimasları var, diye ekledi.</p>
		  <p class="normal">— Onlara her yer cennet. Herifler sürgünde, ama kalaçla beslenip domuz yavrusu satın alıyorlar. Sen kendi cebinden yiyorsun, buraya sokulmanın âlemi var mı?</p>
		  <p class="normal">Laubali bir tavırla yanıma gelen Kulikov, koluma girerek beni sıralardan çıkardı.</p>
		  <p class="normal">— Burası sizin yeriniz değil, dedi.</p>
		  <p class="normal">Benzi solmuş, kara gözleri parlıyor, ha bire alt dudağını dişliyordu. Binbaşıyı pek soğukkanlılıkla bekleyemiyordu. Laf arasında şunu da söyleyeyim: Bu gibi durumlarda, yani kendini göstermesi gereken hallerde, Kulikov'u seyretmek pek hoşuma giderdi. Türlü türlü gösteriş yapar, ama aynı zamanda işi de becerirdi. Öyle sanıyorum ki, idama bile kendine göre bir züppelikle giderdi. O anda herkes bana hakaret edip sen diye hitap ederken Kulikov herhalde kasten iki misli nazik davranıyordu. Bununla beraber, sözlerinde üstten konuşan bir adamın hiç itiraz kabul etmeyecek ısrarı vardı.</p>
		  <p class="normal">— Burada bazı özel işlerimiz var, Aleksandr Petroviç. Sizi ilgilendirecek bir şey yok. Bitinceye kadar bir yere gidiverin... Hah, işte sizinkilerin hepsi mutfakta, siz de oraya gidin.</p>
		  <p class="normal">Mahpus kalabalığından biri tamamlarcasına:</p>
		  <p class="normal">— Topuksuz Antipka'nın oturduğu dokuzuncu dubanın altına!</p>
		  <p class="normal">Mutfak penceresinin açık camından Polonyalılarımızı gördüm, yanlarında bir kalabalık da gözüme çarpmıştı. Bir şey anlamayarak mutfağa gittim. Gülüşmelerle, küfürlerle, (mahpuslarda ıslık yerini tutan) dil şaklatmalarıyla uğurlandım.</p>
		  <p class="normal">— Beğenemedin mi? Cık-cık-cık! Çek arabanı!</p>
		  <p class="normal">O güne dek hapishanede böyle aşağılanmamıştım, bu defa çok gücüme gitti. Ama öyle bir zamana rastlamıştım ki... Mutfağın taşlığında beni soylulardan T. karşıladı. Mert, metin bir gençti; fazla eğitimi yoktu. B.'yi içten severdi. Mahpuslar onu bizden ayrı tutar, hatta biraz da severlerdi. Cesur, azimli, kuvvetli bir delikanlıydı ve bu da her hareketinden anlaşılıyordu.</p>
		  <p class="normal">— Ne yapıyorsunuz Goryançikov, buraya gelsenize! diye seslendi.</p>
		  <p class="normal">— Ne oluyor orada kuzum?</p>
		  <p class="normal">— Duymadınız mı, şikâyetlerini bildirecekler. Tabii başaramayacaklar, prangalılara kim kulak verir? Elebaşıları ayıracaklar; orada durursak, isyan suçunu herkesten önce bize yüklerler. Buraya neden geldiğimizi unutmayalım. Bunlara yalnız sopa atarlar, bizleriyse mahkemeye verirler. Binbaşı hepimizden nefret ettiği için bizi mahvetmeyi canına minnet bilir. Bizi batırıp kendisi üste çıkacak böylece...</p>
		  <p class="normal">M. de tam biz mutfağa girerken:</p>
		  <p class="normal">— Hem de bizi ilk ele veren mahpuslar olur, diye ekledi.</p>
		  <p class="normal">T. onu destekledi:</p>
		  <p class="normal">— Hiç şüpheniz olmasın, acımazlar!</p>
		  <p class="normal">Mutfakta soylulardan başka otuz kişi kadar toplanmıştı, epey kalabalıktı. Bunlar şikâyet etmek istemedikleri için kalmışlardı: Kimi tabansızdı, kimi de herhangi bir şikâyetin yararsız olduğu kanısındaydı. Hayatın normal düzenini bozan, ahlaka aykırı şikâyetlerin ezeli ve doğal düşmanı olan Akim Akimiç de buradaydı. Sesini çıkarmadan, son derece sakin bir tavırla meselenin bitmesini bekliyordu; düzenin ve büyüklerin kesin zaferinden zerrece kaygı duyduğu yoktu. İsay Fomiç de buradaydı. Şaşkın şaşkın surat asarak durduğu yerde merakla, korkuyla konuşmamızı dinliyordu. Son derece huzursuzdu. Soylulara katılan, basit tabakadan birkaç Polonyalı mahpus da vardı. Ruslardan da, ürkek, sessiz, ezik birkaç kişi bulunuyordu. Ötekilerle işbirliğine cesaret edememişlerdi. Şimdi de kederle işin sonunu bekliyorlardı. Birkaç tane de yüzü gülmez, daima sert duran, hem korkak da olmayan birkaç mahpus da vardı. Bunlar da inatçılıklarından, bu işi saçma bulduklarından, kötülükten bir şey çıkmayacağına dair sarsılmaz bir inanca sahip olduklarından kalmışlardı. Ama huzursuz gibiydiler bence; bakışlarında da kendilerine olan güvensizlikleri seziliyordu. Şikâyetlerinde tamamıyla haklı olduklarını anlıyorlardı; nitekim sonradan anlaşıldı zaten. Yine de kendilerini, yalnız bıraktıkları arkadaşlarını mevki komutanına teslim etmiş hainler gibi hissediyorlardı. Kalpazanlık suçuyla gelip Kulikov'un baytarlık işlerinde müşterilerini çeken Sibiryalı köylü Yolkin de aramıza karıştı. İhtiyar Starodub köylüsü de yanımızdaydı. Aşçıların hepsi, kendilerini idareden saydıkları için, karşı koymayı uygun görmediklerinden olacak mutfakta kalmıştı. Kararsız bir tavırla M.'ye döndüm:</p>
		  <p class="normal">— Ama bunlar haricinde herkes dışarıda, dedim.</p>
		  <p class="normal">B.:</p>
		  <p class="normal">— Bize ne? diye homurdandı.</p>
		  <p class="normal">— Bizim çıkmamız, yüz kat daha tehlikeli. Hem de niçin çıkalım? Je haïs ces brigands.<sup class="calibre2"><a href="olulerevi_split_027.html#footnote-600-70" id="footnote-600-70-backlink" name="footnote-600-70-backlink">[70]</a></sup> Hem bir an bile şikâyetlerinin işe yarayacağını sanıyor musunuz? Bu saçmalığa ne diye karışalım?</p>
		  <p class="normal">İnatçı, hırçın bir ihtiyar mahpus söze karıştı.</p>
		  <p class="normal">— Bu işten bir şey çıkmaz.</p>
		  <p class="normal">Almazov bu sözleri desteklemekte gecikmedi:</p>
		  <p class="normal">— Elli tanesinin sopadan geçirilmesinden başka bir şey çıkmaz.</p>
		  <p class="normal">— Binbaşı geldi! diye bağırdı birisi</p>
		  <p class="normal">Hepsi merakla pencerelere üşüştü.</p>
		  <p class="normal">Binbaşı kudurmuş gibi, suratı kıpkırmızı, gözlüklerini de takmış olarak geldi. Sessizce, ama hiç duraklamadan sıralara yaklaştı. Doğrusunu söylemek gerekirse, bu gibi hallerde cesaretliydi, soğukkanlılığını kaybetmiyordu. Fakat her zamanki gibi çakırkeyifti. O dakikada turuncu kenarlı yağlı kasketi, kirli gümüşi apoletleri bile korkunç görünüyordu. Arkasından yazıcı Dyatlov geliyordu. Dyatlov hapishanede önemli bir kişiydi; hapishanede her şeyi yöneten, üstelik binbaşı üzerinde etkisi olan epey uyanık, kurnaz, içten pazarlıklı, ama pek o kadar fena olmayan bir adamdı. Mahpuslar ondan memnundu. Arkasından bizim çavuş geliyordu, iyice bir papara yediği, bunun on kat daha fazlasını beklediği belliydi; onun da arkasından üç dört muhafız, o kadar... Galiba binbaşıya haber gönderdiklerinden beri hep kasketsiz duran mahpuslar doğrulup toparlandılar, esas vaziyet alıp taş kesildiler ve amirin ilk sözünü, daha doğrusu ilk haykırışını beklediler. Uzun boylu beklemeye gerek kalmadı zaten. Binbaşı daha ikinci kelimesinden sonra avazı çıktığı kadar, hatta tiz, cırlak bir sesle bağırmaya başladı; basbayağı kudurmuş gibiydi. Pencerelerimizden safların önünde koşturup bir şeyler sorduğunu görüyorduk. Gerçi yerin uzaklığı yüzünden, ne sorduklarını, ne de mahpusların verdiği cevapları duyabiliyorduk. İşittiğim yalnızca binbaşının tiz haykırışlarıydı.</p>
		  <p class="normal">— Asiler!.. Sıra dayağı... Elebaşılar!.. Sen... sensin elebaşıları!</p>
		  <p class="normal">Bir mahkûmun üzerine atılmıştı. Cevap işitilmedi. Fakat bir dakika sonra mahpusun sıradan ayrılıp dış karakola doğru gittiğini gördük. Onu da bir ikincisi, sonra üçüncüsü izledi.</p>
		  <p class="normal">— Hepinizi mahkemeye vereceğim! Gösteririm size!</p>
		  <p class="normal">Sonra açık pencerelerden bizi görünce:</p>
		  <p class="normal">— Kim o mutfaktakiler? diye tiz sesle haykırdı. Hepsini buraya getirin! Hemen getirin!</p>
		  <p class="normal">Yazıcı Dyatlov mutfağa, yanımıza geldi. Mutfaktaki kimsenin şikâyeti olmadığı söylenildi. Yazıcı bir koşu gidip binbaşıya söyledi. Öteki bundan pek memnun olmuştu galiba. İki perde aşağıdan:</p>
		  <p class="normal">— Şikâyetleri yokmuş ha? diye bağırdı. Olsun, hepsi buraya gelsin!</p>
		  <p class="normal">Dışarı çıktık. Çıkmaktan utanıyordum adeta. Herkes yere bakarak yürüyordu zaten.</p>
		  <p class="normal">— Aa, Prokofyev! Yolkin de burada... Sen de mi Almazov? Haydi, buraya, bu tarafa geçin.</p>
		  <p class="normal">Binbaşı tatlılıkla bize bakarak, acele acele, ama yumuşak bir sesle konuşuyordu:</p>
		  <p class="normal">— M. de buradaymış... Yaz bakalım Dyatlov! Hemen hepsini yaz; memnun olanları ayrı, olmayanları ayrı... Her birini ayrı ayrı. Listeyi bana vereceksin. Hepinizi mahkemeye vereceğim... Gösteririm ben size haydut herifler!</p>
		  <p class="normal">Liste yapılması etkili olmuştu. Memnun olmayanlar grubundan tereddütlü bir ses:</p>
		  <p class="normal">— Biz de memnunuz! diye bağırdı.</p>
		  <p class="normal">— Yaa! Memnunsunuz ha? Kimmiş o memnun olan öne çıksın.</p>
		  <p class="normal">Birkaç ses daha duyuldu:</p>
		  <p class="normal">— Memnunuz, memnunuz!</p>
		  <p class="normal">— Memnunsunuz, öyle mi? Demek kışkırttılar? Demek aralarında asiler, elebaşılar var ha? Öyleyse daha beter olsunlar!..</p>
		  <p class="normal">Mahpus kalabalığından biri:</p>
		  <p class="normal">— Ne oluyoruz Tanrım! diye bağırdı.</p>
		  <p class="normal">Binbaşı hemen:</p>
		  <p class="normal">— Kim, kim öyle bağıran? diye kükredi, sesin geldiği yana doğru atıldı.</p>
		  <p class="normal">— Sen bağırdın değil mi Rastorguyev? Doğru karakola!</p>
		  <p class="normal">Uzun boylu, genç, şişkin yüzlü Rastorguyev sıradan ayrıldı, ağır ağır dış karakola yollandı. Bağıran o değildi, ama kendisi gösterildiği için itiraz etmedi.</p>
		  <p class="normal">Binbaşı arkasından haykırdı:</p>
		  <p class="normal">— Rahat battı size! Şunun şişmiş suratına da bak, üç günde onu... Hele durun siz! Hepinizi birer birer ayıklarım ben! Memnun olanlar, öne çıkın!</p>
		  <p class="normal">— Memnunuz ekselans! diye yirmi otuz ses daha yükseldi.</p>
		  <p class="normal">Geri kalanlar ısrarla susuyorlardı. Ama binbaşının istediği olmuştu. Galiba bu işin bir an önce bitmesi onun da işine geliyordu. Aceleyle:</p>
		  <p class="normal">— Hah, demek şimdi hepsi memnun! dedi. Ben gördüm... Biliyorum canım. Bu hep elebaşıların işi!</p>
		  <p class="normal">Dyatlov'a dönerek:</p>
		  <p class="normal">— Aralarında mutlaka elebaşılar var! dedi. İyice aramak lazım. Şimdilik... şimdilik, işbaşı. Çalın şu trampeti!</p>
		  <p class="normal">Grupların işyerlerine dağılmalarına kadar ayrılmadı. Mahpuslar sessiz, kederli bir tavırla işe gidiyorlardı; hiç değilse bir an evvel gözden uzaklaştıklarına memnunlardı. Ama binbaşı, dağılmadan sonra hemen dış karakola uğrayıp "elebaşılar"la hesaplaştı; yine de o kadar sert davranmamış. Hatta acele eder gibiymiş. Sonra anlattıklarına göre, bir tanesi af dileyince hemen bağışlamış. Binbaşımız bir parça keyifsiz görünüyordu; belki de biraz korkmuştu. Ne de olsa şikâyet nazik bir meseleydi; gerçi mahpusların şikâyeti şikâyetten sayılamazdı, çünkü üst makama değil, doğrudan binbaşıya yapılıyordu. Ama sonuçta tatsız, fena bir şeydi. İşin kötü yanı, hemen hemen tüm mahkûmların başkaldırmasıydı. Şu ya da bu şekilde işi örtbas etmek gerekliydi.</p>
		  <p class="normal">"Elebaşılar"ı çabuk bıraktılar. Yemeklerimiz de hemen ertesi gün iyileştiyse de pek uzun sürmedi. Binbaşı ilk günlerde hapishaneyi daha sık dolaşmaya, daha sık aksaklıklar bulup çıkarmaya başladı. Çavuşumuz kaygılı, şaşkın, hâlâ kendine gelememiş gibi dolaşıyordu. Mahpuslar da uzun süre yatışmak bilmedi. Ama eskisi gibi heyecanlanmıyor, şaşkın, tetikte bekliyorlardı. Bazıları büsbütün yelkenleri suya indirmişti. Homurdanarak, isteksiz isteksiz bundan söz edenler vardı. Çoğu da öfkeyle, yüksek sesle bu şikâyet işi için kendilerine ceza vermek istiyorlarmış gibi, kendi kendileriyle alay ediyordu.</p>
		  <p class="normal">Biri:</p>
		  <p class="normal">— Hah işte kardeş, aldık mı şimdi yemeği! dedi.</p>
		  <p class="normal">Başkası:</p>
		  <p class="normal">— Tükürdüğümüzü yalıyoruz! diye ekledi.</p>
		  <p class="normal">Bir üçüncüsü:</p>
		  <p class="normal">— Kediye zil takacak fare mi var?</p>
		  <p class="normal">— Bizim milletin sopasını eksik etmeyeceksin demek ki. Bereket versin hepimizi sıradan geçirmedi.</p>
		  <p class="normal">Aralarından biri, öfkeyle:</p>
		  <p class="normal">— Önce öğren, sonra konuş, daha iyi! diye mırıldandı.</p>
		  <p class="normal">— Sen kime akıl öğretiyorsun, öğretmen misin be!</p>
		  <p class="normal">— Öğretirim, öğretmem sana ne?</p>
		  <p class="normal">— Sen de nesin ki be?</p>
		  <p class="normal">— Şimdilik insanım, ya sen nesin?</p>
		  <p class="normal">— Sen insan değil, köpoğlu köpeğin birisin.</p>
		  <p class="normal">— Sensin.</p>
		  <p class="normal">Öteden, çekişenleri susturmak için bağırdılar:</p>
		  <p class="normal">— Eeh... Kesin be! Ne bağırıyorsunuz?</p>
		  <p class="normal">Aynı akşam, yani şikâyet gününün akşamında, koğuşların arkasında Petrov'la karşılaştım. Beni arıyordu. Yaklaşınca iki üç anlaşılmaz kelime mırıldanacak oldu, ama hemen dalgın bir tavırla sustu; gayriihtiyari yanımda yürümeye başladı. Meseleden dolayı hâlâ içim sızlıyordu. Petrov'un bana bazı şeyler açıklayabileceğini düşündüm:</p>
		  <p class="normal">— Bana baksana Petrov, dedim. Sizinkiler darıldı mı bize?</p>
		  <p class="normal">Kendine gelmiş gibi silkinerek:</p>
		  <p class="normal">— Kim darılmış? dedi.</p>
		  <p class="normal">— Mahpuslar bize... soylulara...</p>
		  <p class="normal">— Niye darılsınlar size?</p>
		  <p class="normal">— Şey işte, şikâyete çıkmadığımız için.</p>
		  <p class="normal">Petrov, söylediklerimi anlamaya çalışıyormuş gibi:</p>
		  <p class="normal">— E, ama ne diye şikâyet edeceksiniz ki? diye sordu. Siz kendi cebinizden yiyorsunuz.</p>
		  <p class="normal">— Sizin aranızda da kendi cebinden yiyenler var, yine de çıktılar. Bizim de... Arkadaşlık adına,çıkmamız gerekirdi.</p>
		  <p class="normal">Petrov şaşkınlıkla bana baktı:</p>
		  <p class="normal">— Ama... siz bizle nasıl arkadaş olursunuz? dedi.</p>
		  <p class="normal">Hızla dönüp baktım. Beni kesinlikle anlamıyordu, neyin peşinde olduğumu da anlamamıştı. Ama ben onu o anda gayet iyi anlamıştım. Uzun zamandan beri peşimi bırakmayan, kafamı kurcalayan belirsiz düşünce, artık tamamen aydınlanmış, o ana dek kabaca sezdiğim şeyi birden kavrayıvermiştim. Mahpusların en iyisi olsam da, ömrümün sonuna kadar özel bölümde kalebent olarak kalsam da beni arkadaştan saymayacaklardı. Petrov'un o dakikadaki halini hiç unutmayacağım. "Bizle nasıl arkadaş olursunuz?" sorusunda öyle içten bir saflık, öyle candan bir şaşkınlık vardı ki... "Acaba bu sözlerde alay ya da kızgınlık var mı?" diye düşündüm. Hayır, hiçbir şey yoktu: Yalnızca arkadaş değildim; o kadar... Sen kendi yolundan, biz kendi yolumuzdan yürüyelim; senin işin başka, bizimki başka.</p>
		  <p class="normal">Bense şikâyet meselesinden sonra bizi diri diri yiyeceklerini, yaşatmayacaklarını sanmıştım. Oysa hiçbir şey olmadı: En ufak bir takılma veya ima bile duymadık; bize karşı nefretleri de artmadı. Eskisi gibi fırsat buldukça sataşıyor, iğneliyorlardı, hepsi bu. Üstelik şikâyet etmek istemeyip mutfakta kalanlardan başka, her şeyden memnun oldukları yolunda bağıranlara da en ufak bir kızgınlıkları yoktu. Hatta kimse bunu aklına getirmedi. Hele bunu hiç anlayamamıştım.</p>
    	</body>
</html>