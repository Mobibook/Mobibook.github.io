<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta content="Microsoft Word 12 (filtered)" name="Generator"/>

  <title>EVL‹YÂ ÇELEB‹ SEYAHATNÂMES‹</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre" >
  <div class="Section">
    <div class="calibre1">
      <p class="arabaslik">Dukagin Mehemmed Paşa'dan sonra vâlî-i Mısır olmuşdur. Bu dahi Süleymân Hân vüzerâsındandır. Ammâ hakkâ ki yerinde bî-bedel bir rûşenâ güzel rûşen câmi‘dir kim İslâmbol'da gûyâ Rüstem Paşa gibi cemâ‘ati leylen ve nehâren dâ’imdir.</p>

      <p class="arabaslik">Ve fevkânî bir câmi‘dir. Bir kapusundan sekiz kademe bir kapusundan on beş kademe nerdübân ile çıkılır, câmi‘-i münevverdir. İçinde sekiz aded sütûnu var. Revzenleri şâhrâha nâzırdır. Mihrâb u minberi sâde güzelidir. Ammâ haremi yokdur, teng mahalle vâki‘ olmuşdur. Gerü tarafından halîc-i Mısır cereyân eder.</p>

      <p class="arabaslik">Ve minâresi Rûm minâresi gibi bir tabaka şeşhâne minâre-i zîbâdır.</p>

      <p class="Balk">Evsâf-ı câmi‘-i Mencik el-Yûsufî</p>

      <p class="arabaslik">Sultân Hasan vüzerâlarındandır kim Şâm-ı şerîfde Gök Meydân'daki Mencik köşkü bunundur. Bu câmi‘ Nizâmiyye câmi‘inin altında bir alçak kaya üzre bir minâreli câmi‘-i atîkdir.</p>

      <p class="Balk">Evsâf-ı câmi‘-i Şeyh Nizâmî-i Isfahânî</p>

      <p class="arabaslik">Bâbü'l-vezîr hâricinde başka bir püşte üzre cihân-nümâ bir câmi‘-i rûşen-binâdır. Cümle şehr-i Mısır pâymâl nümâyân pür-kemâldir. İçinde sütûnları yok bir latîf münakkaş tavanlı ve üç tabaka bir mevzûn minâre-i âlîsi var.</p>

      <p class="arabaslik"><span class="calibre9">{</span>Ve bu câmi‘i Şeyh Nizâmî-i Isfahânî hazretleri Sultân Mehemmed ibn Sultân Kalâvan es-Sâlihî hilâfetinde helâl mâlile binâ etdi, sene <i class="calibre12">selâse ve selâsîn ve seb‘imi’e [733]</i> târîhinde itmâm buldu.</p>

      <p class="arabaslik">Ve Şeyh Nizâmî-i Isfahânî hazretleri bu câmi‘ içinde medfûndur, <i class="calibre12">kuddise sırruhu'l-azîz.</i><span class="calibre9">}</span></p>

      <p class="arabaslik">Ammâ bu câmi‘ tarîk-ı Halvetîde bir tekye-i âlîdir, tekyeler mâbeyninde evsâfı tahrîr olunur. Ve Azebler kapusundan içeri,</p>

      <p class="Balk2">Evsâf-ı câmi‘-i Azebler</p>

      <p class="arabaslik">Bir küçük câmi‘dir, ammâ Azebler âsitânesinin önünde olmağile cemâ‘ati çokdur, lâkin haremi yokdur. Ve İbrâhîm Kethudâ Rûm tarzı bir minâre-i mevzûn etdi kim ta‘bîr olunmaz. Ve bu câmi‘den yukaru yine kal‘a dîvârı üzre bir atfe içre,</p>

      <p class="Balk">Evsâf-ı câmi‘-i Sultân Mü’eyyed</p>

      <p class="arabaslik">Mâ-tekaddem Bâb-ı Vezîr bu câmi‘ dibinde imiş, hâlâ mesdûddur, yeri zâhirdir. Fevkânî bir câmi‘-i âlîdir. Bâb-ı Vezîr tarîkı üzre olan kal‘a dîvârı üzre pençereleri vardır. İçinde sütûnları yok bir küçük câmi‘dir ve haremi dahi yokdur. Müfîd [ü] <b class="calibre2"><span class="calibre25">[Q 196b]</span></b> muhtasar bir minâresi vardır. <b class="calibre2"><span class="calibre31">[P 194b]</span></b> Ve yukaru iç kal‘ada,</p>

      <p class="Balk">Evsâf-ı câmi‘-i Süleymân Paşa</p>

      <p class="arabaslik">Süleymân Hân <span class="calibre25">Paşa</span> vüzerâlarından Tavâşî Beyâz Süleymân Paşa derler. İki kerre Mısır'a vezîr olup iki yüz pâre gemi ile Süveys'den Hindistân'a varup şehr-i bender-i Dîv'i ve şehr-i bender-i Surat'ı ve yedi pâre şehri feth edüp cümle Portakal Frenglerin dendân-ı tîğden geçirüp bu kal‘aları Hind pâdişâhına hibe edüp bu kadar mâl-ı ganâyim ile Yemen'i dahi feth edüp Özdemir Beğ'i Habeş'e serdâr <b class="calibre2">[Y 102a]</b> edüp Habeş'i feth edüp gazâ mâlıyla bu câmi‘i binâ etdi kim iç kal‘anın cân-ı derûnudur. Aslâ ahşâbâtdan bir şey yokdur, cümle kârgîr-binâdır.</p>

      <p class="arabaslik">Ve câmi‘i yekpâre müdevver bir kubbe-i nîlgûndur. İçinde aslâ amûd sütûn yokdur. Câmi‘in der-i dîvârı serâpâ ruhâm-ı gûnâ-gûn tahta mermerler kaplıdır.</p>

      <p class="arabaslik">Ve mihrâb gâyet musanna‘ hurde taşlar ile inşâ olunmuşdur. Ve mihrâbın iki tarafında âdem kaddi altun yaldızlı şem‘dânlara ikişer âdem kaddi şem‘-i aseller her şeb çerâğân olur. Mısır'da bir câmi‘e mahsûs değildir. Ve minberi mermerden musanna‘ şîrîn kârlı minberdir.</p>

      <p class="arabaslik">Ve câmi‘ içre niçe bin maslûb âvîzeler vardır. Ve mihrâb önünde kırk kıt‘a Kelâm-ı İzzetler var kim her biri birer genc-âverdir. Ve hâlîçeleri diller ile ta‘bîr olunmaz.</p>

      <p class="arabaslik">Câmi‘in iki yan kapusu ve bir kıble kapusu var. Tûlen ve arzan yüz yigirmişer ayak küçük câmi‘dir, ammâ dürr-i yetîmdir. Taşra haremi dahi tûlen ve arzan yüzer kâmil ayakdır.</p>

      <p class="arabaslik">Yan soffaları üzre cümle on sütûn-ı mermer üzre cümle hurde müdevver kubbeciklerdir. Büyük kubbe ve hurde kubbeler cümle lacüverdî kâşî ile mestûrdur. Ve mihrâb kapusu eyle musanna‘dır kim gûyâ sihr-i i‘câz sihr-i mübîndir.</p>

      <p class="arabaslik">Ve bu harem soffalarının dîvârları birer âdem kaddi dâ’iren-mâdâr tahta mermerler ve gûnâ-gûn sommâkîler kaplıdır. Ve bu mermerler üzre Kûfî hat ile üstâd-ı mermerbür zemîn ü zamân bir Âyetü'l-kürsî tahrîr etmiş kim bir hatt-ı Kûfî'ye müşâbeheti yokdur. Seyyâhân-ı erbâb-ı ma‘rifet gelüp temâşâ ederler.</p>

      <p class="arabaslik">Ve harem serâpâ beyâz mermer-i hâm döşeli ve eyle pâk mücellâdır kim âdemin reng-i rûyları nümâyân olur.</p>

      <p class="arabaslik">Bu haremin üç kapusu vardır, iki yan kapu, biri kıble kapusudur. Sahâbe-i kirâmdan Şeyh Sârî hazretleri anda bir kubbe-i âlî içinde medfûndur. Ol Sâriye'dir kim Hazret[-i Ömer] hilâfetinde bu Sârî hazretlerin Acem diyârında Nihâvend şehrine serdâr edüp anlar Acem'de cengde iken Medîne-i münevverede Hazret-i Ömer cum‘a günü hutbe okurken kalb gözüyle görürler kim Acem'de Sârî hazretleri bozuluyor. Hazret-i Ömer hemân hutbe’i okurken;</p>

      <p class="arabaslik">"<i class="calibre3">Yâ Sâriye, ile'l-cebel ile'l-cebel"</i> deyü na‘ra eder. Cümle cemâ‘at âlem-i hayretde kalup Nihâvend cengindeki <span class="calibre25">anı</span> <span class="calibre31">eli</span> asker-i İslâm içinde niçe âdem ve Sârî hazretleri Hazret-i Ömer'in na‘rasın istimâ‘ edüp tağa arka verüp bi-emrillâh Acemi münhezim edüp mansûr [u] muzaffer Medîne'ye geldiklerinde cum‘a gün Hazret-i Ömer'in "<i class="calibre3">Yâ Sâriye, ile'l-cebel"</i> na‘rasın istimâ‘ edenler ve Medîne'de istimâ‘ edüp târîh koyanlar Hazret-i Ömer'e cân [u] gönülden bende olup ziyâde mahabbet ederler.</p>

      <p class="arabaslik">İşte <b class="calibre2">[Y 102b]</b> bu câmi‘ içinde medfûn olan Sahâbe-i kirâmdan Şeyh Sârî hazretleridir. Kendüler bir gârda medfûndur. Üzerinde kubbe ve tekyesi ve türbedârı ve hücresi vardır. Ve câmi‘in kıble kapusu üzre tahrîr olunan târîhleridir:</p>

      <p class="metin20"><i class="calibre3">Kad benâ ammere's-sultân, el-cenâbü'l-âlî memlûkü's-sultân, Süleymân Hân ibn Selîm Hân min âl-i Osmân, edâmallâhu devletehu ilâ yevmi'd-dîn, ve hüve emîrü'l-ümerâi'l-Mısrı'l-Kâhire Süleymân Paşa ce‘alallâhümme mine'l-fâizîn, mesciden li-vechillâhi'l-meliki'l-mu‘în, ve taleben rızâya Rabbi'l-âlemîn, li-na‘büde fîhi ibâdullâhi's-sâlihîn. Ve kâne târîhuhu:</i></p>

      <p class="beyit2">Fe'rke‘û'llâha ma‘a'r-râki‘în</p>

      <p class="arabaslik"> Sene 935</p>

      <p class="arabaslik">tahrîr olunmuşdur.</p>

      <p class="arabaslik">Ve bu kıble kapusunun murakka‘ ve mukarnaz kapusunun sağ kanadı üzre bir kitâbe içinde müzehheb celî hat ile: <a class="pcalibre pcalibre1" id="_ftnref108"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn108" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[108]</span></span></sup></span></span></a> ve sol kanadında: <a class="pcalibre pcalibre1" id="_ftnref109"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn109" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[109]</span></span></sup></span></span></a> <i class="calibre3">sadakallâhu'l-azîm</i> âyetleri tahrîr olunmuş bir bâb-ı mu‘allâdır.</p>

      <p class="arabaslik">Ve bu câmi‘in bir haremi dahi kıblenin şarkındadır. Anda bir havz u şâzrevân revân olup havuzun musluklarından cemâ‘at-i kesîre tecdîd-i vuzû’ ederler.</p>

      <p class="arabaslik">Ve bu câmi‘ Mısır'ın gayrı câmi‘leri gibi üstleri kireç sıvalı değildir. Serâpâ laciverdî kâşî-i Çîn ile örtülüdür. Ba‘îdden gören kurşum zann eder.</p>

      <p class="arabaslik">Ve iki tabaka bir minâresi vardır. Mısır'da cemî‘i minârelerden âlîdir ve aslında zemîni dahi âlîdir. Ol ecilden Mısır'da bundan âlî minâre yokdur. Ve İslâmbol tarzı binâ olunmuşdur.</p>

      <p class="arabaslik">Ve bu câmi‘in mihrâbı bir nîm kubbe içre vâki‘ olmuşdur. Mihrâbın pençerelerinden taşra bir gül [ü] gülistân bâğçesi var kim câmi‘de ibâdet eden cemâ‘atin demâğları şükûfe-i gûnâ-gûn râyihasından mu‘attar olur.</p>

      <p class="arabaslik">Bu câmi‘-i rûşen-âbâdın nâzırı Mısır yeniçeri ağaları olduğundan metîn evkâfı vardır. Ve evkât-ı hamseyi yeniçeri ağası bunda edâ etdüğinden gâyet pâk ve ma‘mûrdur. <i class="calibre3">Hafızakellâhu ta‘âlâ.</i></p>

      <p class="arabaslik">Ve Bâb-ı Lûk'dan içeri,</p>

      <p class="Balk8">Evsâf-ı câmi‘-i Bermeşi</p>

      <p class="arabaslik">Bir ma‘mûr u müzeyyen câmi‘dir ve cemâ‘ati gâyet çokdur. Ve minâre-i mevzûnu üç tabaka serâmed minâre-i musanna‘dır. Ve Derbü'l-Ahmer'de iki yol başında,</p>

      <p class="Balk8">Evsâf-ı câmi‘ü'l-Kaşmas ya‘nî câmi‘-i Kaçmaziyye</p>

      <p class="arabaslik">Fevkânîdir, altında serâpâ dükkânlar sekiz kademe taş nerdübân ile urûc olunur bir küçük câmi‘dir. Ammâ gâyet latîf ü rûşen ve musanna‘ cemâ‘at-i kesîreye mâlik câmi‘dir. Ammâ haremi yokdur, cânib-i erba‘asından yol geçer, bir teng yerde vâki‘ olmuşdur. Ve bu câmi‘den yukaru Habeşli Mehemmed Kethudâ vekâlesi dibinde,</p>

      <p class="Balk">Evsâf-ı mescid-i Mihmândâriyye</p>

      <p class="arabaslik">Beş kademe nerdübân ile urûc olunur kâr-ı kadîm câmi‘ gibi mesciddir, ammâ ol kadar müzeyyen değildir. <b class="calibre2">[Y 103a]</b> Ammâ sûk-ı sultânî içre olduğundan cemâ‘ati çokdur. Revzenleri tarîk-ı âmma nâzırdır. Bir minâre-i bâlâsı iki tabakadır. Ve yine Derbü'l-Ahmer'de,</p>

      <p class="Balk">Evsâf-ı câmi‘-i İbrâhîm Ağa</p>

      <p class="arabaslik">Mısır yeniçeri ağalarından karîbü'l-ahd olmağile henüz üstâd elinden çıkmış bir câmi‘-i mahbûb u müzeyyen cedîd ü ra‘nâ ve fevkânîdir. Mihrâb u minberin ta‘rîf etsek diller ile ta‘bîr ü tavsîfi mümkin değildir. Ve minâre-i zîbâsı kezâlik üç tabaka serfirâz minâre-i âlîdir. Ve ana karîb,</p>

      <p class="Balk2">Evsâf-ı câmi‘-i Hayre Bay el-Muhammedî Paşa</p>

      <p class="arabaslik">Sultân Gavrî vezîrlerinden idi. Gavrî'den rûgerdân olup Sultân Selîm'e tâbi‘ olup bunun re’y [ü] tedbîriyle Selîm Hân Mısır'ı feth edüp sene 923 <span class="calibre31">922</span> ibtidâ Mısır vezâretin bu Hayre Beğ'e ihsân edüp beş buçuk sene Mısır vâlîsi oldukda bu câmi‘[i] inşâ etmişdir. Hayre Bay'dan sonra Mısır vezîri Lala Mustafâ Paşa olup bir yıldan sonra der-i devletde vezîr-i a‘zam olup yerine Kâsım Paşa andan Hâyin Ahmed Paşa'yı kul salb etdiler.</p>

      <p class="metin9">Ammâ nûr-ı mahzdır, cümle der-i dîvârı yeşim harkânî ve sommâkî ve mermer-i ebrîler ile kaplıdır. Mihrâbı ve minberi sihr-i mübîndir. Lâkin kârgîr toloz-binâ değildir, cümle tavandır. Ve hareminde Hanefî lüleleri ve birkaç nahl-i hûrmâsı vardır. Ve kendüleri tarîk-ı âm üzre bir kubbe-i âlîde âsûdedirler. Ve bir minâre-i şîrînkârî ile münakkaşdır. Cemî‘i minârelerden birer şemme ma‘rifet bu minârede mevcûd üç tabaka bir serâmed minâre-i ra‘nâdır.</p>

      <p class="arabaslik">Ammâ Mısır'ın Çerâkese kavmi bu câmi‘ önünden ubûr etdiklerinde câmi‘ine ve türbe-i pür-envârına nazar etmeyüp ubûr ederler. Zîrâ Mısırlı bu Hayra Beğ'e hâtırmânde olmuşlardır kim niçün âl-i Osmân'a vesîle olup Mısır'a getirüp Çerâkese elinden bu devleti aldırdı, deyü câmi‘ine bakmayup ubûr ederler. Ammâ câmi‘in huddâmları ve evkâflarının metâneti ve pâk ü pâkîzeliği Mısır câmi‘lerinin birinde yokdur. <b class="calibre2"><span class="calibre25">[Q 197a]</span></b> <b class="calibre2"><span class="calibre31">[P 195a]</span></b> Andan Bâb-ı Nâsır yolunda,</p>

      <p class="Balk">Evsâf-ı câmi‘-i Merzûk-ı Kifâfî</p>

      <p class="arabaslik">Fevkânîdir, çâr sütûn üzre münakkaş tavanlı bir küçük câmi‘dir. Ve Şeyh Merzûk-ı Kifâfî hazretlerinin tekyesidir kim tarîk-ı Bedevîdir. Bir musanna‘ minâresi var. Andan yine Bâb-ı Nâsır tarîk-ı âmmı üzre bu câmi‘e karîb,</p>

      <p class="Balk">Evsâf-ı câmi‘-i Cemâleddîn</p>

      <p class="arabaslik">Fevkânî bir minâreli küçük câmi‘dir, lâkin haremi yokdur. Andan yine buna karîb Zülfikâr Kethudâ hânı kurbunda yol aşırı,</p>

      <p class="Balk">Evsâf-ı câmi‘-i Sultân Sunkur</p>

      <p class="arabaslik">Fevkânî bir kâr-ı kadîm câmi‘-i rûşendir. Anın bir minâresi şekl-i murabba‘ binâ olunup biri biri içinde maksûre-misâl minâre-i gayr-ı mükerrerdir. Hareminin ferşi azîm mermerlerdir. Ve gâyet mücellâ ve musaykal harem-i zîbâdır. Ve bu câmi‘in yol aşırı mukâbelesinde,</p>

      <p class="Balk">Evsâf-ı câmi‘-i Hânkâh</p>

      <p class="arabaslik">Tahtânîdir ve otuz <b class="calibre2">[Y 103b]</b> dörd amelî sütûn üzre serâpâ münakkaş tavanlı bir câmi‘-i atîkdir. Mihrâbı ve minberi tarz-ı kadîmdir. Ve bir vâsi‘ haremi ve bir tabaka sâde minâresi var. Hayli vâsi‘ câmi‘dir. Ve Bâb-ı Lûk'dan taşra,</p>

      <p class="Balk8">Evsâf-ı câmi‘-i Veled İbâde</p>

      <p class="arabaslik">Halîc kenârında tahtânî bir câmi‘dir. Hareminde bir azîm nâbıka dırahtı var. Ve ana karîb,</p>

      <p class="Balk">Evsâf-ı câmi‘-i (---)</p>

      <p class="arabaslik">Tahtânîdir. Yigirmi sütûn-ı mermer üzre hayli vâsi‘ câmi‘dir. Ve bir alçacık bir tabaka minâresi var. Ve hareminde bir köhne nâbıka ağacı var, lâkin gâyet meyvedârdır. Ve buna karîb,</p>

      <p class="Balk">Evsâf-ı câmi‘-i Isma‘î</p>

      <p class="arabaslik">Tahtânîdir ve gâyet musanna‘ câmi‘-i atîkdir. Hareminde azîm cümmeyz ağaçları vardır. Lâkin bu câmi‘in cemâ‘ati azdır. Kapusu dâ’imâ mesdûd durur. Ve buna karîb,</p>

      <p class="Balk">Evsâf-ı câmi‘-i Emîrâhûr</p>

      <p class="arabaslik">Fevkânîdir, altında dükkânları vardır. Bir rûşen-âbâd câmi‘dir, lâkin haremi yokdur. Ve Kantaratü'l-Bekrî'den içeri,</p>

      <p class="Balk">Evsâf-ı câmi‘ü'l-Ebyaz</p>

      <p class="arabaslik">Fevkânîdir. Halîc kenârına vâki‘ olmuş yigirmi beyâz mermer sütûn üzre münakkaş tavanlı ve haremli ve bir minâreli câmi‘dir. Cânib-i erba‘asında bâğ-ı İrem-misâl bâğçelerdir. Halîc kenârında olmağile teferrücgâh câmi‘dir. Andan,</p>

      <p class="Balk">Evsâf-ı câmi‘-i Hân Bay</p>

      <p class="arabaslik">Mahbûb câmi‘-i rûşendir. Andan bir küçük minâresi vardır. Ammâ cemâ‘ati çokdur, cümle cemâ‘ati Hazarî<span class="calibre26">;</span>dir. Ve bu câmi‘de kûşe-nişîn birkaç hâl sâhibi kimesneler vardır. Andan,</p>

      <p class="Balk">Evsâf-ı câmi‘-i Abdülkâdir Taştûşî</p>

      <p class="arabaslik">Ortası küşâde bir câmi‘dir, haremi yokdur. Ve üç tabaka bir minâresi vardır. Ve mezâhib-i erba‘a içün dörd mihrâbı vardır. Ve minberi haşebdendir. Andan Bâb-ı Hadîd'in iç yüzünde,</p>

      <p class="Balk">Evsâf-ı câmi‘ü'l-Meğârib</p>

      <p class="arabaslik">Yigirmi altı amelî sütûn üzre ortası açık bir câmi‘dir. Tûlen ve arzan ellişer ayakdır. Ve Bâb-ı Şa‘rî'den içeri sûk-ı sultânî içre,</p>

      <p class="Balk">Evsâf-ı câmi‘ü'l-Amrî</p>

      <p class="arabaslik">Otuz bir sütûn üzre münakkaş tavanlı haremsiz ve bir minâresi üç tabakalı câmi‘dir. Andan,</p>

      <p class="Balk2">Evsâf-ı câmi‘-i Âbidîn Beğ</p>

      <p class="arabaslik">Fevkânî yigirmi kademe nerdübân ile urûc olunur. Altı serâpâ dükkânlardır. Ve câmi‘ içi cümle 24 aded beyâz mermer amûdlar üzre tavandır kim Mânî ve Hassân ve Bihzâd kalemin çekmede âcizdir.</p>

      <p class="arabaslik">Ve bir İslâmbol tarz bir tabaka bir serâmed minâresi var kim Mısır'da değil rûy-ı arzda cemî‘i İslâm diyârında böyle bir minâre-i sihr-i nakş-ı bûkalemûn minâre-i mevzûn yokdur. On altı köşe tarh olunmuşdur. Her köşesi mabeyninde esâsından şerîfesine varınca üçer pay ta‘bîr ederler bir gûne zıhdır, her tarhında anı çeküp icrâ etmişdir. Müzehheb Hıtâyî kâğız üzre cedvâl(i) ile çekmede âcizdir. Ve her köşesinde ibtidâdan intihâya dek gûnâ-gûn islimîler ve bağlamalar ve girihler ve rûmîler <b class="calibre2">[Y 104a]</b> icrâ eylemişdir kim gûyâ bu minâre sûr-ı hümâyûnda bir nakıl-i sultânîye benzer. Ve tabakasında eyle mukarnaz ve medîne ve gilviler etmişdir kim gûyâ bir kadeh-i çarh-ı felekdir. Ve ol kadar rakîk binâ olunmuşdur, İslâmbol'da Unkapanı kapusu hâricinde Azîz Efendi minâresinden nahîf ve mevzûndur, <i class="calibre3">eyyedehullâh</i>. Ve Yenikapu dibinde,</p>

      <p class="Balk">Evsâf-ı câmi‘-i Merde Beğ İnalî</p>

      <p class="arabaslik">Fevkânî halîc kenârında şeş sütûn-ı âlî üzre sâfî münakkaş tavandır. Ammâ haremi yokdur, pençereleri şâhrâha ve halîce nâzırdır. Câmi‘ içinde mahkeme vardır. Ve bir gireh gireh füruşka füruşka binâ olunmuş üç tabaka bir minâre-i cihân-nümâdır. Hattâ Şeyh Alî Şümürlisî dâmâdı Kadı Mansûr Efendi bu câmi‘in nâzırı iken ta‘mîr ü termîm edüp bu câmi‘<span class="calibre25">i</span> nûr-ı mahz eyledi. Hakkâ ki şîrîn câmi‘dir.</p>

      <p class="arabaslik">Ve bu câmi‘in iki kapusu var. Sol tarafındaki kapuda halîc üzre bir haşeb cisir vardır. Ve bu câmi‘in halîc karşusunda mahalle-i Sûku'l-Dellâliyye içinde,</p>

      <p class="Balk">Evsâf-ı câmi‘ü'l-Cündî</p>

      <p class="arabaslik">Alçak minâreli bir küçük câmi‘dir. Ve yine bu çârşû içre,</p>

      <p class="Balk">Evsâf-ı câmi‘-i Dâvûdiyye-i kebîr</p>

      <p class="arabaslik">Fevkânîdir, tokuz kademe taş nerdübân ile urûc olunur bir câmi‘-i müzeyyendir. Ve üç tabaka bir minâre-i mevzûnu var. Mihrâbı hurde sadefkârîdir. Mermer minberi kapusu üzre, <a class="pcalibre pcalibre1" id="_ftnref110"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn110" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[110]</span></span></sup></span></span></a> âyeti tahrîr olunmuşdur. Ve câmi‘ kapusu üzre celî hat ile bu ebyât târîhdir:</p>

      <p class="beyit"> Benâhu alâ'smi Dâvûde Sıddîkin</p>

      <p class="arabaslik"> Ve fî sebîlillâhi kad cedde seyren</p>

      <p class="arabaslik"> Hamdü senâhu fe-verrahnâ binâhu</p>

      <p class="metin8"> Havâ(?) hamden cezallâhu hayren.</p>

      <p class="arabaslik"> Sene 954.</p>

      <p class="arabaslik">Ve Bâb-ı Fütûh'dan taşra,</p>

      <p class="Balk">Evsâf-ı câmi‘-i Mutahhar</p>

      <p class="arabaslik">Cemâ‘at-i kesîreye mâlik bir kâr-ı kadîm ve binâ-yı azîm bir minâreli câmi‘dir, ammâ dâhil olmak müyesser olmadı. Fevkânî bir câmi‘dir. Andan,</p>

      <p class="Balk">Evsâf-ı câmi‘-i Bundukanî</p>

      <p class="arabaslik">Bir zîbâ fevkânî câmi‘dir. İçeri girmek müyesser olmadı, ammâ bir musanna‘ kapusu ve bir münakkaş üç tabaka minâresi var. Ve ana karîb yine Bundukanî râhı içre,</p>

      <p class="Balk">Evsâf-ı câmi‘-i Habeşli Mehemmed Kethudâ</p>

      <p class="arabaslik">Beş kademe nerdübân ile urûc olunur bir câmi‘-i cedîddir. İçinde 4 <span class="calibre25">kırk</span> <span class="calibre31">4</span> amûd üzre münakkaş tavandır. Kıbleye nâzır bir kapusu ve bir Rûm tarzı minâresi var. Andan,</p>

      <p class="arabaslik">{Ve Dâvûdiyye-i kebîr kurbunda Yeniçeri efendisi merhûm Mustafâ Efendi hânesi önünde,</p>

      <p class="Balk">Câmi‘-i eş-Şeyh Kerîmeddîn ed-Debbûşerî ve, Câmi‘ü'l-Hindî</p>

      <p class="arabaslik">Bâbü'l-Hark yolu üzre halîc kenârında sehel fevkânî küçük câmi‘dir. Tarîk-ı âm üzre kapusuna sekiz kademe nerdübân ile çıkılır fevkânî câmi‘-i sagîrdir. Altında üç aded dükkânı ve bir minâre-i musanna‘ı var. Pençereleri birke üzre nâzır münakkaş tavanlı çârşû içre cemâ‘at-ı kesîreli ma‘bedgâhdır.}</p>

      <p class="Balk">Evsâf-ı câmi‘-i Hakîm Kaysûnî</p>

      <p class="arabaslik">Fîl Bürkesi'ne karîb tahtânî bir câmi‘-i azîmdir. Haremiyle câmi‘ içi tûlen ve arzan yüz altmış adımdır. <b class="calibre23">[Y 104b]</b> Ve enderûn [u] bîrûnunda ve mahfil altında on aded beyâz mermer sütûnlar ile cümle yüz aded amûd-ı müntehâlar üzre cümle münakkaş tavandır.</p>

      <p class="arabaslik">Mihrâbı hurde taş ile ruhâmdır. Ve minberi gerçi haşebdir, ammâ gâyet musanna‘dır.</p>

      <p class="arabaslik">Ve üç kapusu vardır. Atebe-i süflîlerinde seng-i zenbûrî taşlarda gûnâ-gûn tasvîrler vardır.</p>

      <p class="arabaslik">Ve bu câmi‘in sahrâ-misâl hareminin ortasında çâr-gûşe alçak dîvâr içre bir bâğçesi var kim şükûfe râyihasından âdemin demâğı mu‘attar olur. Ve azîm nahl-i hûrmâları var.</p>

      <p class="arabaslik">Ve kıble kapusu cenbinde bir zümürrüd-vâr yeşil kâşî ile mebnî üç tabaka minâresi var, gâyet âlîdir.</p>

      <p class="arabaslik">Ve kıble kapusunun sağ tarafında: <a class="pcalibre pcalibre1" id="_ftnref111"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn111" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[111]</span></span></sup></span></span></a> âyeti ve sol tarafında,</p>

      <p class="metin20"><i class="calibre3">Emera bi-inşâi hâze'l-çâmi‘i'l-mübâreketi el-abdü'l-fakîr ilâllâhi ta‘âlâ Kavsûn al-bâkî</i> <i class="calibre3"><span class="calibre25">Abdü'l-bâkî</span></i> <i class="calibre3"><span class="calibre31">fehve'l-bâkî.</span></i></p>

      <p class="arabaslik">tahrîr olunmuşdur.</p>

      <p class="arabaslik">Ve bu câmi‘in cânib-i erba‘asında cemâ‘ati cümle a‘yân [u] eşrâf-ı Rûm olmağile câmi‘i huddâmları <b class="calibre23"><span class="calibre41">[P 195b]</span></b> gâyet tâhir dutarlar. <b class="calibre23"><span class="calibre30">[Q 197b]</span></b></p>

      <p class="arabaslik">Ve bir mahdûm-ı mükerrem hatîbi var kim Kur’ân-ı azîmi ve Furkân-ı mecîdi tilâvet etdikde istimâ‘ eden tâze cân bulur. Sulehâ-yı ümmetden çelebi âdemdir. Üstâdımız Şeyh Alî Sümürlisî hazretlerinin telâmîzlerinden olmağile bu hakîrin şerîkidir. Mısır hâkinde böyle halîm selîm ve sûzinâk muhrik savt-ı hazînli sebükrûh çelebi yokdur. Yevm-i cum‘ada hutbesin istimâ‘ etmeğe ol kadar cemâ‘at-i kesîre gelür kim câmi‘de bir sâ‘at mukaddem bir yer bulunmak ihtimâli yokdur.</p>

      <p class="arabaslik">Andan yine Fîl Bürkesi kenârında ve Kantaratü's-Sunkur kurbunda halîc kenârında,</p>

      <p class="Balk">Câmi‘-i Kâtibü's-sır eş-Şeyh İbrâhîm</p>

      <p class="arabaslik">Tarîk-ı âm üzre ancak bir kapusunun tarafeyninden altışar kademe nerdübân ile urûc olunup mezkûr kapunun yemîn [ü] yesârında mermer üzre celî hat ile: <a class="pcalibre pcalibre2 pcalibre1" id="_ftnref112"></a><a class="pcalibre pcalibre2 pcalibre1" href="Evliya_Celebi_Seyahatnamesi_10._Kitap_split_021.htm#_ftn112" title=""><span class="MsoFootnoteReference1"><span class="calibre46"><sup class="calibre28"><span class="calibre27"><span class="calibre29">[112]</span></span></sup></span></span></a> âyeti tahrîr olunmuş, ammâ târîhi yokdur. Ancak üç tabaka minâreli bir şîrîn küçük câmi‘dir. Kıble pençereleri şâhrâha ve şimâl pençereleri halîce nâzır bir tuhfe-binâ câmi‘-i ra‘nâdır.</p>

      <p class="Balk">Evsâf-ı câmi‘-i Habbâniyye</p>

      <p class="arabaslik">Yigirmi sütûn üzre bir câmi‘-i rûşendir. Altı kademe nerdübân ile urûc olunur bir küçük câmi‘dir, ammâ gâyet metîn binâdır. Ve kapusu üzre üç tabaka bir minâresi var. Selîm Çavuş bu câmi‘e nâzır olup dürr-i beyz-âsâ bir câmi‘ etdi. Andan Bâb-ı Şa‘riyye'de,</p>

      <p class="Balk2">Evsâf-ı câmi‘-i Şeyh Şa‘râvî</p>

      <p class="arabaslik">On bir kademe nerdübân ile urûc olunur fevkânî câmi‘dir, altı cümle dükkânlardır. Ol kadar vâsi‘ câmi‘ değildir ve haremi yokdur, zîrâ bir tarafı şehir içinden cereyân eden halîcdir. On iki amûd üzre tavandır. Ve mihrâbı ve minberi müfîd [ü] muhtasardır. Ve bir musanna‘ üç tabaka minâresi var. Şeyh Şa‘râvî hazretleri bu câmi‘de medfûndur. <b class="calibre2">[Y 105a]</b> Üç yüz mücelled kitâb te’lîfâtları vardır. Andan halîcin karşu tarafında hemân kenârında,</p>

      <p class="Balk8">Evsâf-ı câmi‘-i Şeyh Halvetî</p>

      <p class="arabaslik">Tahtânî bir câmi‘dir. Yigirmi amûd üzre münakkaş tavandır, kâ[r]gîr kubbe değildir. Mihrâb [u] minberi sâdedir. Pençereleri halîce nâzırdır. Hareminde bir küçük bâğçesi içinde bir azîm nâbıka dırahtı vardır, gâyet lezîz nâbıkası olur. Ve şeyhin köşesinde hemân meydânda yekpâre yeşil sommâkîden bir mihrâb var. Mısır içinde misli yokdur, ammâ Kudüs-i şerîfde vardır. Ve üç tabaka bir müntehâ minâre-i mevzûnu var.</p>

      <p class="arabaslik">Bu âsitâne-i Halvetî'nin cânib-i erba‘asında yetmiş seksen aded fukarâ hücreleri vardır, mahallinde tahrîr olunur. Andan Derb-i Cemâmîz<span class="calibre26">;</span> kurbunda,</p>

      <p class="Balk8">Evsâf-ı câmi‘-i Beşek <span class="calibre40">Beşbek</span> <span class="calibre44">Beştek</span></p>

      <p class="arabaslik">Çerâkizedendir. Sene 813'de Şâm'da Timurleng'e firâr etdi. Tarîk-ı âm üzre tahtânî bir latîf ü şîrîn ü müzeyyen câmi‘-i kadîmdir. Cümle enderûn [u] bîrûnunda on altı sütûn üzre tavandır. Hareminde nahl-i hûrmâları var. Gâyet musanna‘ câmi‘dir. Ve bir minâre-i mevzûnu üç tabakadır. Andan,</p>

      <p class="Balk8">Câmi‘-i Nakîbü'l-ceyş</p>

      <p class="arabaslik">Kara Koca câmi‘ine karîbdir, ammâ gâyet musanna‘ câmi‘-i kadîmdir. Andan Kantaratü'l-Cemâmîz'de,</p>

      <p class="Balk">Evsâf-ı câmi‘-i Kara Koca</p>

      <p class="arabaslik">Küçük câmi‘dir, ammâ cemâ‘ati çokdur. Andan yine Derb-i Cemâmîz'de Kantaratü'l-Ömer mukâbelesinde,</p>

      <p class="Balk">Evsâf-ı câmi‘-i Ketküt</p>

      <p class="arabaslik">Tarîk-ı âm üzre bir küçük câmi‘dir, ammâ bir ibret-nümâ minâresi vardır ve gâyet musanna‘ u müzeyyen câmi‘lerin biri dahi budur. Andan Bâbü'l-cedîd yolunda Kal‘atü'l-Kepş dibinde,</p>

      <p class="Balk">Evsâf-ı câmi‘-i Emîr Lâçin</p>

      <p class="arabaslik">Beş kademe nerdübân ile çıkılır bir şîrîn câmi‘-i rûşendir. Minâresi gâyet nahîf ve serâmed ve müzeyyen minâredir. Revzenleri tarîk-i âmma nâzir bir câmi‘dir. On dörd mermer sütûn üzre ibret-nümâ münakkaş tavanlı câmi‘dir. Sultân Melikü't-Tâhir'in vezîridir. Ve Kal‘atü'l-Kepş'de kal‘a dîvârı üzre,</p>

      <p class="Balk">Ziyâret-i evsâf-ı câmi‘ü's-Sultân el-Cavlî</p>

      <p class="arabaslik">Hakîr girmek müyesser oldu. Câmi‘ gibi bir zâviye-i âlîdir. Ve üç tabaka çâr-gûşe bir minâresi var. Andan câmi‘-i Taylûn'dan aşağı mahalle içinde,</p>

      <p class="Balk">Evsâf-ı câmi‘-i Emîr Yûsuf Özbek</p>

      <p class="arabaslik">Bir köşe başında fevkânî bir şîrîn ü latîf binâ-yı zîbâ câmi‘dir. Çâr kemer üzre münakkaş tavanlı ve murassa‘ mihrâblı ve mukarnaz haşeb minberli ve bir ibret-nümâ mü’ezzin mahfilli cânib-i erba‘a dîvârı elvân hacerler ile kaplı üç tabaka minâreli bir câmi‘-i dilküşâdır, ammâ haremi yokdur.</p>

      <p class="arabaslik">Eğer bu Mısır içre olan (---) bin cevâmi‘lerin cümlesin kemâ-hüve hakkuhu tahrîr eylesek bir mücelled kitâb olur. Ammâ,</p>

      <p class="Balk">Gayrı cevâmi‘lerin esmâların beyân</p>

      <p class="arabaslik">İmâm Hüseyn câmi‘i.</p>

      <p class="arabaslik">Ve İmâm Şâfi‘î yolunda Mesîh Paşa câmi‘i.</p>

      <p class="arabaslik">Ve ana karîb Kaysûnî câmi‘i.</p>

      <p class="arabaslik">Ve cenbinde Sultân Hasan Vâlidesi câmi‘i.</p>

      <p class="metin10">Kabr-i Tavîl kurbunda câmi‘-i Seyyid <b class="calibre2">[Y 105b]</b> Bedreddînü'l-Venâ‘î.</p>

      <p class="arabaslik">Ve ana karîb câmi‘-i Hâtûniyye.</p>

      <p class="arabaslik">Ve ana muttasıl câmi‘-i Eşrefiyye.</p>

      <p class="arabaslik">Ve buna karîb Sirkeciler mahallesi içinde câmi‘-i Şecerüddür, Ka‘be-i şerîfi siyâh harîr ile örten Şecerüddür Melike Hâtûn'un câmi‘-i kadîmidir.</p>

      <p class="arabaslik">Ve Kantaratü'l-Mûsikî önünde câmi‘-i Zeyniyye, bir minâreli bir küçük câmi‘dir.</p>

      <p class="arabaslik">Ve Bâbü'l-Vezîr dibinde tarîk-ı âm üzre Aytmuş câmi‘i, Tâhir Baybars vezîrinindir, ammâ bir minâreli ve kubbeli metîn câmi‘dir.</p>

      <p class="arabaslik">Ve câmi‘ü'ş-Şeyh Şemseddîn Hanefî. Ma‘mûr bir câmi‘ ve hânkâh ibâdetgâh-ı kadîmdir, cemâ‘at-i kesîresi vardır. Ve hareminde bir şecere-i kebîr-i meyvedâr nâbıkası ve bir minâresi var.</p>

      <p class="arabaslik">Bu câmi‘lerden mâ‘adâ mahrûse-i Mısır içre ne kadar bin vakfullâh var ise kadıasker efendinin der-defterindedir. Zîrâ ibtidâ Mısır'a dâhil oldukda ekalli her vakıfdan birer altun ve beşer ve onar ve elli ve yüzer altun alduğı evkâf-ı azîmler vardır kim kadıasker efendi cümleye nâzır-ı nuzzâr ve teftîşlerine me’mûr. Cümle evkâf anların der-defterinde mastûrdur kim (---) (---) evkâfdır.</p>

      <p class="Balk2">el-Faslu's-sâdis ve'l-ışrîn<br class="calibre1"/>
      Mahrûse-i Mısır'da olan meşhûr mesâcid-i kebîrleri beyân eder</p>

      <p class="arabaslik">Kim hakkında âyet-i şerîf vârid: <a class="pcalibre pcalibre1" id="_ftnref113"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn113" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[113]</span></span></sup></span></span></a></p>

      <p class="arabaslik">Ve secdegâh-ı müslimîn amâr eden mü’minîn hakkında Cenâb-ı Kibriyâ Kur’ân-ı Azîm'inde ve Furkân-ı Mecîd'inde sûre-i Tevbe'de <span class="calibre31">(---)</span> buyurur: <a class="pcalibre pcalibre1" id="_ftnref114"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn114" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[114]</span></span></sup></span></span></a> ilâ-âhirih.</p>

      <p class="arabaslik">İhvân-ı zevi'l-fühûma ma‘lûm ola kim diyâr-ı Mısır'ın zamân-ı kadîmde kavmi ol kadar mağrûr u mudemmağ ve sâhib-i unf imişler kim bir âdem on âdeme mâlik olsa gayrı âdemin câmi‘ine varup ibâdet etmeğe tenezzül etmeyüp elbette hânesinin bir köşesinde bir zâviye veyâhûd bir gayrı yerde câmi‘ ve mesâcid yapup cümle tevâbi‘iyle anda ibâdet edermiş. Ol ecilden Mısır içinde âl-i Eyyûbiyânda ve âl-i Türkmânîde Mısır içre yüz yetmiş yedi bin mihrâb var imiş. Hâlâ Kayıtbay ve garâfelerde dîvâr dîvâra minâre minâreye muttasıl niçe bin mesâcid ve câmi‘-i mu‘attal olduğu zâhir ü bâhirdir. Ammâ hâlâ evkâfı dâ’im ve cemâ‘ati kâyim kırk altı bin mihrâb mesâcid ma‘mûr [u] âbâdândır. Ba‘zısının minâresi var, ba‘zısının yokdur.</p>

      <p class="Balk">Ma‘lûmumuz olduğu mertebe mesâcidleri beyân eder</p>

      <p class="metin12">Evvelâ iç kal‘ada Aşçıbaşı mescidi, Kalavân mescidi ve Çârşû mescidi. İç kat kal‘ada Çavuş Ağa mescidi, Kapu mescidi, Nârin Kulle mescidi ve Azebler odaları mescidi ve Sarrâchâne mescidi ve Kara Meydân mescidi ve Kavvâflar mescidi ve Gülşenî mescidi ve Harrâtîn mescidi ve Sâdât mescidi ve Megâribe mescidi ve Şeyh Bekrî mescidi ve Derbü'l-Ahmer mescidi ve İbrâhîm Ağa mescidi ve Kantaratü'l-Leymûn mescidi ve Hasan Şâzilî mescidi ve Bâb-ı Hark mescidi ve Cemâmîz mescidi <b class="calibre23">[Y 106a]</b> ve Tabbâgîn mescidi ve Şeyh Ken‘ân mescidi ve Şücâ‘uddîn mescidi <b class="calibre23"><span class="calibre30">[Q 198a]</span></b> ve Resûl Efendi mescidi ve Zülfikâr Kethudâ mescidi ve Reyhân Ağa mescidi ve Seyyid Alî mescidi ve Şeyh Abbârî mescidi {ve Kaçmaziyye câmi‘i kurbunda Mihmândâr mescidi}. Ve'l-hâsıl Gazâlî tahrîrâtına nazar edüp cemî‘i mesâcidleri tahrîr eylesek makdûr-ı beşer değildir, bir mücelled kitâb olur.</p>

      <p class="Balk2">el-Faslu's-sâbi‘ ve'l-ışrîn<br class="calibre1"/>
      Şehr-i Mısır içre olan medreseleri beyân eder</p>

      <p class="arabaslik">Evvelâ Hazret-i Ömer fethinden sonra âl-i Osmâna gelince Mısır'a mutasarrıf olanlardan Emeviyyûn ve âl-i Abbâsiyân ve Eyyûbiyân ve İhşidiyyûn ve Fâtımiyyûn ve Ekrâd ve Türkmâniyân ve <b class="calibre2"><span class="calibre31">[P 196a]</span></b> Çerâkese ve âl-i Osmâna gelince Mısır'a on yedi devlet-i selâtînde üç yüz kırk nefer pâdişâh Mısır'a mutasarrıf olup her biri birer medrese binâ etmişlerdir. Ve anların niçe yüz vüzerâ ve vükelâları ve a‘yân-ı kibârları Mısır'ı amâr edüp üç bin altı yüz medrese-i âbâdân var idi. Ammâ mürûr-ı eyyâm ile evkâfları harâb olup medârisleri dahi harâb olmuşdur.</p>

      <p class="arabaslik">Lâkin hâlâ amârlardan Sultân Hasan ve Sultân Kalavân ve Sultân Sâlih ve Sultân Berkûk ve Sultân Ferec ve Sultân Kayıtbay ve Sultân Çakmak ve Sultân İnal ve Sultân Eşref ve Sultân Seyfeddîn ve Sultân Aybeğ et-Türkmânî ve'l-hâsıl Mısır içinde yüz elli altı selâtîn ve ibnü's-sultân câmi‘leri vardır, cümlesinin birer medresesi hâlâ ma‘mûrdur ve başka minâreleri var, anları gören câmi‘ zan eder, ammâ değildir, cümle medresedir.</p>

      <p class="arabaslik">Ve Bâb-ı Hark kurbunda İskender Paşa medresesi, Rûm tarzı hücreleri ve hareminde havz u şâzrevânı revân olmada, ders-i âm<span class="calibre26">;</span>ı ve talebeleri mevcûddur.</p>

      <p class="arabaslik">Ve medrese-i Dâvûdiyye.</p>

      <p class="arabaslik">Ve Salîbe'den aşağı medrese-i Sultân Sargıtmış, câmi‘ gibi üç tabaka minâresi var. Mevleviyyet pâyesi ile ders-i âmı var. Nâzırı ve müte‘addid hücreleri ve hareminde havz-ı azîmi ve mihrâbı vardır.</p>

      <p class="arabaslik">Ve Şeyh Merzûk-ı Kifâfî kurbunda medrese-i Karâfiyye, fevkânî bir medrese-i kadîmdir.</p>

      <p class="arabaslik">Ve medrese-i Süleymân Paşa, Sarrâchâne içinde Rûm tarzı cümle hücreleri kârgîr kubbedir. Hareminde âbdesthâne ile ma‘mûr [u] müzeyyen medresedir. İç kal‘ada Şeyh Sârî'de câmi‘i olan Tavâşî Süleymân Paşa'nındır. Yeniçeri ağaları nâzırıdır.</p>

      <p class="arabaslik">Ve medrese-i Bâsıtıyye, üç aded şâhâne medârislerdir.</p>

      <p class="arabaslik">Ve Ömer ibnü'l-Fârız'a giderken medrese-i Kaysûniyye, tahtânî azîm-binâ medresedir. Ve üç tabaka bir minâresi var, anı gören bir câmi‘-i azîm sanır. Kapusunun iki cânibinde, <a class="pcalibre pcalibre1" id="_ftnref115"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn115" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[115]</span></span></sup></span></span></a> âyeti tahîr olunmuşdur. Dahi altında (târîh):</p>

      <p class="metin20"><i class="calibre3">Sene erba‘în ve seb‘imi’e [740] mine'l-hicreti-</i><b class="calibre2">[Y 106b]</b>-<i class="calibre3">n-nebeviyye.</i></p>

      <p class="arabaslik">Ve medrese-i Hisâbiyye, ma‘mûr medresedir. Ve medrese-i el-Melikü'l-Kâmil, Mısır içindedir. İbtidâ Mısır içre dârü'l-hadîs bu medrese binâ olunmuşdur.</p>

      <p class="arabaslik">Ve İmâm Şâfi‘î'de medrese-i el-Melikü'l-Kâmil, ve yine İmâm Şâfi‘î türbesi kapusu önünde bir Şâfi‘î havuzu ve bir azîm sebîlhâne suyun karye-i Besâtîn kurbunda Birketü'l-Habeş'den su kemerleri ile Nîl suyun getirüp hayrât-ı azîm eden bu el-Melikü'l-Kâmil'dir. Ve şehr-i Dimyât'da dahi bî-nihâye hayrâtları vardır. Âhir-i kâr Kâmil'in devleti kâmil olup sene 635'de oğlu el-Melikü'l-Âdil Ebûbekir halîfe oldu.</p>

      <p class="arabaslik">Ve medrese-i Sultân Salâhaddîn, sene 575'de İmâm Şâfi‘î kurbundadir ve sene 572'de Mısır'ın iç kal‘asın binâ eden Yûsuf Salâhaddîn'dir.</p>

      <p class="Balk8">el-Faslu's-sâmin ve'l-ışrîn<br class="calibre1"/>
      Mısır içinde selâtîn-i selefin binâ etdüği dârü'l-hadîsleri beyân eder</p>

      <p class="arabaslik">Şehr-i Mısır içre cümle sekiz yüz altmış mahsûs dârü'l-hadîs vardır. İlm-i hadîsden gayrı bir fünûn görülmez. Hemân câmi‘-i Ezher etrâfında kırk dârü'l-hadîs vardır. Cami‘-i Mü’eyyed'de Müslim [ve] Buhârî tilâvet olunur. Dârü'l-hadîs-i Echerî'de dahi Buhârî görülür.</p>

      <p class="arabaslik">Hâsıl-ı kelâm cümle dârü'l-hadîsleri bir bir takrîr [ü] tahrîr eylesek bir müdevven olur. Hemân hulâsa-i kelâm şehr-i Mısır ilm-i hadîs kânıdır. Elli binden mütecâviz muhaddis kimesneler vardır. Her birinin derûnunda râvîsiyle yigirmişer otuzar bin hadîs-i şerîf vardır. Ve Kur’ân-ı Azîm huffâzı gibi meşhûr hâfız-ı hadîs a‘mâlar vardır kim kırk elli bin hadîs cem‘ eyleyüp Müslim [ü] Buhârî tilâvet ederler. Ve mevzû‘ ve gayr-ı mevzû‘ hadîsleri eyle zabt etmişlerdir kim gayrı ulemâ yanlarında bir hadîs okunmağa kâdir olamazlar. Ve Mısır'da ulemâ-yı muhaddisîn sâyir ulemâdan mu‘teberdir kim i‘zâz [u] ikrâm ederler. Ammâ ne hikmetdir, her kim ilm-i hadîse mâlikdir, yüzünden nûr tamar.</p>

      <p class="arabaslik">Ve bu cümle dârü'l-hadîslerde dahi birer mihrâb ve fukarâları ve hücreleri ve ders-i âmları vardır. Haftada üç kerre azîm cem‘iyyet olup muhaddisîn gürûh gürûh derse giderler.</p>

      <p class="Balk8">el-Faslu't-tâsi‘ ve'l-ışrîn<br class="calibre1"/>
      Mısır-ı Kâhire içre dârü'l-kurrâları beyân eder</p>

      <p class="arabaslik">Evvelâ Mısır içinde üç yüz yetmiş dârü'l-kurrâ vardır. Ekseriyyâ câmi‘lerde selef pâdişâhları e’imme ve hutabâsı ve mü’ezzinân [u] eczâhânı içün her bir câmi‘de birer şeyh-i kurrâ ta‘yîn etdiklerinden mâ‘adâ a‘yân-ı kibâr dahi gayrı yerlerde mahsûs kubbeler ile dâr-ı kurrâlar inşâ etmişler. Cümle meşâyih-i kurrâlar talebelerine vasıyyet edüp Kitâb-ı Cezerî'den bu ebyâtı okurlar, beyit:</p>

      <p class="beyit"> Ve'l-ahzü bi't-tecvîdi hatmün lâzımu,</p>

      <p class="arabaslik"> Men lem yücevvidi'l-Kur’âna âsimü.</p>

      <p class="arabaslik">diyüp tamâm ilm-i tecvîd üzre mahâric-i hurûfu kemâ hüve hakkuhu icrâ etdikden sonra, beyt: <b class="calibre2">[Y 107a]</b></p>

      <p class="arabaslik"> İz vâcibün aleyhim muhattemü,</p>

      <p class="arabaslik"> Kable'ş-şurû‘ı evvelen en ya‘lemü.</p>

      <p class="arabaslik">kavli tamâm olup hıfzı tekmîlden sonra İbn Kesîr'i tekmîl edüp Cezerî'ye ve Şâtibî'ye de tahrîr olduğu üzre cemî‘i me’hazları zabt edüp kırâ’at-ı İbn Kesîre ve kırâ’at-ı Seb‘a'ya andan kırâ’at-ı Aşere'ye andan kırâ’at-ı Takrîb'i tekmîl-i fünûn ederler. Ammâ Mısır'da ba‘zı imâmlar on yedi kavil üzre mihrâbda muktedâ-yı nâs olup imâmet ederler. Ammâ cümleden Mısır'da kavl-i Kâlûn ve kavl-i Ebû Amr kavli üzre okumak makbûldür, ammâ Rûm'da Hafz kırâ’atı makbûldür. Bu kırâ’atlar Hazret-i Ömer hilâfetinde men‘ olup kendülerinden sonra kerîmeleri Hafza Hazret-i Osmân ile câmi‘u'l-Kur’ân olup Hafza kızdan ahz olunduğıyçün kırâ’at-ı Hafz derler.</p>

      <p class="arabaslik">Ammâ Rûm'da asrımızda Hafz kırâ’atından gayrı İbn Kesîr ve Seb‘a kırâ’atları iştihâr bulmamış idi. Ammâ üstâdımız Evliyâ Efendi Mısır'dan üstâdları Şeyh Ahmed hazretleriyle İslâmbol'a gelüp cümle ulemâ-yı Rûm ilm-i hıfza mukayyed olup ilm-i kırâ’at dahi şâyi‘ olup Şeyh Ahmed merhûm olup üstâdımız Evliyâ Efendi şeyhü'l-kurrâ olup kırâ’at-ı İbn Kesîr ve Seb‘a ve Aşere ve Takrîb kırâ’atları iştihâr bulup, ammâ sâ’ir diyârda Rûm kadar icrâ-yı hurûf edemezler. Rûm halkı necîb ü reşîd mukalliddirler. <b class="calibre2"><span class="calibre31">[P 196b]</span></b> Beyt:</p>

      <p class="arabaslik"> Vehve eyzan hilyetü't-tilâveti</p>

      <p class="arabaslik"> Ve ziynetü'l-edâi ve'l-kırâeti</p>

      <p class="arabaslik"> Vehve i‘tâu'l-hurûfi hakkahâ,</p>

      <p class="arabaslik"> Min sıfatın lehâ ve müstahıkkıhâ.</p>

      <p class="arabaslik">kavli üzre mahâric-i hurûfa ri‘âyet Rûm'a mahsûsdur.</p>

      <p class="arabaslik">Ammâ Mısır'da çok lahn-ı celî ve lahn-ı hafî ederler, ekseriyyâ hurûfları teshîl ve terkîk-i imâle ile icrâ ederler. Ammâ serî‘ hâfızları çokdur. Husûsan Mısır'daki asrımızda Şeyh Selâme ve Şeyh Abdülhak ve Şeyh Muhammed-i Gamzâvî ve Şeyh Hamdullâh-ı İsyûtî, bunlar fasîhü'l-lisân ve bedî‘ü'l-beyân <b class="calibre23"><span class="calibre30">[Q 198b]</span></b> Aşere ve Takrîb sâhibleri ve bunların emsâli yedi yüz şeyh-i kurrâ var idi. Hakîr tilâvet etdükde yemîn ederlerdi kim,</p>

      <p class="arabaslik">"Siz Şâmî'den tilâvet-i Kur’ân etmişsiz" derlerdi. Ve Mısır'ın cümle hamele-i Kur’ân ulemâsı gâyet mu‘teberdir.</p>

      <p class="Balk23">el-Faslu's-selâsin<br class="calibre1"/>
      Mısır-ı Ümmü Dünyâ içre cümle mekteb-i sıbyân-ı ebcedhân<span class="calibre26">;</span>ı beyân eder</p>

      <p class="arabaslik">Evvelâ şehr-i Mısır içre cümle iki bin on beş evkâfı dâ’im mekteb-i sıbyân tıflân püserân-ı ebcedhân vardır. Ve iki bin dahi evkâf-ı mu‘attal mekteb-i hasbî vardır. Ve yüz elli altı selâtîn câmi‘lerinin sebîlleri üstünde elbette birer mekteb mukarrerdir. Ve sâir vüzerâ ve vükelâ ve ağniyâ sâhib-i hayrâtların sebîlleri cümle dörd bin aded sebîldir, elbette her sebîl-i âlî üzre münakkaş mukarnaz ve revzenli kasr-ı Yûsuf-misâl mektebler mukarrerdir. A‘yân-ı Mısır'ın de’bleri böyledir kim cümle mektebler <b class="calibre2">[Y 107b]</b> sebîller üzre mebnîdir. Ve etrâfında gûnâ-gûn perde-i zenbûrîleri ile setr edüp içinde cemî‘i sıbyân tilâvet-i Kur’ân ederler. Bu hisâb üzre Mısır içre cümle 6176 aded mekteb olur. Ammâ cümleden selâtîn câmi‘lerinin mektebleri mükellefdir. Evvelâ Sultân Gavrî mektebi ve Sultân Hasan mektebi ve Sultân Kalavân mektebi ve Sultân Eşref mektebi ve Sultân Mü’eyyed mektebi.</p>

      <p class="arabaslik">Ve'l-hâsıl cemî‘i selâtîn mektebleri ve vüzerâ ve a‘yân mekteblerinin hocaları nısf-ı Ramazân'da cümle fakîr fukarâ ve yetîm-i bî-nevâların, körpe kuzuların hocalar başına cem‘ eyleyüp boğazlarında kitâb-ı Kelâm-ı İzzetleri ile alay alay el ele verüp halîfeleri vesîle olup cümle sıbyânın nısfı "Allâhümme yâ Hannân" der, nısfı "Allâhümme yâ Mennân" deyü savt-ı a‘lâ ile çârşû-yı bâzâr içre ubûr edüp mu‘allimleri akîblerince mekteb nâzırı hânesine varup cümle sıbyân vakfullâhdan birer kat Mısır alacası ve harîr hil‘atlar ve harîr arakıyyeler başdan ayağa geyinüp kırkar ellişer Mısır parası müretteblerin alup yine azm-i râh edüp sürûr [u] şâdumân ile "Yâ Hannân" ve "Yâ Mennân" diyerek ubûr ederler.</p>

      <p class="arabaslik">Bu hâl üzre şehr-i Mısır'da nısf-ı Ramazân'dan yevm-i Arefeye gelince mekteb-i sıbyân gûyâ tuğyân edüp gürûh gürûh nâzırlarına gelüp gitmededirler. Hakkâ ki azîm evkâflardır.</p>

      <p class="arabaslik">Vakt-i zuhr ve vakt-i asr oldukda cümle selâtîn câmi‘lerinin minârelerinden Bilâlîler edâ-yı ezân-ı Muhammedîye âgâze etdiklerinde azametullâh Mısır'ın her köşe başında vâki‘ olmuş sebîller üzre her mektebde kırkar ellişer tîz bülend-âvâzlı püserân ma‘sûmlar cümle bir âhengde bâng-i Muhammedî'ye rehâ buldurduklarında kâmil bir sâ‘at-i nücûmî Mısır içinde makâm-ı hicâz ve segâh ve hüseynî ezân fasılları olur. Böyle mekteblerde ezân vermek bir diyâra mahsûs değildir.</p>

      <p class="arabaslik">Ve ba‘de's-salât cümle sıbyân bir yere cem‘ olup ale'l-umûm sûre-i Mülk'ü tilâvet edüp andan salavât-ı tavîleye müdâvemet edüp sâhibü'l-hayrâta savâbın hibe edüp hayır du‘â ederler. Bu âyîn dahi bir diyâra mahsûs değildir. Ammâ ekseriyyâ mekteblerde mücellâ tîz nefesli sıbyânlar birbirlerine hasmâne müselsel ezânlar tilâvet etdiklerinde istimâ‘ edenler hayât-ı cân bulur.</p>

      <p class="arabaslik">Ba‘zı âyân-ı devlet ve ba‘zı vüzerâlar alay ile ubûr edüp sebîllerinden âb-ı sâfî nûş etseler yukaru mektebden cümle sıbyân, âye[t]: <a class="pcalibre pcalibre1" id="_ftnref116"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn116" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[116]</span></span></sup></span></span></a> deyü feryâd ederler.</p>

      <p class="arabaslik">Ba‘zı ehl-i kerem anlara kerem ederler. İşte Mısır'ın cemî‘i mektebleri bu üslûb u tertîb üzeredir, ma‘lûm-ı izzet ola, <i class="calibre3">ve's-selâm</i>.</p>

      <p class="arabaslik">Ammâ mekteb-i Ervâm yetmiş yerdedir. Eyle sebîller üzre kasr-ı âlî-misâl mükellef mektebler değildir. Mahalle içlerinde ekseriyyâ Gülşenî hazretleri tekyesi kurbunda üstâd-ı kâmil hattâtlar hocalar <b class="calibre2">[Y 108a]</b> dükkânlarda yetmişer seksener Rûm halkı pîçesi tufeylleri vardır. İlm-i hisâb ve ilm-i kitâb ve ilm-i kırâ’at okurlar. Bunlarda fellâhîn ve Hazarî sıbyânları yokdur. Rûm hocaları bu mahallerde sâkinlerdir.</p>

      <p class="Balk">el-Faslu'l-hâdî ve selâsîn<br class="calibre1"/>
      Mısır-ı Kâhire-i Mu‘izziyye içre olan tekyegâh âsitâne-i dervîşân beyân eder</p>

      <p class="arabaslik">Evvelâ şehr-i Mısır içre üç yüz altmış tarîk meşâyihleri kim vardır, cümle tarîklerin ser-tâcı tarîk-ı ulemâ ve sulehâ-yı ehl-i şerî‘at ve ehl-i tarîkat ve ehl-i ma‘rifet ve ehl-i hakîkat Muhammedîdir. Andan tarîk-ı sânî Hazret-i Ebâbekrü's-Sıddîk ve ol gâru'r-refîkdir kim ibtidâ Hazret-i Risâlet'den cihâz-ı fakrı kabûl edüp Hazret'den bî‘at edüp tarîk-ı Nakşibendiyye olmuşdur kim anlara tarîk-ı Hâcegân derler. Velveleleri Belh [u] Buhârâ ve Horâsân'a ve Rûm'a ve Kürdistân'a düşmüşdür. Bu tarîkden on iki tarîk müteferrik olmuşlardır, cümlesi Nakşibend'e müntehîdir.</p>

      <p class="arabaslik">Andan tarîk-i (sânî) Hazret-i İmâm Alî'dir kim Hazret'den cihâz-ı fakrı kabûl edüp Halvetî tarîkı olmuşdur. Ve tarîk-ı Celvetî gibi üç yüz tarîk bu Alî'nin Halvetî tarîkından müteferrik olup cümlesi tarîk-ı Halvetî'ye müntehîdir.</p>

      <p class="arabaslik">Andan tarîk-ı İmâm-ı A‘zamî, cümle tarîklere sirâc olmuşdur. Andan tarîk-ı Şâfi‘î, andan tarîk-ı Mâlikî, andan tarîk-ı Hanbelî ve Kâdirî ve Sa‘dî ve Bedevî ve Rufâ‘î ve Râ‘î ve Dessûkî ve Burhânî ve Vâhidî ve Yesevî ve Kümeylî ve Abbâsî ve Edhemî ve Bekrî ve Sâdâtî ve Veysî ve Alevî ve Haydarî ve Şemsî ve Mevlevî ve Veledî ve Uşşâkî ve Fenâyî ve Yemenî ve Bektaşî ve Kalenderî ve Samûdî ve Bayramî ve Hamzavî ve İdrîsî ve Ömer Rûşenî ve İbrâhîm-i Gülşenî ve Sinânî ve Zeyniyye ve Ni‘metullâhî ve Nûrbahşî ve Mutâvi‘î ve Şenâvî <span class="calibre26">tarîk›;</span> <span class="calibre25">Şennâyî <span class="calibre26">tarîk›;</span></span> <span class="calibre31">Şenâyî</span> ve Su‘ûdî ve Leysî ve Fârızî ve Hâmûşî ve'l-hâsıl cümle üç yüz altmış tarîkden mâ‘adâ niçe bin tarîk meşâyihleri vardır kim ser-tâc-ı Resûlü's-Sakaleyn hadîs-i şerîfinde buyururlar kim, hadîs: <a class="pcalibre pcalibre1" id="_ftnref117"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn117" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[117]</span></span></sup></span></span></a> mazmûnu üzre niçe bin tarîk vardır. Ammâ dîdedûz-ı sahâyif-i âsâr-ı iber olan erbâb-ı basara hafî değildir kim silsile-i aliyye meşâyih-i kirâm bi-hasbi'l-meşârib birkaç şu‘beye münşa‘ib olup her biri birer diyâra şâha-i sâyedâr berg [ü] bârlı kol salmışlardır. Ammâ üçer binden mütecâviz tarîk-ı fukarâ Mısır'da mevcûd olup âyîn-i Muhammedî ederler. Cümle ehl-i Mısır ehl-i tevhîddir. Hâlâ bu tarîkler içün,</p>

      <p class="Balk">Şehr-i Mısır'da bin altmış tekye vardır, ammâ ma‘mûr [u] âbâdân olanları beyân eder</p>

      <p class="arabaslik">Evvelâ cümleden evvel iki yüz âsitâne-i Seyyid Ahmed el-Bedevî vardır. Ve eyâlet-i Mısır'da halîfelerin defteri mûcebince iki bin altmış tekye-i Bedevî'dir. Her sene halîfeleri mevlûd-ı kebîreye gelüp tecdîd-i bî‘at ederler. Zîrâ Mısır halkı cümle Seyyid <b class="calibre2"><span class="calibre25">[Q 199a]</span></b> <b class="calibre2">[Y 108b]</b> Ahmed el-Bedevî'ye mu‘tekidlerdir.</p>

      <p class="arabaslik">Hattâ bir işe muztarib olsalar <i class="calibre3">"Yâ Allâh yâ Seyyid Ahmed el-Bedevî"</i> derler.</p>

      <p class="arabaslik">Ve mahkemede yemîn îcâb etse "<i class="calibre3">Bi-sırrı Bedevî ve bi-sırrı Ebü'l-yetâmîn"</i> <b class="calibre2"><span class="calibre31">[P 197a]</span></b> deyü yemîn ederler.</p>

      <p class="arabaslik">Mısır içre azîm âsitâneleri ve metîn evkâfları ve üç kerre yüz bin boğazı kırmızı ridâlı ve gözleri sürmeli fukarâları vardır. Baş âsitâneleri Mısır'dan iki menzil şimâl cânibinde hâk-i Garbiyye'de kasaba-i Tanta'nın vasatında bir azîm âsitânedir. İnşâallâh mahallinde tahrîr olunur, <i class="calibre3">kuddise sırruh.</i> Ammâ Mısır içindeki ulu âsitânesi Kadıasker sarâyı kurbunda tarîk-ı âm üzre,</p>

      <p class="Balk">Tekye-i Şeyh Merzûk-ı Kifâfî</p>

      <p class="arabaslik">Halîfe-i Bedevî'dir. Selîm Hân-ı Evvel'de hayâtda olup Ebussu‘ûd-ı Cârihî ile "<i class="calibre3">Yâ Selîm ta‘al, iclis el-Mısır"</i> diyen şeyhin biri dahi bunlardır. Tekyesi câmi‘i içindedir. Kırk elli hücre fukarâsı var, ni‘metleri mebzûldür. Şeyhleri Ahmed Halîfe'dir. Ve,</p>

      <p class="Balk">Tekye-i Şeyh Rufâ‘î</p>

      <p class="arabaslik">Sultân Hasan câmi‘i dibinde bir ulu âsitânedir, Tarîk-ı Burhânî'dir. Yüz bin fukarâsı vardır. Mısır içinde bu tarîk halkı dahi çokdur. Mahmel-i şerîf alayı günleri beş yüz aded beyâz alemlerle yolları tezyîn ederler. Ser-çeşmelerinde İbrâhîm-i Dessûkî, Burhânî'dendir. Seyyid Ahmed el-Bedevî ile mu‘âsır olup Bedevî'nin İbrâhîm-i Dessûkî karındaşı oğludur. Buna dahi Mısır halkı gâyet mu‘tekidlerdir. Hattâ birbirleri mâbeyninde yemîn etseler "<i class="calibre3">Bi-sırrı müvelli'n-nühâs"</i> derler. Ya‘nî "Bakır alemini dönderici İbrâhîm-i Dessûkî" derler.</p>

      <p class="arabaslik">Hakîkat bir ulu alâmet zâhir olacak olsa İbrâhîm-i Dessûkî'nin kabr-i şerîfi üzre olan bakır alem birkaç gün evvel dönüp hareket etmeğe başlarlar, andan ma‘lûmları olur kim bir alâmet zâhir olur. Bu İbrâhîm-i Dessûkî'nin dahi iki kerre yüz bin Burhânî fukarâsı vardır. Âsitânesi Reşîd'e karîb Nîl kenârındadır. Mahallinde tahrîr olunur. Ve yine Mısır içinde,</p>

      <p class="Balk">Tekye-i İmâm Şâfi‘î</p>

      <p class="arabaslik">Gâyet ulu âsitânedir. Her sebt gecesi beş altı bin fukarâ ve zu‘afâ cem‘ olup sabâha dak ihyâ edüp iki yüz üç yüz hatm-i şerîf tilâvet olunur. Başka bir mahalledir. Cümle fukarâ-yı Şâfi‘îlerdir. Vakfullâhından fukarâlarına ni‘metleri mebzûldür. Ve mevlûd-ı Şâfi‘îde on bin âdem me’kûlât [u] meşrûbâtları ile varup ihyâ ederler kim ol gece ervâh-ı Resûl-i Ekrem anda hâzırdır, derler. Ve ana karîb,</p>

      <p class="Balk">Tekye-i İmâm Ebü'l-Leys</p>

      <p class="arabaslik">Bu dahi bir ulu âsitânedir. Başka bir mahalledir. Cümle fukarâsı anda sâkinlerdir kim anlara Leysîler derler. Evkâflarından ni‘metleri mebzûldür. Andan,</p>

      <p class="Balk">Tekye-i Ebussu‘ûd-ı Cârihî</p>

      <p class="arabaslik">Başka bir mahalledir. Mısır'ın cenûbî cânibinde şehir hâricinde bir ulu nazargâhdır. Bunlar dahi Selîm Hân <b class="calibre2">[Y 109a]</b> asrında hayâtda olup "<i class="calibre3">Yâ Selîm ta‘al ile'l-Mısır"</i> diyen bunlardır. Niçe bin keşf [ü] kerâmâtları zâhir ü bâhirdir. Fukarâsına Su‘ûdî derler, bir halîm selîm âdemlerdir ve ulu âsitânedir. Andan,</p>

      <p class="Balk">Tekye-i Sâdât</p>

      <p class="arabaslik">Bunlara Mısır'ın nısfı vakf olunmuşdur. Bunlar Mağrib-zemîn'inden geldiklerinde üç sene Mısır'da Nîl taşmayup kaht [u] galâ olur. Ehl-i Mısır ricâ ederler kim Nîl-i mübârek taşa. Anlar Nîl'e emr edüp derhâl Nîl eyle cûş [u] hurûşa gelüp üç sene gelmedüği bir ânda gelir. Cümle Mısır halkı "<i class="calibre3">Yâ Allâh, yâ sâdât"</i> derler. Azîm âsitânedir ve fukarâları çokdur. Ve cebel-i Cûşî dibinde,</p>

      <p class="Balk">Tekye-i Ömer ibnü'l-Fârız</p>

      <p class="arabaslik">Her cum‘a namâzından sonra beş altı bin âdem cem‘ olup sûre-i Kehf'i tilâvet edüp evrâd [u] ezkârlarından sonra tevhîd-i sultânî olup aşr-ı şerîfler tilâvet olunmağa başlar kim cemî‘i hoş-elhân hâfız-ı Kur’ân imtihânen murâd edindikleri aşr-ı şerîfden tilâvet edüp câna safâ verirler. Andan cemî‘i hoş-âvâz bülend savt-ı hazîn ile Şeyh Ömer'in Tâ’iyye kasîdesin âgâze-i hicâz uşşâk ile tilâvet etdiklerinde cümle uşşâk mest [u] medhûş bî-hûş olurlar. Zîrâ ol gün anda cümle uşşâkân [u] sâdıkân büdelâ ve ümenâ ve evtâd ve nücebâ vü nükabâ ve mecâzibûn melâmiyyûn andadır.</p>

      <p class="arabaslik">Ve niçe kerre Hazret-i Risâlet'in cemâl-i bâ-kemâlin müşâhede etmiş âşık-ı serbâz mümtâz ser-efrâzlar vardır. Ve her cum‘a bizzât Hazret-i Resûl-i Kibriyâ hâzırdır deyü böyle izdihâm olur kim âdem âdemin omuzunda otursa bir âdem rencîde-hâtır olmayup cümle mahzûz olurlar, aceb hikmetdir.</p>

      <p class="arabaslik">Ve bu âsitânede bay u gedâ demek yokdur. Cümle balık gibi biri biri dizinde meks ederler. Altı yüz mikdârı fukarâsı vardır. Ni‘metleri ades çorbasıdır, cümle hâzır olan ihvâna mebzûldür. Andan yukaru,</p>

      <p class="Balk8">Tekye-i Şeyh Şâhîn</p>

      <p class="arabaslik">Hakkâ ki şâhin kayası-misâl bir kaya üzre şehr-i Mısır taht-ı pâyda nümâyân bir âlî âsitânedir. Câmi‘i ve minâresi var. Bunda dahi ba‘de salâti'l-cum‘a âşıkân cem‘ olup tevhîd [ü] tezkîr olur. İki yüz mikdârı fukarâsı vardır. Andan,</p>

      <p class="Balk8">Tekye-i Şeyh Cûşî</p>

      <p class="arabaslik">Cebel-i Mukattam ki Mısır'ın iç kal‘asına havâle bir cebel-i âlî üzre bir âsitâne-i cihân-nümâdır kim cümle Mısır zîr-i pâda nümâyândır ve gâyet havâdâr tekyedir. Bir câmi‘i ve kırk elli dervîşânları vardır. Âb-ı hayât suları aşağı Mısır'dan develer ile paşa kethudâsı toldurur, anın direğidir. Andan aşağı Garâfede,</p>

      <p class="Balk8">Tekye-i Şeyh Akabe-i Âmirü'l-Cüheynî</p>

      <p class="arabaslik">Sahâbe-i kirâmdandır. Sene 1063 târîhinde Hasekî Mehemmed Paşa müceddeden câmi‘ ile ve minâresiyle ve tekyesiyle kal‘a-misâl bir âsitâne binâ eylemişdir kim ta‘bîr olunmaz. Yetmiş seksen fukarâsı vardır. Andan, <b class="calibre2">[Y 109b]</b></p>

      <p class="Balk8">Tekye-i Besâtîn</p>

      <p class="arabaslik">Nîl'e karîb bir beled içinde havz u şâzrevânlı bir bâğ-ı İrem tekyedir, Nakîbü'l-eşrâf hükmündedir. Fukarâları şürefâlardır. Müte‘addid maksûre ve matbahları vardır. Andan,</p>

      <p class="Balk">Tekye-i Tîr-endâzân</p>

      <p class="arabaslik">Kademü'n-Nebî'ye muttasıl bir tekyedir. Cümle kemândârân ve tîr-endâzân anda gelüp kesb-i havâ ederler. Başka matbahları ve müte‘addid hâneleri ve sâkıyeleri vardır. Ve her pehlivânın birer nişân taşları vardır. Ve buna muttasıl,</p>

      <p class="Balk">Kademü'n-Nebî</p>

      <p class="arabaslik">vardır. Cümle bu hayrâtlar Defterdâr İbrâhîm Paşa'nındır. İnşâallâh mesîregâhlar mahallinde tahrîr ederiz, zîrâ hayrât-ı azîmdir. Andan şehir kenârında,</p>

      <p class="Balk">Tekye-i Hazret-i Sitti Nefîse</p>

      <p class="arabaslik">Bir ulu âsitânedir. İki yüzden mütecâviz fukarâsı ve türbedârı ve tekyenişîni ve nâzırı vardır. Âyende vü revendeye ni‘meti mebzûldür. Andan Kabr-i Tavîl kurbunda,</p>

      <p class="Balk">Tekye-i Şeyh Nûrullâh el-Bedevî</p>

      <p class="arabaslik">İki yüz mikdârı fukarâsı vardır. Andan Gavrî kemerleri kurbunda kömlük içinde,</p>

      <p class="Balk">Tekye-i Hazret-i Zeynelâbidîn</p>

      <p class="arabaslik">Kal‘a-misâl beden beden bir ulu âsitânedir. İçinde kırk elli fukarâsı vardır, ammâ ni‘metleri yokdur. Mâ-tekaddem azîm evkâf imiş. {Ve yine Mısır içinde Bâb-ı Hartu's-Sakkâyîn kurbunda,</p>

      <p class="Balk">Tekye-i eş-Şeyh (---) (---)</p>

      <p class="arabaslik">Bir minâreli bir kâr-ı kadîm köhne câmi‘ var. Meydânında fukarâ-yı müsebbib gılâl satarlar. Ve yine Mısır içre Kantaratü's-Sunkur kurbunda halîc kenârında,</p>

      <p class="Balk">Tekye-i eş-Şeyh Halvetî</p>

      <p class="arabaslik">Ulu âsitânedir ve müte‘addid <span class="calibre31">(---)</span> fukarâ savma‘aları var. Ve bunda yekpâre bir yeşil sommâkî mihrâb vardır kim diller ile ta‘bîr olunmaz. Azîz Abdurrahmân Efendi hazretleri ser-i sa‘âdetine siyâh destâr-ı Alî sarup niçe bin fukarâsıyla mezkûr yeşil mihrâb dibinde tevhîd [ü] tezkîr ederler.</p>

      <p class="arabaslik">Ve bu âsitânede cum‘a kılınur ve bir <span class="calibre25">hoş</span> câmi‘i var, Halvetî câmi‘i nâmıyla şöhre-i şehir olmuş bir câmi‘-i tahtânîdir. Ve haremindeki bâğçeye muttasıl bir âb-ı hayât kuyusu vardır. Ve matbahında şeb [ü] rûz ni‘meti fukarâya mebzûldür. Ve yine Mısır içinde Bâbü'ş-Şa‘riyye kurbunda,</p>

      <p class="Balk">Tekye-i eş-Şeyh Hazret-i Şa‘râvî</p>

      <p class="arabaslik">Hâlâ hayâtdadır. (---) (---) <span class="calibre25">Şeyh ed-Dîn</span> <span class="calibre31">eş-Şeyh ed-Dîn</span> Çelebi efendi niçe yüz aded fukarâsıyla şeb [ü] rûz tevhîd-i Rabbü'l-izzet'e meşgûllerdir. Ve matbah-ı it‘âmında şeb [ü] rûz fukarâya <b class="calibre2"><span class="calibre31">[P 197b]</span></b> (---) <span class="calibre31">(---)</span>ni‘meti mebzûldür.} Andan şehir içinde,</p>

      <p class="Balk2">Tekye-i Şemseddîn el-Hanefî</p>

      <p class="arabaslik">Halîce karîb ulu âsitânedir. Câmi‘i ve tekyesi ve yüz elli fukarâsı dâ’imâ tevhîd [ü] tezkîr edüp müte‘addid hücreleri vardır. Ve âyende vü revendeye ni‘meti mebzûldür. Andan Salîbe sûkunda,</p>

      <p class="Balk">Tekye-i Şeyhûniyye</p>

      <p class="arabaslik">{Sultân Hasan'ın vezîridir.} Bir azîm âsitâne-i Şeyh Abdülkâdir el-Cîlânî tekyesidir. On altı sütûn üzre mebnî tavanı münakkaş bir âsitânedir. Hareminin vasatında bir havz-ı azîmi sekiz sütûn üzre bir beyâz kubbe-i âlîdir. Haremi serâpâ beyâz mermer-i <b class="calibre2">[Y 110a]</b> hâm döşelidir.</p>

      <p class="arabaslik">Ve bu âsitânenin sağ köşesinde bir kapudan içeri üstü mestûr bir meydândır. Etrâfı kat-ender-kat fukarâ-yı Kâdirî hücreleridir. Ve ol meydânda <b class="calibre2"><span class="calibre25">[Q 199b]</span></b> cümle fukarâ semâ‘, tevhîd, safâ ederler. İki yüzden mütecâviz fukarâları vardır. Fakr [u] fâkada riyâzât [ve] mücâhede sâhibi kimseler vardır kim yüzlerinden nûr tamar. Ve mecma‘-ı fukarâ ve ulemâ kânı bir âsitâne-i Kâdirîdir. Ve evkâf-ı gâyet kavîdir, âyende vü revendeye ni‘met-i mebzûldür. Nâzırı Mısır vâlîlerinin imâmlarıdır. Senevî toksan bin para imâma hulvânı hâsıl olur.</p>

      <p class="arabaslik">Ve bu tekyenin şâhrâhdaki kapusu üzre üç tabaka bir minâre-i serâmedi var. Ve bu tekyeye nazîre tarîk-ı âmın karşusunda câmi‘-i Şeyhûniyye var. Tekye ile câmi‘ ikisi bir tarz üzre binâ olmuşdur. Pençereleri şâhrâha nâzırdır.</p>

      <p class="arabaslik">Ve bu tekyenin şeyhi Emîr (---) <span class="calibre31">(---)</span>Çelebi'dir. Halîm selîm sâhib-i tab‘ sâdât-ı kirâmdan mahdûm-ı mükerrem çelebidir. Ve şehr-i Mısır içre dörd yerde tekye-i Kâdirî vardır, ammâ bu cümleden mükellefdir. Ve buna karîb yine Salîbe çârşûsu içre,</p>

      <p class="Balk">Tekye-i Şeyh Abbâr</p>

      <p class="arabaslik">Hâlâ hayâtda mazınne-i kerâme bir büyük kimesnedir. Zâviyesinde sâkindir. Hânesinden taşra aslâ çıkmaz, münzevî ve perhîzkâr savm-ı Dâvûd ile geçinir bir zât-ı şerîfdir. İftârda yigirmi dirhem arpa etmeği yiyüp bir kâse süd içer, gıdâları oldur. Âlim ü âmil ve fâzıl ü kâmil müstecâbü'd-da‘ve bir azîz-i müteverri‘ ve ehl-i perhîz ve sâhib-i riyâzat kimesnedir.</p>

      <p class="Balk">{Menâkıb-ı Şeyh Abbârî Efendi <i class="calibre3"><span class="calibre39">sellemehullâh}</span></i></p>

      <p class="arabaslik">Hattâ hakîr Defterdâr Ahmed Paşa nüz<span class="calibre25">û</span>lünden üç gün mukaddem Şeyh Abbârî hazretlerinde idim. Esnâ-yı kelâmda "Paşa ne kârdadır", buyurdular. Hakîr eydüp,</p>

      <p class="arabaslik">"Mekke ve Medîne hizmetine takayyüd edüp du‘â-i hayrınıza meşgûldür" dedim. Hemân keşf edüp buyurdular kim,</p>

      <p class="arabaslik">"Acabâ üç günden sonra bizim zâviye önünden geçüp bizi su’âl eder mi ki?" buyurup bir rumûz işâret etdiler. Huzzâr-ı meclis olanlar şeyhin işâretinden nakş alup,</p>

      <p class="arabaslik">"Paşa fukarâ muhibbi değildir", deyü ba‘zı sihâm-ı ta‘n u teşnî‘ ile paşaya zebân-dırâzlık etdiler. Hemân şeyh,</p>

      <p class="arabaslik">"Lâ lâ, ne olursa min-indillâh olursuz, bed-du‘â etmen. Bi-emrillâh bu Mısır'da ziyânkâr çekirge durmaz, helâk olur. Ve benî âdemin de ziyânkârı durmaz ve şeb [ü] rûz fitne [vü] fesâd eden dahi mu‘ammer olmaz" deyü işâret-âmîz kelimâtlar buyurdular.</p>

      <p class="arabaslik">Hikmet-i Hudâ üçüncü gün Rûmeli meydânında cümle asker pür-silâh olup bir gulû-yı âm oldu kim âdem deryâ gibi temevvüc edüp Azebler kapusu önünde Abdülfettâh nâm anbâr-ı Yûsuf kâtibin atından yıkup pâre <b class="calibre23">[Y 110b]</b> pâre etdiler ve paşanın aşağı enmesin taleb etdiler. Bilâhire paşayı bilâ-sebeb azl edüp aşağı endirdiler. Paşa tevâbi‘i levâhıkı ile Salîbe çârşûsu içinden ubûr edüp Şeyh Abbârî'nin huddâmları paşaya selâma durup paşa şeyhin hâl hâtırın su’âl edüp alay ile Hacı Paşa sarâyında meks edüp anda mihmân oldu.</p>

      <p class="arabaslik">Hâsıl-ı merâm şeyhin üç gün mukaddem "Paşa buradan alay ile geçüp hâl hâtırımız su’âl eder mi?" işâreti üçüncü gün vücûd buldu. Böyle keşf [ü] kerâmet sâhibi azîz kimesnedir. Cemî‘i zamânda kendü eline ve ehl [ü] evlâdı destine harâmdan ve helâlden dirhem dinâr girmemişdir. Ammâ alâ-tarîkı'l-hedâye pirinç ve bal ve yağ ve kamh makûlesi hedâyâları alır, kisveleri yine hedâyâ boğası hil‘atlerdir. Böyle bir azîz-i Cem-cenâb sultân-ı fukarâdır. Tekyesinde cümle fukarâsı rızâ lokmasıyla kifâflanırlar, <i class="calibre12">ve's-selâm.</i></p>

      <p class="arabaslik">Ve Rûmeli meydânının şarkî nihâyetinde,</p>

      <p class="Balk">Tekye-i Hâcegân</p>

      <p class="arabaslik">Bir kân-ı fukarâ tekyedir. Cümle Özbekîler ve Belh [u] Buhârâ fukarâları anda sâkinlerdir. Evkâfları za‘îf olmağile nezerât ile geçinürler. Hattâ Selîm Hân İslâmbol'dan azm-i Mısır deyüp gelirken bir fukarâ-yı Nakşibendî dörd yüz vukiyye bir kırmızı sengîn amûd-ı sommâkî pâresin ketifine urup Selîm Hân'ın nazarında bu taşı tâ Mısır'a dak getirüp ba‘de'l-feth-i Selîm bu tekyeyi kendüye binâ edüp hâlâ kendüsi tekyenin cenbinde medfûndur, ol amûd pâre tekyenin kapusu üzre demir zencîrler ile maslûbdur kim âyende vü revendenin manzûrudur kim bir deve bârı pârçe-i sommâkîdir. Hakkâ ki kerâmetdir. Ve ana karîb Sultân Mü’eyyed Hân bîmârhânesinde,</p>

      <p class="Balk2">Tekye-i Özbekiyân</p>

      <p class="arabaslik">Bir küçük tekyedir. Evkâfı yokdur, hemân rızâ lokmaları ile geçinir, Özbekî ve Hindî ve Belhî ve Bengâlî ve Selîmânî ve Moğol u Boğolî bir alay fukarâlardır. Bir zâviyeleri var ve şeyhleri mazınne-i kerâme bir kimesne olduğundan cümle fukarâ şem‘ine pervâne olup cem‘ olurlar. Andan,</p>

      <p class="Balk">Tekye-i Nizâmiyye</p>

      <p class="arabaslik">Sene 733 târîhinde Şeyh Nizâmeddîn hazretleri tarîk-ı Halvetîde bir ulu sultân imiş, kendü mâllarıyla tekyegâh-ı fukarâ olmagiçün Sultân Muhammed ibn Sultân Kalavân'dan me’zûn olup Bâbü'l-Vezîr hâricinde bir püşte üzre cihân-nümâ bir âsitâne bünyâd etmişdir kim Mısır içinde nazîri yokdur. Bir câmi‘-i latîfi ve iki yüz mikdârı fukarâ hücreleri ve müte’ehhil fukarâ hücreleri başka, mücerred başka ve bir meydân-ı âlîde tevhîd olunur, beyâz mermer ile döşelidir.</p>

      <p class="arabaslik">Ve matbah-ı âlîsinde âyende vü revendeye ni‘meti mebzûldür. Hattâ hakîr Cânpûlâdzâde Hüseyin Paşa efendimiz asrında bu hakîr bir sene nâzırı olup <b class="calibre2">[Y 111a]</b> cânib-i vakfın fâ’izinden bir Mısrî kîse harc edüp câmi‘ ve tekye dürr-i beyz-âsâ oldu. Ve iki vakit ta‘âmı mebzûl oldu.</p>

      <p class="arabaslik">Senevî yedi kîse îrâdı, dörd kîse masrûfu vardır. Gâyet metîn evkâfdır. Hattâ İslâmbol'da merhûm olan Mısrî Ömer Efendi kırk sene bu Nizâmiyye tekyesinde sâkin olup fünûn-ı şettâya mâlik olmuş. Bir ruhâniyyetli tekyedir. Şeyh Nizâmeddîn-ı Isfahânî hazretleri bu âsitânede âsûdedir. Ve Sultân Hasan câmi‘i dibinde,</p>

      <p class="Balk8">Tekye-i Vâhidî</p>

      <p class="arabaslik">Cümle Hindîler bunda sâkinlerdir. Yaz meydânları ve kış meydânları ve birkaç hücreleri vardır. Evkâfları yok idi, Cânpûlâdzâde'nin hazînedârı İbrâhîm Çelebi iki cirâye ve tekye sakfında on dükkân akârât etdi. Kırk sene dünyâ kelâmını söylememiş Hindî vardır, hemân summun bükmün olup rûz [u] şeb ibâdete meşgûldür. Ba‘zısı üç ay ayağ üzre durur, ibâdet edüp yine kâyim olur, böyle fukarâlar vardır. Andan,</p>

      <p class="Balk8">Tekye-i İmâm Hüseyin</p>

      <p class="arabaslik">Sene (---) târîhinde âl-i Abbâsiyândan (---) binâsıdır. Bir ulu câmi‘dir. Câmi‘in içinde olan amûdlar Ka‘be-i şerîf cirminde olmak ile Ka‘be-i şerîfin siyâh örtüsün paşa seyr etdükden sonra bu câmi‘e getirüp mezkûr direklere kuşadup her sene Ka‘be örtüsün bunda dikerler. Bu tekyenin başka fukarâları ve türbedârları vardır ve ni‘metleri kendülere ancak kifâyet eder. Ulu âsitâne olduğundan cânib-i erba‘adan nezerât ve me’kûlât [u] meşrûbât <b class="calibre2"><span class="calibre31">[P 198a]</span></b> çok gelir. Ve Demirkapu kurbunda,</p>

      <p class="Balk2">Tekye-i Hazret-i Şeyh İbrâhîm Gülşenî</p>

      <p class="arabaslik">Sene 940 târîhinde Süleymân Hân asrında kendü mâlları ile binâ <b class="calibre2"><span class="calibre25">[Q 200a]</span></b> etmişler. Şâhrâh-ı Muhammedî üzre bir ulu âsitânesi var. Hareminin kapusundan yigirmi kademe taş nerdübân ile çıkılır. Biri biri içre üç kat kapudur. Tarîk-ı âma mekşûf evvelki büyük kapunun sağ tarafı çerçivesinde,<a class="pcalibre pcalibre1" id="_ftnref118"></a> <a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn118" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[118]</span></span></sup></span></span></a> âyeti tahrîr olunmuşdur.</p>

      <p class="arabaslik">Ve bu kapu ile orta kapu mâbeyninde bu ebyâtlar bir levha üzre celî ta‘lîk hat ile tahrîr olunmuşdur, kıt‘a:</p>

      <p class="arabaslik">Dergâh-ı Gülşenî kim pür-zevk pür-safâdır</p>

      <p class="arabaslik">İcrâ olan hep anda âyîn-i Mustafâ'dır</p>

      <p class="arabaslik">Dergâh-ı Gülşenî'den dûr olma ey Gedâyî</p>

      <p class="arabaslik">An kim gedâsı halka hâdî-i reh-nümâdır.</p>

      <p class="arabaslik">deyü terkîm olunmuşdur.</p>

      <p class="arabaslik">Ve bu kapudan içeri girirken sebîlhâne-i fukarâdır. Sebîlci dede cümle kûzeleri ûd amber ile buhurlayup âb-ı rakîk ile mebzûl eder.</p>

      <p class="arabaslik">Andan geçüp yedi kademe nerdübân ile büyük harem-i şerîfe çıkar kim bir beyâz mücellâ mermer-i hâm döşeli ak sahrâdır. Ve bu meydânın bir mihrâb-ı musanna‘ı <b class="calibre2">[Y 111b]</b> var, üstünde beyâz mermer üzre celî hat ile âye[t]: <a class="pcalibre pcalibre1" id="_ftnref119"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn119" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[119]</span></span></sup></span></span></a> âyeti terkîb olunmuşdur.</p>

      <p class="arabaslik">Bu haremin cânib-i erba‘ası kat-ender-kat fukarâ hücreleridir. Ve her hücrenin altında fıskıyyelerdir. Hücre sâhibleri merhûm oldukda ol fıskıyye zîr-i zemînine defn ederler. Ne muhallefâtı kalursa bey‘ edüp mâlına göre eczâ-i şerîf ve hatm-i şerîf vakf edüp cümle fukarâ rûh-ı şerîfiyçün tilâvet edüp du‘âcı dede merhûmun ismin yâd ederler. Bir tekyede böyle hayrât yokdur ve her hücre altı mezâr olmak bir tekyeye mahsûs değildir. Aceb tarz üzre tarh olunmuş bir âsitânedir.</p>

      <p class="arabaslik">Ve hâlâ bu dergâhda üç yüzden mütecâviz fukarâ-yı Gülşenî vardır kim pâk u pâkîze cânlardır kim herbiri kûşe-i vahdetde ibâdetle meşgûl olup rıyâzât [u] mücâhede ile me’lûflardır.</p>

      <p class="arabaslik">Ve bu hareme her leyle-i cum‘ada ibrîşim zî-kıymet hâlîçeler döşenüp salât-ı ışâ edâ olup sûre-i Mülk tilâvet olundukdan sonra cümle uşşâk hâzır olup evrâd [u] ezkârlar tamâmından sonra tevhîd-i sultânîye başlayup cümle uşşâk el ele kol kola olup deverân ederek semâ‘-i safâ edüp tevhîd-i erreye meşgûl olurlar kim âsitâne-i Gülşenî gülşen-i bâğ-ı İrem olur. İki koldan zâkir ü şâkirler andelîb-âsâ nevâsâzlık ve nağme-perdâzlık edüp makâm-ı uşşâkda cümle uşşâkı mest [ü] medhûş edüp râstı karâr ederler. Ve Hâkî Dede ba‘zı fukarâlar ile micmerler ile ûd-i mülebbesler yakup cümle züvvârın yüzüne gülâb nisâr edüp cümle uşşâkâna sükker şerbeti bezl ederler.</p>

      <p class="arabaslik">Yedi sekiz sâ‘at bu tertîb üzre tevhîd-i sultânî olurken cümle zâkirân [u] şâkirânlar hoş-âvâz ile kavl [ü] edvâr üzre on iki makâm ve yigirmi dörd şu‘be ve kırk sekiz terkîbi ve yigirmi dörd usûl üzre icrâ edüp savt-ı hazîn ile zâkirler birbirlerine hasmâne müselsel kâr ve nakş ve zikr ve amel ve zecel ve dübeyt ve taksîm ve savt ve haznegîr şekilli tasnîfâtlar okuyarak dervîşân-ı âşıkânı sermest ederler. Zâkirin biri tevhîde fâsıla olup fukarâ sehel râhat olsun içün savt-ı Dâvûd ile Fuzûlî ve Rûhî ve Örfî ve Hayyâm ebyâtlarından bir dübeyt yâhûd penç beyt taksîm edüp cümle fukarâ kendüden geçüp bir gayrı makâmda tevhîd [ü] tezkîre âheng edüp ilâ-mâşaallâh bu üslûb üzre tevhîd ederler.</p>

      <p class="arabaslik">Ve bu âsitâneye gelen cümle erbâb-ı ma‘rifet ve âyân-ı devlet Ervâm halkıdır. Bunda evlâd-ı Arab giremez.</p>

      <p class="arabaslik">Ve bu âsitâne harem-i muhtereminin tâ ortasında eflâke ser çekmiş bir kubbe-i âlî içinde İbrâhîm-i Gülşenî hazretleri (---) aded evlâd-ı <b class="calibre2">[Y 112a]</b> evlâdları ile âsûdedirler. Bu dergâhın cânib-i şimâle bir musanna‘ ve murassa‘-misâl sîm-i hâlis ile pullar ve güller ve kitâbeler ile mebnî bir bâb-ı mu‘allâdır. Atebe-i âlîsi üzre âye[t]: <a class="pcalibre pcalibre1" id="_ftnref120"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn120" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[120]</span></span></sup></span></span></a> âyeti terkîm olunmuşdur.</p>

      <p class="arabaslik">Ve bu hattın fevkında bir kitâbe içre celî ta‘lîk hat ile müzehheb ve lâcüverd ile üstâd-ı kâmil bir âsâr etmiş kim bu kadar mürûr-ı eyyâm ile şiddet-i hârdan ve matardan zerre kadar rahnedâr olmayup bir âb-ı hayât hatt-ı latîfdir. Tastîr olunan târîh budur:</p>

      <p class="arabaslik"> Güft târîh emîr-i û târîh</p>

      <p class="metin8"> Mâte kutbu'z-zamân İbrâhîm.</p>

      <p class="arabaslik"> Sene 940.</p>

      <p class="arabaslik">tahrîr olunmuşdur.</p>

      <p class="arabaslik">Ve bu kapudan içeri züvvâr girdikde dem-beste ve hayrân olur. Ol kadar zer ü zîver ile müzeyyen ve ol kadar zî-kıymet maslûbât âvîze-i musanna‘lar var kim benî âdem im‘ân-ı nazar ile nazar etse âdem hayrân kalır. Binden mütecâvîz sîm kanâdîl ve billûr necef ve moran kanâdîller ile müzeyyendir.</p>

      <p class="arabaslik">Ve sandûka-i şerîflerinin cânib-i erba‘asında gûnâ-gûn şeb-çerâğ ve kandîldân ve şem‘dân-ı gûnâ-gûn ve buhûrdân ve gülâbdânlar var kim biri birinden âlü'l-âl musanna‘ eşyâlar var. Teberrüken Horâsân pâdişâhlarından Takıyyüddîn Sultân iki çerâğdân ve şem‘dân göndermiş. Gören anları altun zann eder, ammâ sarı pirincdir. Ve eyle musanna‘dır kim zamânımız üstâdları anı îcâd etmeğe kâdir değillerdir. Herbiri birer âdem kaddidir. Ve niçe bin şem‘-i kâfûrî ile her şeb çerâğân ederler ve zerdûz hâlîçeler ile mefrûşdur.</p>

      <p class="arabaslik">Bu kubbenin tâ vasatında bizzât kendüleri sandûka içre âsûdedirler. Cânib-i erba‘asında Süleymân Hân ve Selîm Hân ihsânı Ya‘kût-ı Musta‘sımî ve Şeyh ve Karahisârî ve Dervîş Mehemmed ve Abdullâh Kırımî hatları ile Kelâm-ı İzzetler var kim herbiri birer Mısır hazînesi değer.</p>

      <p class="arabaslik">Ve husûsan kendülerinin te’lîfâtlarından niçe yüz mücelledler ve kitâb-ı <i class="calibre3">Ma‘nevî</i>'leri ve <i class="calibre3">Dîvân</i>'lar<span class="calibre26">;</span>ı desti hatları ile kütüb-i mu‘tebereleri hâzırdır. Ve kendüleri kubbenin kıble dîvârı tarafında yeşil imâmeleri ile âsûdedirler. Gâyet mehâbet vardır.</p>

      <p class="arabaslik">Ve kabr-i İbrâhîm-i Gülşenîzâdelerden eş-Şeyh İbrâhîm Efendi.</p>

      <p class="arabaslik">Ve ibn eş-Şeyh Alî Safvetî ibn Ahmed-i Hayâlî ibn Hasan ibn Hayâlî ibn Hazret-i İbrâhîm Gülşenî<span class="calibre26">;</span> <i class="calibre3">kuddise sırruhu'l-azîz.</i></p>

      <p class="arabaslik">Ve alt yanında eş-Şeyh Ahmed-i Hayâlî, mâte sene 977.</p>

      <p class="arabaslik">Ve alt yanında eş-Şeyh Alî Safvetî, Şeyh Ahmed-i Hayâlî'nin oğludur, nebîre-i Gülşenîdir, mâte sene 1005.</p>

      <p class="arabaslik">Ve anın alt yanında eş-Şeyh Hasan ibn Seyyid Hayâlî, mâte sene 1012.</p>

      <p class="arabaslik">Bunların yerine dâmâdı eş-Şeyh Mehemmed Efendi halîfe olup mâte sene 1014, ammâ bu kubbe içre sandûkası yokdur. Lâkin yine bu dergâhda medfûndur. Zîrâ bu kubbenin altı ve taşra semâ‘hâne haremi altı serâpâ zîr-i zemîn <b class="calibre2">[Y 112b]</b> fıskıyyedir, cümle meşâyih-i Gülşenî ve a‘yân-ı Gülşenî ve Rûşenî anda medfûndur.</p>

      <p class="arabaslik">Ve bu İbrâhîm-i Gülşenî Horâsân'a ve Belh'e varup Ömer Rûşenî hazretlerinden cihâz-ı fakrı kabûl etmişlerdir. Ömer dahi Seyyid Yahyâ-yı Şirvânî'den izin almışlar. Silsileleri Hazret-i Alî-i Kerrâr'a müntehî olur tarîkdir. Ve ulu dergâhdır kim Rûm ve Arab u Acem'de ve Belh'de böyle bir evkâf-ı metîn tekye yokdur. Ve âyende vü revende ve devendeye ni‘met-i nefîsesi mebzûldür. Mısır'da nazîri yok bir rûhâniyyetli tekyedir.</p>

      <p class="arabaslik">Ve bunda olan erbâb-ı ma‘rifet dervîşân-ı <b class="calibre2"><span class="calibre31">[P 198b]</span></b> zîşân bir tekyede yokdur. Herbiri tekmîl-i fünûn-ı tarîk etmiş ârif-i billâh dilrîşler var. Ve ilm-i edvâr gâ’ib olsa cihânda bir âğâze kalmasa îcâdına kâdir nefes sâhibleri fukarâlar var kim gûyâ herbiri Abdullâh-ı Fâryâbî ve Gulâm Nâsırî ve Gulâm Şâdî ve Fisagores-i Tevhîdî mertebesi üstâd-ı kâmiller vardır. Ve vâkıf-ı esrâr olduğumuz mertebe bu tekyenin <b class="calibre2"><span class="calibre25">[Q 200b]</span></b> evsâfın tahrîr eylesek tatvîl-i kelâm olur. Ve bundan sonra şehr-i Mısır'da,</p>

      <p class="Balk">Tekye-i Kasr-ı Ayn ya‘nî Âsitâne-i Hacı Bektaş-ı Velî <br class="calibre1"/>
      <i class="calibre3"><span class="calibre39">kuddise sırruhu'l-azîz</span></i></p>

      <p class="arabaslik">Şehr-i Mısır'ın garb cânibinde sâhil-i Nîl-i seylde bir hıyâbân-ı koyah içinde bâğ-ı İrem-misâl bir mesîregâh yerde Kasr-ı Bü'l-ayn demek ile müsemmâ bir teferrücgâh yerdir. Niçe mülûk-i selâtîn-i selefin nazargâhıdır. Ammâ ibtidâ bânîsi Sultân Melikü't-Tâhir'dir. Ve her sâhib-i hayrât birer âsâr ilhâk etmek ile kat-ender-kat kâ‘a ve soffa ve kâhlar ve müte‘addid hücreler ve havz u şâzrevân [ve] şâhnişînler inşâ etmişlerdir kim cemî‘i a‘yân-ı Mısır gelüp ol hücrelerde ayş [u] işret ederler. Ammâ bu bâğ-ı İrem'in tâ ortasında evce ser çekmiş bir beyâz kirec ile mestûr bir kubbe-i azîm âsitâne-i Bektaşiyân'dır. Derûn-ı kubbe bin âdem alur bir meydân-ı azîmdir, serâpâ beyâz mermer ile döşelidir.</p>

      <p class="arabaslik">Bu dergâhın cânib-i erba‘asında kurbân postları döşelidir. Mihrâb dibinde Şeyh Mehemmed Dede, alt yanında baş halîfe, andan imâm, andan mü’ezzin, andan du‘âcı, andan şerî‘atçı, andan tarîkatçı, andan asâdâr, andan alemdâr, andan meydâncı, andan mihmândâr, andan aşçıbaşı, andan etmekçibaşı, hâsıl-ı kelâm cümle fukarâ postları üzre yollu yollarınca ber-karâr olup tâcların kec kılup her biri kendü işgâllerinde olup kimi ders ile mukayyed ve kimi tilâvet-i Kur’ân, kimi kesb-i irfân edüp bir alay ehl-i sünnet ve'l-cemâ‘at abdâlândır kim âyende vü revendeye hizmet edüp "Safâ geldin, cân" deyüp ol müsâfir cânın yoluna cân baş üzre kulluk edüp cânlar fedâ ederler.</p>

      <p class="arabaslik">Ve bu kubbe-i âlînin cânib-i erba‘asında olan tuc kafes pençerelerden taşrası gûyâ İremezâtü'l-imâd bâğıdır, anda ba‘zı meşâyihân-ı <b class="calibre2">[Y 113a]</b> Bektaşiyân medfûnlardır.</p>

      <p class="arabaslik">Ve bu kubbenin içinde dâ’iren-mâdâr niçe bin koyun kurbânı aşıkları tesbîh gibi bir ipe dizilüp kubbeyi ihâta etmişdir. Ba‘zı müsâfirîne ricâ edüp derler kim,</p>

      <p class="arabaslik">"Âşık! Senin de bu dergâhda bir kurbân aşığın olsun" deyü kurbân ricâ ederler.</p>

      <p class="arabaslik">Ve bu tekye içre selefde gelen niçe bin abdâlânın zerdeste ve perdestesinden ve pâlheng ve kabak ve keşkülü ve sapanı ve teberi ve ummân-ı kerâmesi maslûbdur. Ve nice alemler ve tabl [u] kudüm, nefîr [ü] zîller ile ârâstedir. Ve mihrâbın tarafeyninde alemler ve müzehheb şem‘dânlar ve gûnâ-gûn zî-kıymet çerâğdânlar ve kanâdîller ile tezyîn olunmuşdur.</p>

      <p class="arabaslik">Ve Selîm Hân âlem-i seyâhatde Mısır'a geldükde birkaç gece bu tekyede mihmân olup ba‘de'l-feth ahde vefâ edüp cümle hâs odalılar ile gelüp yedi gece bunda mihmân olup Kasr-ı Bü'l-ayn'ım demişler. Beyt, güfte-i Evliyâ</p>

      <p class="arabaslik"><span class="calibre9">Denildi Hân Selîm'in mantıkından Kasr-ı Bü'l-ayn'ım</span></p>

      <p class="arabaslik"><span class="calibre9">Mecâzî ger hakîkî çün anın teşbîhidir evlâ</span></p>

      <p class="arabaslik">Hakkâ ki cây-ı safâgâh, pâdişâhâne bir makâmdır. Hâlâ bu kubbenin sağ köşesinde Selîm Hân'ın yatduğı mahalde hâlâ bir maksûrecikdir, kimse anda oturmaz, tekyenin vakıf kitâbları anda durur.</p>

      <p class="arabaslik">Ve bu dergâhın matbah-ı Haydarîsinde pâ-bürehne ve ser-bürehne mutarraş çâr-darb cânlar vardır kim herbiri filân ibn filândır, ammâ terk [ü] tecrîd olup mâsivâdan el çeküp künc-i uzletde gencîne-i râza mâlik olup herbiri bir işe me‘mûrlardır. Ve habbâzîn furununda kâl olup kıyl-ı ayıbdan müberrâ hâssu'l-hâs olmuş cânlar hâs beyâz nân puhte edüp âşıkâna bezl ederler. Ve matbah-ı Halîlîde sofra-i bî-imtinânı subh [u] mesâ âyende vü revendeye ve cümle dervîşâna herse ve pilâvı bî-minnet dâ’im bâkî ihsânından dâ’imdir.</p>

      <p class="arabaslik">Ve bu âsitâne içre ba‘zı zamân kibâr-ı âyân gelüp dede efendiden ba‘zı dervîşânın ebyât [u] eş‘ârın tilâvet etmesin ricâ ederler. Ser-çeşme dede dahi erbâb-ı ma‘rifetden Şeydâ Dede'yi ve Tâhir Dede'yi ve Âşık Dede'yi ve Kurbân Dede'yi ve Talebkâr Dede'yi ve Rac‘î Dede'yi ve Gavvâs Dede'yi ve Cüvân-mest Dede'yi ve Medhûş Dede'yi nazargâha kığırup,</p>

      <p class="arabaslik">"Bak a cânlar! Müsâfirlerimiz sizlerden birer ebyât [u] eş‘âr okumanız ricâ ederler, kerem edersiz" dedikde,</p>

      <p class="arabaslik">"Eyvallâ, baş üstüne ömrüm" deyüp ikişer ikişer hasmâne meydân-ı mahabbete çıkup ellerinde zerdesteleri ve bellerinde mecmû‘aları ile meydân-ı nazma girüp ser-âgâza bed’ edince köşeden Şeyh,</p>

      <p class="arabaslik">"Ber-cemâl-i kemâl-i Muhammed Mustafâ'râ salavât" deyince şu‘arâlar dahi, "Ey dost",</p>

      <p class="arabaslik">Ber dil-i âlem-i fânî çü ne-dâred bünyâd,</p>

      <p class="arabaslik">Ber-i geysû-yı ferah-bahş-ı Muhammed salavât</p>

      <p class="metin21">diyüp müfredât <b class="calibre2">[Y 113b]</b> ve dübeyt ve müselles ve murabba‘ ve muhammes ve müseddes ve müsebba‘ ve müsemmen ve mu‘aşşer ve kasâyid ve terci‘-i bend ve mersiye ve çâr-ender-çâr ve müstezât reddü'l-acz ale's-sadr gazeller ve bahr-i tavîller ve nice müşkilât şey’leri birbirlerine hasmâne eyle okurlar kim gûyâ her biri Hassân ve İmri'l-kays'dırlar.</p>

      <p class="arabaslik">Andan dervîşânların ablak ve sublak ve ak topalak köçeklerinden Cân gülü köçek, Ten balı köçek ve Şîr Alî ve Cân Velî ve Şahme Memi nâm köçekler âfitâbelerin kec kılup pâ-bürehne ve ser-bürehne telâtîn tennûrelerin geyüp ve nefîrlerin ve teberlerin ve zerdestelerin ellerine alup anlar dahi birbirlerine hasmâne olup Mısır gülü gibi serâmed beyâz gerdânların arz edüp kâfûrî şem‘-i asel-misâl bâzûların sığayup meydân-ı mahabbetde ma‘rekegîrlik edüp letâyife müte‘allık Kaygısız Abdâl ve Murâd Abdâl güftelerinden ekl [ü] şürbe müte‘allık latîfe-âmîz tekerlemeler okuyup gûnâ-gûn şakalar edüp herbiri bir gûne arz-ı ma‘rifet edüp müsâfirîne tâzeler tâze cân verirler.</p>

      <p class="arabaslik">Ve bengîlerin esrârına müte‘allık ol kadar letâyifâtları vardır, âdem hande etmeden bengî gibi mebhût olur. Beyt-i bengî:</p>

      <p class="arabaslik">Merîn bengî-i hûrmâ-hor ki der helvâst cây-ı û</p>

      <p class="arabaslik">Hemîşe der amân bâdâ zi ta‘n-ı sûfî-i sâyim</p>

      <p class="arabaslik">Çü dîdem fevt-i û şîrîn-revân ez cân [u] dil hakkâ</p>

      <p class="arabaslik">Bi-güftem bahr-i û târîh bâdâ ni‘meteş dâyim.</p>

      <p class="arabaslik">Bu gûne niçe ebyâtlar terennüm ederler. Ve her gelen erbâb-ı ma‘ârif bu dergâha bir âsâr edüp tahrîr ederler.</p>

      <p class="arabaslik">Hattâ bin seksen birinci târîhinde vâlî-i Mısır olan İbrâhîm Paşa bu Kasr-ı Ayn'ın bir köşesinde Cirid meydânına nâzır olan bir kasr-ı âlî inşâ etdükde hakîr-i pür-taksîr küstâhâne bu ebyâtları tahrîr etdik. Cümle lûce ve lâcüverd ile hatt-ı ta‘lîk kırk aded kitâbe-i münakkaşdır.</p>

      <p class="Balk">Târîh-i Kasr-ı Ayn</p>

      <p class="beyit"><span class="calibre9">Ta‘âlallâh zehî zâtü'l-burûc-i kasr-ı nev bâlâ</span></p>

      <p class="arabaslik"><span class="calibre9">Bu Nîl'in cilvegâhında yapıldı kürsî-i vâlâ</span></p>

      <p class="arabaslik"><span class="calibre9">Tarîk-ı Hacı Bektaş-ı Velî'nin âsitânında</span></p>

      <p class="arabaslik"><span class="calibre9">Aceb menzilgeh etdin oldu gûyâ Cennetü'l-me’vâ</span></p>

      <p class="arabaslik"><span class="calibre9">Yedi iklîmi geşt etdim nazîrin görmedim hergiz</span></p>

      <p class="arabaslik"><span class="calibre9">Meğer tarhında üstâd-ı Ezel mislin ede peydâ</span></p>

      <p class="arabaslik"><span class="calibre9">İrem kasrıyla kasr-ı Yûsuf'un ancak adı kaldı</span></p>

      <p class="arabaslik"><span class="calibre9">Yapaldan bu Havernak kasrı Gâzî İbrâhîm Paşa</span></p>

      <p class="arabaslik"><span class="calibre9">Menem seyyâh-ı âlem kim cihânı serteser gezdim</span></p>

      <p class="arabaslik"><span class="calibre9">Zemînde</span> <b class="calibre2"><span class="calibre31">[P 199a]</span></b> <span class="calibre9">misli yok varise bu kasr-ı sa‘âdet-câ</span></p>

      <p class="arabaslik"><span class="calibre9">O denlü ni‘metin mebzûl olupdur Ümmü Dünyâ'da</span></p>

      <p class="arabaslik"><span class="calibre9">Ne Cem gördü bu dârâtı ne hod İskender-i Dârâ</span></p>

      <p class="arabaslik"><span class="calibre9">İlâhî bu makâm-ı</span> <b class="calibre2"><span class="calibre25">[Q 201a]</span></b> <span class="calibre9">gülşen-âbâdın mebânîsin</span></p>

      <p class="arabaslik"><span class="calibre9">Emîn eyle kederlerden ki oldur menba‘-ı i‘tâ</span></p>

      <p class="arabaslik"><span class="calibre9">Du‘â hengâmını hatm et cihân durdukça sağ olsun</span></p>

      <p class="arabaslik"><span class="calibre9">Sözün dinler me’âl anlar <b class="calibre2">[Y 114a]</b> eder bir himmet-i a‘lâ</span></p>

      <p class="arabaslik"><span class="calibre9">Du‘â edüp dedim ey Evliyâ bu kasra târîhin</span></p>

      <p class="metin8"><span class="calibre9">Zemîn durdukça dursun bu mekân-ı âsumân-âsâ</span></p>

      <p class="arabaslik"><span class="calibre9"> Sene 1082</span></p>

      <p class="metin22">Bu kasır dahi bir şâhâne kasır olup kasr-ı Ayn'a hüsn verdi. Andan bir tekye-i Bektaşiyân dahi Azebler odalarının tâ ortasında,</p>

      <p class="Balk">Tekye-i Bektaşiyân-ı Hasan Baba</p>

      <p class="arabaslik">Alemdâr-ı Resûlullâh'dır, ammâ bir küçük kubbe binâ edüp tekye-i Bektaşiyân olmuş. Yigirmi mikdârı erbâb-ı ma‘rifetden hâl sâhibi fukarâlar var. Ni‘metleri Azebler âsitânesi matbahından ta‘[y]îndir. Andan,</p>

      <p class="Balk">Tekye-i Bektaşiyân-ı Kaygısız Baba</p>

      <p class="arabaslik">Kadıasker kapusu kurbunda Beyne'l-Kasreyn'e karîb bir atfe içinde bir karanlık derbde bir küşâde dergâhdır, ammâ ol kadar vâsi‘ değildir. Evkâfı yokdur, parsa ile geçinir yigirmi mikdârı ihtiyâr ehl-i ırz dervîşleri vardır. Bir küçük meydânı ve bir türbe-i pür-envârı var. Her cum‘a edâ-yı salâtdan sonra Hak yetişdirüp âyende vü revendeye elbette bir koyunu ve yoğurdlu pilavları mukarrerdir, anınla şöhret bulmuşlardır. Cenâb-ı Bârî hazâ’in-i gaybdan verir. Ve yukaru iç kal‘ada Mukâbeleci konağı içinde,</p>

      <p class="Balk">Tekye-i Abdullâh Ensârî</p>

      <p class="arabaslik">Sahâbe-i kirâmdandır, ammâ Bektaşiyândan birkaç fukarâlar mutasarrıflardır. Bir hayli evkâfları vardır. Ve Kethudâ sarâyı kurbunda Melik Tâhir zâviyesi dibinde,</p>

      <p class="Balk">Tekye-i Hazret-i Abdülkâdir-i Cîlânî</p>

      <p class="arabaslik">Ebâ Eyyûb Ensârî hazretlerinin bürâderi ve Şeyh Sârî hazretlerinin bürâderi anda medfûnlardır. Bir küçük tekyedir, on mikdârı fukarâ sâkinderler. Lahm [u] nânları paşa tarafından ihsân olunur. Her leyle-i cum‘ada Şeyhûniyye fukarâları gelüp azîm tevhîd [ü] tezkîr ederler. İç kal‘ada konağımıza karîb olmağile leyle-i cum‘ada varup zikrullâh safâsı ederdik. Andan Kara Meydân'da,</p>

      <p class="Balk">Karakaya Paşa Tekyesi</p>

      <p class="arabaslik">İmrahorun konağı önünde bir daracık Abdülkâdir tekyesidir. Yedi sekiz fukarâları eksik değildir. Ta‘[y]înâtları Şeyhûniyye imâretinden gelir. Ve Rûmeli meydânında,</p>

      <p class="Balk2">Tekye-i Musallâ-yı Sebîlü'l-mü‘minîn</p>

      <p class="arabaslik">Sene 912 târîhinde Sultân Kansu el-Gavrî binâsıdır. On iki kademe nerdübân ile urûc olunur bir dergâhdır. Kubbe kemerleri üzre beyâz mermer-i hâm üzre celî hat ile târîhi budur:</p>

      <p class="arabaslik"><i class="calibre3">Bismillâhirrahmânirrahîm, fî eyyâmı Ebünnasr Abdullâh Kansû(r)u'l-Gavrî, sene târîhi şehri Cemâzi'l-ûlâ fî seneti isnâ aşere [ve] tis‘imi’e [912] mine'l-hicreti'n-nebeviyye</i></p>

      <p class="arabaslik">deyü tahrîr olunmuşdur.</p>

      <p class="arabaslik">Ve Rûmeli meydânında şer‘ile ne kadar âdem katl olunursa ve Mısır içre ne kadar a‘yân-ı kibâr merhûm olursa bu tekye-i Mü’minîn'de niçe bin âdem ile namâzları kılınır bir tekye-i musallâ-yı müslimîndir. Etrâfında hücreleri ve sebîli var, ammâ matbah yokdur. Ancak dörd sütûn üzre kârgîr <b class="calibre2">[Y 114b]</b> kubbe binâ bir âsitânedir.</p>

      <p class="arabaslik">Her cum‘a tarîk-ı Mutâva‘a fukarâları cem‘ olup ba‘de salâti'l-cum‘a bir tevhîd ederler kim üç yüz altmış tarîkın biri böyle tevhîd etmeğe kâdir değiller. Meselâ bunlar <i class="calibre3">Allâhümme</i> esmâsı ile nefeslerinde medd [ü] cezm hâlinde iken ya‘nî soluk alup verirken <i class="calibre3">Allâhümme</i> sadâsı istimâ‘ olunur.</p>

      <p class="arabaslik">Ammâ bunlar hâlet-i vecde geldikde ba‘zısı küheylân at üzre süvâr olur gibi bir elinde cıda ve bir elinde kılıç çalar gibi birbirlerine hamle ederler. Ve ba‘zılar ok yay kullanır gibi tîr kemân atarak ol anın okundan halâs olur şeklinde ba‘zısı urulup ağzı köpürüp zîr-i zeber düşer. Ba‘zısı piyâde elinde hışt atar gibi düşmenin urup şikâr olur gibi gözleri tâs-ı pür-hûna dönüp ağzından lök deve gibi köpükler saçarak na‘ra haykırarak birbirlerine hamle ederler. Ba‘zı zamân olur kim ikisin birbirinden şeyhleri gücile halâs eder. Ba‘zısı birbirlerine kağan arslan gibi gürleyüp hamle edüp biri havf edüp yan verir. Ba‘zısı gürleyüp na‘ralar ururken kedi gibi ve köpek gibi temelluk edüp yere yuvalanmağa başlar.</p>

      <p class="arabaslik">Ba‘zısı ajder-i heft-ser gibi gıjlarken biri dahi ana gıjgırup gelirken bu ol gıjgıran hemân ağzının köpüğü kesilüp beti benzi berg-i hazâna dönüp gömleğinin yenin yüzüne örtüp mahcûb avret gibi bir köşede oturur. Biri dahi bu avret gibi oturanın üstüne gelüp na‘ra urdukda gör(ür)se kim bu avret evzâ‘ı edeni gûyâ sar‘ tutup gözleri tâs-ı pür-hûna dönüp eyle na‘ralara rehâ buldurur kim istimâ‘ edenin zehresi çâk olur. Hemân üstüne kuğuran âdem yâ şeyhin yâhûd bir gayrı fukarânın ardına gizlenüp hâmûş olur.</p>

      <p class="arabaslik">Hâsıl-ı kelâm Kur’ân-ı azîm hakkıyçün bu âsitânede bir hâlet ve bir esrâr-ı Hudâ var kim temâşâ eden mest [ü] medhûş olur. Görmeğe muhtâc bir tarîk-ı Mutâvi‘î'dir kim ilme'l-yakîn ve ayne'l-yakîn hâsıl etmeyince mezâyâsına vâsıl olunmaz. Zîrâ mısra‘:</p>

      <p class="beyit3"> Şenîden key büved mânend-i dîde<a class="pcalibre pcalibre1" id="_ftnref121"></a> <a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn121" title=""><span class="MsoFootnoteReference"><span class="calibre27"><b class="calibre2"><sup class="calibre28"><span class="calibre27"><span class="calibre29">[121]</span></span></sup></b></span></span></a></p>

      <p class="arabaslik">demişlerdir.</p>

      <p class="arabaslik">Ve Hâkim Bi-emrillâh câmi‘inde dahi yevm-i cum‘ada bu Mutâvi‘î tarîkının on yerde tevhîdleri olur kim diller ile ta‘bîr ve kalemlerle tahrîr ü tavsîf olunmaz. Andan şehr-i Bulak'da,</p>

      <p class="Balk">Tekye-i Gülşenî</p>

      <p class="arabaslik">Sâhil-i Nîl'de fevkânî ve tahtânî bir şâhâne tekyedir, ammâ ol kadar vâsi‘ değildir. Erbâb-ı ma‘ârifden otuz mikdârı pâk ü pâkîze sâhib-i sülûk dervîşleri vardır. Evkâfları metîn olduğundan âyende vü revendeye ni‘metleri mebzûldür. Ve senede bir kerre Seyyid Ahmed el-Bedevî gemileri avm edeceği <b class="calibre2">[Y 115a]</b> günlerde Mısır'ın ne kadar ulemâ ve sulehâ ve eşrâfı var ise bu tekyeye gelüp azîm mevlûd olur. Andan yine şehr-i Bulak'da,</p>

      <p class="Balk">Tekye-i eş-Şeyh Ferecullâh</p>

      <p class="metin4">Bu dahi sâhil-i Nîl'de bir küçük tekyedir, ammâ şeyhi mazınne-i kerâme ve e‘izze-i izâme büyük kimesnedir. Etrâf-ı erba‘adan hayli nezerât gelüp kırk elli fukarâsıyla eyle geçinirler. Tarîkleri Yemenîdir ve tekyeleri bir küçük binâdır. Cümle âsârları dıraht-ı cümmeyz ve dıraht-ı nâbıka sâyesindedir. Aslâ güneş te’sîr etmez, gûyâ bir hıyâbân-ı Acem'dir. Âyende vü revendeye bir mutantan fincân kahve-i Yemenîsi mebzûldür. Ammâ bu kahve gûyâ cüllâb-ı züllâbdır, bir a‘yân-ı devlet hânedânında pişmek ihtimâli yokdur. Ve bu kadar kahve bir devlet-mend hânesinde bezl olunmak ihtimâli yokdur, bir aceb berekât-ı Şâzilî'dir.</p>

      <p class="arabaslik">Ve tekyede bizzât eş-Şeyh Ferec hazretleri medfûndur. Anların rûhâniyyetleridir kim böyle berekât-ı Halîl var.</p>

      <p class="arabaslik">Ve Bulak şehrinde niçe tekyeler var, ammâ bunlarla iktifâ etdik. Cümle kırk beş tekye vardır. Andan Sultân Kayıtbay yaylağında,</p>

      <p class="Balk">Tekye-i Sultân Eşref</p>

      <p class="arabaslik">Yekpâre bir azîm beyâz kirec ile pûşîde kubbe-i âlîdir, gûyâ Kasr-ı Ayn tekyesinin kubbesidir. Me’âl-i kelâm içine bin âdem sığar şâhâne bir müdevver kârgîr-binâ bir kubbe-i mînâdır. Tarîk-ı Halvetî içün binâ olunmuş evkâf-ı metîn[dir.] Yüzden mütecâviz fukarâları ve herbirinin başka hücreleri ve kifâyet mikdârı ta‘amları vardır.</p>

      <p class="Balk">Tekye-i Sultân Kayıtbay</p>

      <p class="arabaslik">Bedevî tarîkında bir ulu âsitânedir. Kayıtbay câmi‘inin karşusundadır. <b class="calibre2"><span class="calibre25">[Q 201b]</span></b> Yılda bir kerre mevlûd-ı azîmi olur. Tekyesinde müte’ehhil üç yüz fukarâları vardır. Ni‘metleri Kayıtbay imâretindendir. Ve bu Kayıtbay'da on bir tekye vardır. Andan Âdiliyye'de,</p>

      <p class="Balk">Tekye-i Sultân Tumanbay</p>

      <p class="arabaslik">Tekyeleri tahtanîdir. Müsâfirîn kasrının altında bir hayli vâsi‘ tekyedir. Tarîk-ı Halvetî'de yigirmi mikdârı fukarâsı vardır. Andan şehr-i Mısır içinde sûk-ı Salîbe kurbunda,</p>

      <p class="Balk">Tekye-i Mevlevîhâne</p>

      <p class="arabaslik">Bir ulu âsitânedir. Kat-ender-kat hücreleri ve zîbâ semâ‘hânesi ve mesnevîhân fukarâları var. Hattâ Hasanzâde Efendi Mısır mollâlığın terk edüp fakr-ı fahr ile kanâ‘at edüp kûşe-nişîn oldu. Hattâ İslâmbol'da Kullekapusu Mevlevîhânesi'nin Şeyh Âdem Efendi Ka‘be'den Mısır'a gelüp bu tekyede medfûndur, mevtine târîh:</p>

      <p class="arabaslik"> Âdem dedemiz (---) ederek gitdi cinâne</p>

      <p class="arabaslik"> Sene (---)</p>

      <p class="arabaslik">Ve Mısır'da câmi‘-i Taylûniyye tekyesi olduğu yere Kal‘atü'l-Kepş ve cebel-i Leşker [Yeşkür?] dahi derler, hazret-i Mûsâ Cenâb-ı Bârî ile ol mahalde çok kelimât etmişlerdir. Ol ecilden kayalar tecellî-i cemâle tahammül edemeyüp pâre pâre olmuşdur ve hâlâ anda du‘â müstecâbdır. Tekyesinde fukarâları ekseriyyâ Mağribîlerdir. Şeyhleri Azîz <b class="calibre2">[Y 115b]</b> Nasrullâh'dır ve müstecâbü'd-da‘ve kimesnedir, dâ‘imâ hüsn-i hâli savm-ı Dâvûd ile mukayyeddir, <i class="calibre3">sellemehullâh.</i> <b class="calibre2"><span class="calibre31">[P 199b]</span></b> {Ve,</p>

      <p class="Balk">Evsâf-ı Tekye-i Tophâne</p>

      <p class="arabaslik">Mısır'ın cânib-i şarkî hâricinde şehirden rub‘ ba‘îd} Sultân Kayıtbay'ın hayrâtıdır. On beş kademe nerdübân ile çıkılır bir kubbe-i münakkaş-ı bûkalemûndur kim bunda olan nakş-ı Mânî ve Velîcân-ı Yemânî bir diyârda yokdur. Kubbe-i nîlgûn içre silu ve lacüverd ve la‘lî ve cengârî boyalar ile gûnâ-gûn şükûfe ve islimî ve bağlamalar var kim dîde-i benî âdem gördükde hîrelenir, böyle sihr-i i‘câz kubbedir. Ammâ beyâz kirec ile mestûrdur, rusâs-ı nîlgûn değildir.</p>

      <p class="arabaslik">Ve mihrâbında olan san‘at-ı sadefkârî ve çâr dîvârında kaplı olan yeşm-i harekânî taşlar üzre müzehheb Mısır bağlamaları bir âsâr-ı binâda yokdur. Tarîk-ı Ahmedî içün binâ olunmuşdur. Üç yüzden mütecâviz fukarâları vardır. Ni‘metleri kifâyet mikdârı evkâflarındandır. Kal‘a-misâl bir tekyedir, cümle fukarâ anda sâkin olur. Ve senede bir kerre azîm mevlûdu olup üç gün üç gece sohbet-i hâssu'l-hâs olur. Bu dergâhın kıble tarafı bir hıyâbân bâr-ı nahlistân gül [ü] gülistândır. Andan,</p>

      <p class="Balk2">{Sitâyiş-i tekye-i Timurtaş</p>

      <p class="arabaslik">Bu dahi Tophâne'ye karîb tarîk-ı Halvetî içün (---) (---) binâ etmişdir. Ammâ bir âsitâne-i kubbe-i azîm dergâh-ı İmâm Alî'dir. Her leyle-i cum‘ada niçe bin uşşâk gelüp âyîn-i Haydarî ederler. Birinde (?) [târîh:]</p>

      <p class="arabaslik"> Câmi‘-i âlî esâs-ı bî-hemtâ</p>

      <p class="arabaslik"> Sene 1074</p>

      <p class="arabaslik">Bâğ<span class="calibre26">;</span>lı ve bâğçeli ve fukarâ hücreleri ve semâhâne meydânlı ma‘mûr mekân-ı dervîşân-ı zîşândır. <span class="calibre25">(...)</span> <span class="calibre31">Tophâne tekyesinden sonra yazıla.</span>} Andan,</p>

      <p class="Balk">Tekye-i Sultân Gavrî</p>

      <p class="arabaslik">Mısır'ın şarkında bir sâ‘at ba‘îd bir âsitâne-i tarîk-ı Bedevî içün binâ olunmuşdur. Bu dahi Tophâne tekyesi gibi nigârhâne-i nakş-ı Çîn gûyâ nakş-ı mihr-i nigîn gibi hurde bahâr ile münakkaşdır. Ve ferşi eyle hurde ruhâmdır kim ta‘bîr ü tavsîfi mümkin değildir.Ve bu âsitânede mihrâb [u] minber dahi vardır, cum‘a edâ olunur. Ve bu Gavrî başka esvâk-ı muhtasarı ile bir mahalledir. Cümle bin mikdârı fukarâ-yı Bedevîdir. Evkâf-ı za‘îf olmağile ni‘metleri yokdur, kendiler kifâflanırlar. Ammâ sulehâ-yı ümmetden bir sâlih kimesne tarîk şeyhi vardır. Bunda dahi yılda bir kerre mevlûd-ı azîm olup tevhîd-i sultânî olur.</p>

      <p class="Balk">Evsâf-ı tekye-i Kademü'n-Nebî <i class="calibre3"><span class="calibre39">aleyhisselâm</span></i></p>

      <p class="arabaslik">Sene 1074 târîhinde Defterdâr İbrâhîm Paşa hazretleri min-mahabbeti Resûl-i Hudâ Muhammed Mustafâ içün kendü mâlından elli Mısrî kîse ifrâz edüp Hazret-i Resûl-i mübînin kadem-i şerîfine eflâke ser çekmiş bir kubbe-i âlî ve ana muttasıl bir câmi‘-i kebîr inşâ etmişdir kim vasfında lisân kâsırdır. Ve leb-i Nîl'de fevkânî tahtânî ehl-i teferrüc içün kâ‘a ve maksûreler ve müte‘addid nîm soffalı dîvânhâneler ve Cirid meydânına nâzır bir kasr-ı âlî inşâ edüp <b class="calibre2">[Y 116a]</b> tahtânîsin cümle ehl-i teferrüce soffalar ile ârâste olunmuş bir âsitâne-i kübrâdır.</p>

      <p class="arabaslik">Ve câmi‘-i zîbâsı altı beyâz sütûn-ı mermer üzre şekl-i murabba‘ münakkaş tavanlı ibâdetgâhdır. Ve mihrâbı sâde güzeldir. Ve minberi münakkaş haşeb-i hamrâdır. Ve câmi‘ içi zî-kıymet ibrîşim hâlîçeler ile mefrûşdur ve gûnâ-gûn âvîzeler ile câmi‘ içi müzeyyendir. Ve mihrâb önü bir şükûfezâr bâğçedir. Tûlen ve arzan yüz ayak câmi‘dir. Kıble kapusu üzre altun levha ve lacüverd ile münakkaş ta‘lîk hat ile tahrîr olunan târîhdir:</p>

      <p class="arabaslik">Câmi‘-i cennet-misâle düşdü târîhi tamâm</p>

      <p class="metin8">Oldu İbrâhîm Paşa câmi‘i dâr-ı selâm</p>

      <p class="arabaslik"> Sene 1077</p>

      <p class="arabaslik">Ve bu câmi‘in içinde sağ tarafında kapu içre kubbe-i Kademü'n-Nebî'dir. Bir gümüş kapaklı dollâb içre Hazret-i Resûl'ün mübârek kadem-i şerîfleridir. İçi gülâb ile leb-ber-lebdir. Cümle züvvârı pây-ı şerîfin hacere te‘sîr etdüği yere yüzlerin sürerler. Beyt:</p>

      <p class="arabaslik">Gül [ü] gülzâr-ı nübüvvet o kadem sâhibidir</p>

      <p class="arabaslik">Ahmedâ durma yüzün sür kademine o gülün</p>

      <p class="arabaslik">Ve bu kubbe içre serâpâ kâşî-i Çîn'dir. Ve gûnâ-gûn hüsn-i hat ketebe sâhibi kimesnelerin âsârları vardır, hakîrin dahi vardır. Ve İbrâhîm Paşa bir levha-i müzehheb üzre bir tuğra-yı garrâ çekmişdir kim sihr-i mübîndir. Ve dollâblarda girân-bahâ zî-kıymet eşyâlar vardır.</p>

      <p class="arabaslik">Ve bu kubbe kapusu üzre terkîm olunan târîh budur:</p>

      <p class="arabaslik">Bu makâm-ı dil-küşâda resm-i pây-i Mustafâ</p>

      <p class="arabaslik">Kâ’inâtın çeşmine oldu gubârı tûtiyâ</p>

      <p class="arabaslik">Bu kadem resmine ihlâs ile her kim yüz süre</p>

      <p class="arabaslik">Bâtını olur münevver zâhiri hem rûşenâ</p>

      <p class="arabaslik">Hatîf-i gaybî pesend edüp dedi târîhini</p>

      <p class="metin8">Oldu hakkâ kim müferrih resm-i pây-ı Mustafâ</p>

      <p class="arabaslik"> Sene 1077</p>

      <p class="arabaslik">Mihrâbın sol tarafındaki levha üzre nesih târîhdir:</p>

      <p class="arabaslik">Bâb-ı resm-i kadem-i pâk-i Nebî'ye târîh</p>

      <p class="metin8">Etdi İbrâhîm Paşa-yı cihân-dâd âbâd</p>

      <p class="arabaslik"> Sene 1074</p>

      <p class="arabaslik">Bu târîh kubbe kapusu üzre ta‘lîk hat ile merkûmdur. Diğer târîh:</p>

      <p class="arabaslik">Çün tamâma ericek hâtif dedi târîhini</p>

      <p class="arabaslik">Böyle i‘mâle muvaffak oldu Firdevs ü İrem</p>

      <p class="arabaslik"> Sene 1074</p>

      <p class="arabaslik">Ve dahi ta taşra kıble kapusu üzre yine ta‘lîk hat ile lûce ve lâcüverd ile târîh yazılmışdır:</p>

      <p class="arabaslik">Cenâb-ı Hazret-i Sultân Mehemmed-i Gâzî</p>

      <p class="arabaslik">Vücûd-ı pâkini hayrâta mazhar etdi Hudâ</p>

      <p class="arabaslik">Du‘â edüp dedi itmâmına Zekî târîh</p>

      <p class="arabaslik">Yerinde câmi‘-i âlî esâs-ı bî-hemtâ</p>

      <p class="arabaslik"> Sene 1074</p>

      <p class="metin8">Ve dollâblar üzre tahrîr olunan târîhdir:</p>

      <p class="arabaslik">Bu binâyı eyledi resm-i kadem üzre cedîd</p>

      <p class="arabaslik">Kılsun İbrâhîm Paşa'nın Hudâ ömrün mezîd</p>

      <p class="arabaslik">Ve leb-i Nîl'de olan kasr-ı âlînin kitâbeleri içre ta‘lîk hat ile tahrîr olunan târîhdir:</p>

      <p class="arabaslik">Dedi Nakşî bu binâ târîhini</p>

      <p class="arabaslik">Kasr-ı eyvân üzre oldu (---)</p>

      <p class="arabaslik"> Sene 1077</p>

      <p class="arabaslik">Ve bu câmi‘in Rûm tarzı bir tabaka bir minâre-i <b class="calibre23">[Y 116b]</b> mevzûnu var kim gûyâ bir servdir. Ve bu tekyenin bir matbah-ı Keykâvus'u var, çâr-gûşe bir dîvâr içre yüz hâne fukarâları var. Ve Şeyh Mehemmed Çelebi tarîk-ı Halvetî'de sâlih kimesnedir.</p>

      <p class="arabaslik">Ve bu âsitâneden ba‘îd başka bir bâğ-ı İremi var, gûnâ-gûn limon ve turunc ile müzeyyendir, yedi nev‘a üzümü olur. Ve bu mahalde bir sâkıye ve bir havz u şâzrevânı revân olmadadır. Ve bir zâviyesi var, mihrâbı üzre müzehheb ve lâcüverd üzre Karahisârî tarzı celî hat ile kitâbet olunan târîhdir:</p>

      <p class="arabaslik">Vaz‘ olundu sâkıye Sultân Mehemmed nâmına</p>

      <p class="arabaslik">Bir sebîl dahi yapıldı sâkıyenin yanına</p>

      <p class="arabaslik">Çün tamâma ericek hatîf dedi târîhini</p>

      <p class="arabaslik">Bu sevâb oldu revân Sultân Mehemmed adına</p>

      <p class="arabaslik"> Sene 1077</p>

      <p class="metin22">Hâsıl-ı kelâm bir ziyâretgâh-ı hâs [u] âm tekye-i benâmdır ve mahallinde binâ olunmuş bir hayrât-ı azîmdir, <i class="calibre12">ve's-selâm.</i></p>

      <p class="arabaslik">Şehr-i Mısır içre niçe yüz tekyeler dahi vardır, ammâ meşhûr olanları ve binâ-yı kebîrleri bunlardır. Ve bu dergâhlarda birer zâviye ve cevâmi‘ler olması hasebiyle câmi‘ ve mesâcid ve medâris ve dârü'l-hadîs ve dârü'l-kurrâ ve mekteb-i sıbyân tertîbinde tahrîr olundu. Ammâ kadîm eyyâmda hemân Garâfe-i kübrâda ma‘mûr [u] âbâdân evkâf-ı cârî üç yüz altmış altı tekye var imiş. Mısır'a bir fukarâ müsâfir gelüp mihmân olmak murâd edinse her gece bir tekyede mihmân olup "<i class="calibre12">Ekrimu'd-dayfe"</i> fehvâsınca ol müsâfire ikrâm edüp sabâh olunca tekye şeyhi ol müsâfire bir Mısrî <b class="calibre23"><span class="calibre30">[Q 202a]</span></b> para hammâm akçesi ihsân edermiş. Dilerse ol müsâfir bir sene sâkin olsun, yevmiyye birer para cânib-i vakıfdan in‘âm olunurmuş. Ve sene başında bulunan seyyâhâna bir hırka dahi ihsân olunurmuş.</p>

      <p class="arabaslik">Ba‘zı fukarâ her gece bir tekyede mihmân olup birer para-yı mu‘ayyeneyi alup bir gayrı tekyeye gidüp bu minvâl üzre Mısır'ın Garâfe tekyelerinin üç yüz altmış altı tekyeyi devr edermiş. Ve şehir içinde olan lâ-yu‘ad ve lâ-yuhsâ tekyelerden bâlâda tahrîr ü tavsîf etdiklerimiz kalmışdır. Ni‘metleri hemîşe dâ’im ola.</p>

      <p class="Balk2">el-Faslu's-sânî ve selâsîn<br class="calibre1"/>
      Mısır içinde bay [u] gedâya ni‘meti mebzûl olan dârü'l-imâretleri beyân eder</p>

      <p class="arabaslik">Evvelâ bu Ümmü Dünyâ Mısır içinde bu kadar tekyelerin imâretlerinden gayrı yedi yüz selâtîn-i selefin cevâmi‘lerinde birer dârü'n-ni‘me imâretleri var idi. Mürûr-ı eyyâm ile evkâfları harâb olup rızka ve feddânların ve belîdelerin mîrîye muzâf ede ede niçesi mu‘attal olup Çerâkese asrında yüz elli altı câmi‘in matbah-ı dârü'n-ni‘meleri kaldı. Anlarda dahi İslâmbol imâretleri gibi rûz-merre kerreteyn ta‘amları mebzûl değildir. Cum‘a geceleri ve azîz günlerde niçe bin sahan ta‘amları <b class="calibre2">[Y 117a]</b> mebzûldür.</p>

      <p class="arabaslik">Ve Mısır içinde ni‘meti dâ’im olan imâretlerin cümlesinden Paşa sarâyında olan matbah-ı Keykâvus'da rûz-merre üç kazgan-ı azîm sabâh ve üç kazgan-ı kebîr ba‘de'l-asr bay [u] gedâya ve pîr [ü] civâna şorba mebzûldür. Andan, <b class="calibre2"><span class="calibre31">[P 200a]</span></b></p>

      <p class="Balk">İmâret-i Sultân Kalavân</p>

      <p class="arabaslik">Subh [u] mesâ hâs [u] âma zu‘afâ ve mesâkîne mâh [u] sâl <i class="calibre3">bi'l-guduvvi ve'l-âsâl</i> sofra-i bî-imtinânı mebzûldür kim âye[t]: <a class="pcalibre pcalibre1" id="_ftnref122"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn122" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[122]</span></span></sup></span></span></a> dır. Cemî‘i mürtezikaya niçe bin sahan ta‘am-ı mu‘ayyeneleri verildikten sonra cümle fukarâya niçe bin kas‘a ve ulbe ve sifâl ve mecur çorba-yı ades ve hınta bezl olunur. Ammâ her leyle-i cum‘ada fukarâya dahi lahm ve ruz verirler. Gerçi fukarânın ta‘amları e’imme ve hutebâ ve meşâyihîn ta‘amları gibi değildir, ammâ dâ’imdir, zîrâ matbahının kapusu üzre âye[t]: <a class="pcalibre pcalibre1" id="_ftnref123"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn123" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[123]</span></span></sup></span></span></a> yazılmışdır.</p>

      <p class="arabaslik">Bu kârhânenin kırk aşbâzı ve kırk kilârcısı var. A‘yândan ba‘zı kimesneler imâreti temâşâ ederken bir sofra ta‘am-ı mâ-hazar getirirler. Kâr-ı kadîm Kalavân sahanları ve münakkaş sini ve taşt ve ibrîkler getirüp müsâfirîne ri‘âyet ederler. Azîm hayrâtdır, <i class="calibre3">rahmetullâhi aleyh.</i></p>

      <p class="arabaslik">Bunlardan gayrı sâyir selâtînlerin ni‘metleri dâ’im değildir. Zâlimler evkâfların harâb etdiklerinde yılda bir kerre her câmi‘-i selâtînde mevlûd oldukda ni‘metleri mebzûldür. Ammâ nâzırları yine câmi‘ huddâmlarına mâh-be-mâh lahmiyye ve şem‘iyye ve hubziyye bahâların vazîfe-i mu‘ayyeneleri ile berâber verüp evkâfnâmesine mahsûb eder.</p>

      <p class="Balk2">el-Faslu's-sâlis ve selâsîn<br class="calibre1"/>
      Mısır-ı Nâdiretü'l-asr içinde olan rûşenâ menzil tâhir hammâmları beyân eder</p>

      <p class="arabaslik">Bâlâda tahrîr olunan niçe bin vakfullâh câmi‘ ve mesâcidlere ve sâyir vakfullâhlara akârât olup şehr-i Mısır'ın âb-ı rûyi olan hammâmlardan ibtidâ yukaru iç kal‘ada,</p>

      <p class="arabaslik"><b class="calibre2">Tavâşî Süleymân Paşa hammâmı:</b> Üç halvetli ve bir Şâfi‘î havuzlu bir küçük hammâmdır, ammâ binâsı latîfdir. Suyu Yûsuf kuyusundandır. Sehel şorcadır, ammâ cümle asker tâ’ifesi girdiğinden cemî‘i esvâbları ve hammâmı ve dellâkleri pâkdir. Lâkin ba‘de'z-zuhur bizim vâlideler ve hemşîreler girir. Nısfu'l-leylde havuzun tathîr edüp pâk su doldururlar. Ve Sultân Hasan câmi‘i kurbunda Sipâhî bâzârında,</p>

      <p class="arabaslik"><b class="calibre2">Mustafâ Paşa hammâmı:</b> Büyük hammâmdır. Mısır içinde bundan büyük ve müferrih ve germâb ve âb [u] hevâsı ve havz u şâzrevânı dâ’imâ revân olmada böyle bir hammâm yokdur. Ve beş halvetinde birer Hanefîsi mukarrerdir. Ve zemîni serâpâ elvân ruhâm ile mefrûşdur. Ve câmları rengâreng billûr ve necef ve moran câmlar ile müzeyyendir kim herbiri ahterân-ı semâ gibi şu‘le verir. Ve şâzrevânı germâb ile pertâb edüp tâ kubbeye müntehîdir. Ve taşrada ve câme-<b class="calibre2">[Y 117b]</b>-kânında bir havuz içre mâhîler şinâverlik edüp fevvâresi kubbeye pertâb eder. Ve cümle dellâkleri pençe-i âfitâb gül-çehre mahbûb ve merâlî ve gazâlî Hoten âhûsu gözlü, şîrîn sözlü ve münevver yüzlü dellâkleri nîlgûn fûtaya beden-i uryânın sarup hizmet ederler. Ve cümle esbâbları pâk harîr ve kuskusî peştemâl havlılardır. Gâyet pâk hevâsı hoş hammâmdır. Ve çiftedir, nisvânlar hammâmı başkadır.</p>

      <p class="arabaslik">Andan, Peşbek hammâmı, dahi çiftedir ve gâyet pâk hammâmdır.</p>

      <p class="arabaslik">Ve Altıparmak câmi‘i kurbunda Kayseriyyeli İbrâhîm Kethudâ hammâmı.</p>

      <p class="arabaslik">Andan Derbü'l-Ahmer hammâmı, çiftedir, ammâ küçükdür. Subaşı hammâmı dahi çifte müferrih hammâmdır.</p>

      <p class="arabaslik">Ve Şekerciler hammâmı, cümle hammâmlardan pâkdir, zîrâ Yahûdî ve Kıbtî ve Urûmlar girmez. Sâhibü'l-hayrât eyle şart etmişdir. Anıniçün niçe sulehâlar bu hammâma girirler, gâyet latîf havâdâr hammâmdır.</p>

      <p class="arabaslik">Andan Harâbe hammâmı, küçük olmağile gâyet izdihâm hammâmdır. Ancak erler girir. Yektâdır, çifte değildir.</p>

      <p class="arabaslik">Andan Bakırcı Paşa hammâmı, hûb-havâ-yı germâ hammâmdır.</p>

      <p class="arabaslik">Andan Sakkâ hammâmı, erlere işler.</p>

      <p class="arabaslik">Ve Kadıasker hammâmı, çiftedir.</p>

      <p class="arabaslik">Mercis hammâmı Mercis çârşûsu içinde bir latîf hammâmdır.</p>

      <p class="arabaslik">Ve Bâb-ı Nâsır hammâmı.</p>

      <p class="arabaslik">Andan Bâb-ı Şa‘riyye hammâmı, çiftedir.</p>

      <p class="arabaslik">Andan Şa‘râvî hazretleri hammâmı, çiftedir.</p>

      <p class="arabaslik">Ve Kantaratü'l-Mûsikî hammâmı, çiftedir.</p>

      <p class="arabaslik">Ve Cici Alî Beğ hammâmı, Yahûdîler mahallesine karîb olmağile cümle Yahûdîler anda girirler ve çiftedir.</p>

      <p class="arabaslik">Ve Hammâmü'l-kelb, bir çukur yerde kesîf hammâmdır. Erlere ve avretlere râyegân hammâmdır. Zamân-ı kadîmde binâ olunurken temelinden iki kelb sûreti tucdan birbiriyle dalaşır görünür. Meğer kuduz kelb tasvîri imiş. Sâhibü'l-hayrât ol sûretleri incitmeyüp hammâmın temelin bir gayrı yerden ederler. Hâlâ ol kelb sûretleri durduğıyçün Mısır'da kuduz kelb olmaz ve âdeme zarar isâbet etmez. Anıniçün Hammâmü'l-kelb derler.</p>

      <p class="arabaslik">Ve Huzu Nefîs hammâmı, yine Huzu Nefîs mahallesi içindedir. Yalnız hammâmdır, ammâ havâsı hûbdur.</p>

      <p class="arabaslik">Ve Bundukanî hammâmı, yalnızdır, ammâ gâyet izdihâm hammâmdır.</p>

      <p class="arabaslik">Mehdiyye Sultân hammâmı, çiftedir. Ve Bâbü'l-Hark hammâmı, yalnızdır.</p>

      <p class="arabaslik">Ve Emîr Hüseyin kantarası hammâmı.</p>

      <p class="arabaslik">Ve Özbekiyye'de Şeyh Bekrî hammâmı.</p>

      <p class="arabaslik">Ve Kapudan hammâmı, çiftedir, ammâ gâyet latîf hammâmdır ve gâyet musanna‘ ve rûşen câmları vardır.</p>

      <p class="arabaslik">Ve Taht-ı Rab hammâmı, yalnızdır.</p>

      <p class="arabaslik">Ve Âbidîn Bey mahallesinde Âbidîn hammâmı, çiftedir.</p>

      <p class="arabaslik">Ve Kantara-i Sunkur hammâmı, yalnızdır.</p>

      <p class="arabaslik">Ve Habbâniyye hammâmı.</p>

      <p class="arabaslik">Ve Derb-i Cemâmîz hammâmı, yalnızdır.</p>

      <p class="arabaslik">Ve Mustafâ Beğ hammâmı.</p>

      <p class="arabaslik">Ve Sûku'd-dellâl hammâmı.</p>

      <p class="arabaslik">Ve Yenikapu'nun iç yüzünde <b class="calibre2">[Y 118a]</b> Merzûk hammâmı, yalnızdır.</p>

      <p class="arabaslik">Ve Hazretü'l-Hindî kurbunda Avretler hammâmı.</p>

      <p class="arabaslik">Ve Sûk el-hazrâ kurbunda Küçük Hammâm.</p>

      <p class="arabaslik">Andan Taylûn hammâmı. Birbirine karîb üç müferrih hammâmlardır. Cümle Mağâribe bunlara girirler.</p>

      <p class="arabaslik">Ve Salîbe hammâmı, çifte hammâm-ı kadîmdir ve havâsı aslâ başa urmaz.</p>

      <p class="arabaslik">Ve Dûd hammâmı.</p>

      <p class="arabaslik">Ve Kaysûniyye hammâmı, çiftedir, Hakîm Kaysûn'un hikmet ile binâ etdüği âb [u] hevâsı latîf hammâm-ı rûşendir.</p>

      <p class="arabaslik">Bâbü'l-Vezîr hammâmı, yalnızdır.</p>

      <p class="arabaslik">Ve İmâm Hüseyn kurbunda Sâlihiyye mahkemesi hammâmı, kadîm hammâmdır.</p>

      <p class="arabaslik">Kantaratü'l-Leymûn hammâmı, yalnızdır.</p>

      <p class="arabaslik">Bu tahrîr olunan kırk bir hammâma kerrâtile girmek vâki‘ olmuşdur, ammâ girmediğimiz on dörd hammâm dahi vardır. Bu hisâb üzre nefs-i Mısır'da elli beş hammâm-ı hâs [u] âm vardır.</p>

      <p class="arabaslik">Bunlardan mâ‘adâ selef selâtînlerin sarâylarında ve mîrimîrânlar ve sâdâtlar ve meşâyih ve ulemâ ve kara ağalar ve ankâ bâzergânların sarâylarında birer hammâm-ı hâs mukarrerdir. Ve ba‘zısında ikişer hammâm vardır, ammâ Emîr-i hac Rıdvân Beğ'in ve Kaytâs Beğ'in ve Circeli Alî Beğ'in ve Zülfikâr Beğ'in ve Ebû Şevârib Beğ'in ve niçe musâhib ağaların sarâylarında dörder beşer hammâmlı sarây çokdur. Bu hisâb üzre şehr-i Mısır içre tahrîr olunan sarây hammâmları tokuz bin altmış hammâmdır. <b class="calibre2"><span class="calibre25">[Q 202b]</span></b> Sultân Murâd'a böyle arz olunmuşdur.</p>

      <p class="arabaslik">Ammâ hikmet-i Hudâ cümlenin suları şorcadır. Meğer Nîl tuğyân etdikde şehir içinde halîclerden cereyân ederken halîce karîb olan hammâmların suları lezîz ola, meselâ Kaysûn hammâmı gibi lezîzdir. Ammâ bi-kavli hukemâ acı su germâ ola, gâyet nâfi‘ olup âdemi ten-dürüst eder.</p>

      <p class="arabaslik">Ve her hammâmda fıskıyye ve selsebîl ve havuz elbetde mukarrerdir. Zîrâ Mısır halkı cümle Ervâmdan gayrı Şâfi‘iyyü'l-mezheblerdir. Şâfi‘î havuza girmese pâk olmazlar. Ve Mısır'ın âb [u] hevâsına Şâfi‘î kulleteyni nâfi‘dir.</p>

      <p class="arabaslik">Ve Mısır'ın cümle hammâmlarının altında cehennemliği <b class="calibre23"><span class="calibre41">[P 200b]</span></b> yokdur. Ve cânib-i erba‘asındaki dîvârlarının ardı dahi boş değildir, hemân kuru dîvârdır. Hammâmlarının ısıcaklığı hemân suyunun gâyet ısıcak olduğundan ısınır. Ve cümle şâzrevânları dahi ısıcak sudur. Köşe köşe kulleteynler mâ-i germâ ile leb-ber-leb ve havuzlar dahi leb-ber-leb. Ve cereyân eden çirkâbın yolu yokdur, hemân hammâmın ruhâmları üzre çağlayup gider, anların şiddet-i hârında hammâm eyle şiddet-i hâr üzre olur kim âdem yere basamaz. Ve aslâ bir hammâm başa urmaz, zîrâ altı ecvef değildir.</p>

      <p class="arabaslik">Ve suları aslâ sovumak bilmez, şeb [ü] rûz germâb durur. Zîrâ her hammâmın biri biri üzre dörder beşer kat kurşum kazanları <b class="calibre23">[Y 118b]</b> vardır, birbirinden taşup hammâm içine cereyân eder. Anıniçün dâ’imâ ıssıdır. Ammâ Rûm'da ısıcak su hazînesi ve sovuk su hazînesi başkadır ve anların kazanı bakırdır. Ammâ Mısır'ın beşer altışar kazanı cümle kurşumdur. Aceb temâşâdır, bir diyâra mahsûs değildir, vâcibü's-seyr akla muhâlif bir san‘atdır.</p>

      <p class="arabaslik">Ve cümle hammâmlarda aslâ odun yakmazlar, cille<span class="calibre26">;</span> ta‘bîr etdükleri nebâtât [u] giyâhâtdan hâsıl olan sığır tezeği dedikleri şey’i yakarlar. Ve hammâmcının ücret ile tutulmuş dörd beş dâne zebbâlleri ya‘nî süpüründücüleri vardır, cümle şâhrâhları gezüp eyle pâk süpürürler kim bir zerre hâr [u] hâşâk komazlar, cümle külhana getirüp dağlar gibi yığarlar ve anı yakarlar. Hammâmcıların re’s-i mâlleri zibildir, şeb [ü] rûz zebbâller zenbîl zenbîl zibili taşıyup yakarlar.</p>

      <p class="arabaslik">Ve Mısır'ın cümle hammâmlarının zâbitleri Mısır vâlîsinin çadır mehterbaşısının taht-ı hükûmetlerindedir. Hammâmcılar ve dellâk sıbyânları ve sâhib-isyânları birbirlerine incinüp gavgâ etdüklerinde mâbeynlerin mehterbaşı ıslâh eder. Ve bu hammâmlardan hâsıl olan mâl-i hazâyini cümle vakfullâhlara masrûf ederler, <i class="calibre3">ve's-selâm.</i></p>

      <p class="Balk">el-Faslu'r-râbi‘ ve selâsîn<br class="calibre1"/>
      Selef pâdişâhlarının ve vüzerâ ve vükelânın vekâlelerin ya‘nî hânların beyân eder</p>

      <p class="metin7">Evvelâ şehr-i Mısır içre cümle (---) hândır. Cümleden ma‘mûr ü metîn ve kavî kal‘a-misâl <b class="calibre2">hân-ı Halîl:</b> Tûlen ve arzan yüz adım bir hân-ı azîmdir. Cânib-i erba‘ası iki yüz kârgîr binâ dükkânlardır.</p>

      <p class="arabaslik">Ve fevkânîleri dörder kat odalardır, herkes haremiyle sâkin olurlar.</p>

      <p class="arabaslik">Ve ortasında bir âbdest havuzu üzre fevkânî bir câmi‘i var. Altı cümle dükkânlardır.</p>

      <p class="arabaslik">Câmi‘i cümle ahşâbâtdandır, kârgîr değildir. Ve cümle cemâ‘ati Rûm bâzergânlarıdır.</p>

      <p class="arabaslik">Ve bunda niçe bin kîseye mâlik ankâ bâzergânlar vardır, misilleri meğer Bulak'da ola. Cümle Mısır'ın mâl-ı Kârûn'u bu hân-ı Halîl'dedir. Ve kal‘a kapusu-misâl iki kat demir kapuları vardır.</p>

      <p class="arabaslik">Ve bu hânın taşrasında cânib-i erba‘ası kârgîr dükkânlardır. Mısır'ın bezzâzistânı olmamak ile bu hân-ı Halîl'de cümle ekâlîm-i seb‘anın zî-kıymet eşyâları bî-kıymet firâvândır. Andan ana muttasıl,</p>

      <p class="arabaslik"><b class="calibre2">Kınâ hânı:</b> Rûm ve Arab [u] Acem'e hınnâ bu hândan gider. Havlısında niçe yüz çuval hınnâ dağlar gibi yığılmışdır. Bu dahi vâsi‘ hândır, kat-ender-kat üç yüz hücredir. Ve cümle esîr bunda bey‘ olunur. Ve buna karîb,</p>

      <p class="arabaslik">Büyük Dîvdâr hânı, hakkâ ki büyük hândır.</p>

      <p class="arabaslik">Küçük Dîvdâr hânı, ma‘mûr hândır.</p>

      <p class="arabaslik">Ve Hâfız çârşûsunda (---) hânı iki azîm hânlardır. Andan Kâsım Kethudâ hânı. Ve Cevâlî hânı, azîm hândır.</p>

      <p class="arabaslik">Ve Bundukanî hânı ve Kıbrıslı Ahmed Ağa hânı ve Akkaş hânı ve Murtazâ Ağa hânı {ve Ebûtakiyye hânı} ve Mehemmed <b class="calibre2">[Y 119a]</b> Ağa hânı ve Ca‘fer Ağa hânı ve Esîr hânı ve Cellâbe hânı ve Hüseyin Ağa hânı ve Receb Ağa hânı.</p>

      <p class="arabaslik">Ve Zülfikâr Kethudâ hânı, nev-binâ kal‘a-misâl bir hân-ı azîm oldu. Cânib-i erba‘ası dükkânlar ve mahâzinlerdir. Ve üstü üçer kat hânelerdir, her birinde ehl [ü] ıyâliyle sâkin olmağıçün tarh olunmuşdur. Tûlü yüz elli adımdır, arzı seksen adımdır. Ortasında bir zâviyesi var. Li-nâmıkıhi el-fakîr:</p>

      <p class="beyit"> Evliyâ gördüğünde etdi pesend</p>

      <p class="metin8"> Dedi târîhini binâ-yı azîm</p>

      <p class="arabaslik"> Sene 1083</p>

      <p class="arabaslik">Ve buna karîb Habeşli Mehemmed Kethudâ hânı, bu dahi nev-binâ bir hân-ı zîbâdır.</p>

      <p class="arabaslik">Ve Bâb-ı Nâsır'dan içeri Nâsırıyye hânı.</p>

      <p class="arabaslik">Ve mukâbelesinde Zeyt vekâlesi, cümle Şâm ve Kudüs ve Gazze'den zeytûn ve zeytûn yağı bunda gelir, bir yağlı hândır, anda sâkin olanların dahi esbâbları ve yürekleri yağlıdır.</p>

      <p class="arabaslik">Ve buna karîb Bekâriyye hânı ve buna karîb Sâbûniyye hânı ve buna karîb Kûrdiyye hânı ve kurbunda Ca‘feriyye hânı.</p>

      <p class="arabaslik">Ve Bahâr vekâlesi, paşanın şehir havâlesi Hind ve Yemen'den, Habeş ve Aden'den gelen metâ‘-ı bahârın gümrüğü bunda aldığıyçün Bahâr vekâlesi derler. Bu gümrük paşanın üstüne (---) <span class="calibre25">2000</span> kîseye iltizâmdır, zarar [u] nef‘ kendünündür.</p>

      <p class="arabaslik">Ve Habeşli câmi‘i kurbunda Habeşli Kethudâ hânı.</p>

      <p class="arabaslik">Ve Şâh Merdâniyye câmi‘i kurbunda yine Habeşli hânı, kat-ender-kat yeni hândır.</p>

      <p class="arabaslik">Ve Dâvûdiyye câmi‘i kurbunda Mes‘ûd Ağa hânı.</p>

      <p class="arabaslik">Ve Bâbü'l-Vezîr'den aşağı Hâfız Paşa hânı.</p>

      <p class="arabaslik">Bu vekâlelerden mâ‘adâ niçe vekâleler var, ammâ her biri birer atfe içinde kalmış müte‘addid hânlardan değildir. Ammâ bu zikri sebkat eden hânların her biri birer kal‘a-misâl üçer dörder yüz hücreli kat-ender-kat hânlardır kim her birinin kapularında beşer onar bevvâbân pâsbân dîdebânları var.</p>

      <p class="arabaslik">Bunlardan mâ‘adâ Mısır içinde sekiz yüz elli râb vardır ya‘nî evli hânlarıdır, mücerred âdem komazlar. Avret ve oğlan ve merd [ü] zenân bir yerdedir, mahrem nâ-mahrem yokdur, bir turfe kârhânedir kim içine girenin burnunun orta direği düşüp âdem Şâm cinnine döner. Ne‘ûzu billâh cümle fellâhîn ve Hazarî kavimleri sâkindir, gayrı kavmi dahi komazlar. Kat-ender-kat mukassî hücrelerdir.</p>

      <p class="Balk">el-Faslu'l-hâmis ve selâsîn<br class="calibre1"/>
      Fustât-ı Mısır'da olan bîmârhâne ve dârü'ş-şifâyı beyân eder</p>

      <p class="arabaslik">Evvelâ kadîm a‘sârda Mısır içre yüz kırk dâr-ı mecâzibûn ve dârü'ş-şifâ var imiş. Hâlâ eser-i binâları hâzırdır. Evkâfları mîrîye muzâf olmağile hâlâ mu‘attaldır. Lâkin el-hâlete hâzihi zamân-ı seyâhatimizde dörd timarhâne vardır. Biri Beyne'l-kasreyn kurbunda,</p>

      <p class="arabaslik"><b class="calibre2">Bîmârhâne-i Makâm-ı Mûsâ</b><span class="calibre26">;</span>: Evkâfı yok bîmârhâne-i hasbîdir. Sâhib-i hayr olan kimesneler hastalara <b class="calibre2">[Y 119b]</b> her bâr ta‘âm gönderirler. Ve ba‘zı fukarâlar bîmârhânelere hasbî hizmet edüp herkes anlara mâlının zekâtın ihsân ederler. Andan,</p>

      <p class="arabaslik"><b class="calibre2">Timarhâne-i câmi‘-i Ezher</b>: Bu dahi hasbîdir, ammâ evkâf-ı metîn olandan ziyâde nezerât ihsân [u] in‘âm it‘âm gelüp huddâmları mün‘im kimesneler olmuşdur. Ammâ câmi‘-i Ezher evkâfından değildir, Şeyh Muhammed Matvîsî zâviyesindedir. Andan Bâb-ı Vezîr'den aşağı Özbekîler <b class="calibre2"><span class="calibre31">[P 201a]</span></b> tekyesi olduğu mahalde,</p>

      <p class="arabaslik"><b class="calibre2">Bimârhâne-i Sultân Mü’eyyed</b><span class="calibre26">;</span>: Bir havâdâr yerde bir binâ-yı âlîdir ve cümle kârgîr binâ-yı sultânîdir. Müte‘addid kâ‘aları ve hücreleri vardır. Özbekîler tekyesi içinde eflâke ser çekmiş bir kapusu vardır. Ve hastalar kesb-i hevâ etmeğiçün gûnâ-gûn maksûreleri var, gâyet musanna‘ binâdır. Lâkin bunun dahi evkâfı yokdur, <b class="calibre2"><span class="calibre25">[Q 203a]</span></b> ol ecilden huddâmları Özbekî tekyesinin fukarâlarıdır ve dervîşân-ı Özbekiyân sâkinlerdir. Andan şehr-i Mısır'ın tâ ayne'l-fi‘ilinde,</p>

      <p class="arabaslik"><b class="calibre2">Evsâf-ı bîmârhâne-i âbâdân dârü'ş-şifâ-yı Sultân Kalavân</b>: Bâlâda câmi‘ ve imâreti tavsîf olunan Kalavân câmi‘i hareminin bir köşesinde bir binâ-yı azîm bîmârhânedir kim Rûm Arab ve Acem'de misli yok bir binâ-yı ibret-nümâdır kim tarh [u] tarzında akıl perîşân olup hukemâlar ilâc edüp âdem zî-akıl olur. İbtidâ tûlen ve arzan bir mücellâ ve musaykal mermer ile döşenmiş yüz ellişer adım bir harem-i azîmin tâ ortasında bir havz-ı azîmi var, fevvâreleri iki âdem kaddi pertâb eder.</p>

      <p class="arabaslik">Ve bu havuz kenârında bir musallâsı var. Ol havz-ı azîm üzre on iki sütûn-ı mevzûn üzre münakkaş tavanlı bir kubbesi var. Ve bu haremin cânib-i erba‘asında birer kâ‘a-ı azîm vardır kim her birine biner âdem sığar iki cânibi soffalardır. Ve kârgîr kemerler üzre münakkaş tavanlardır. Ve bu kâ‘aların ferşi serâpâ gûnâ-gûn ruhâm ile döşenmişdir kim gûyâ nakş-ı Erjeng'dir.</p>

      <p class="arabaslik">Ve bu kâ‘aların tâ nihâyetinde ikişer âdem kaddi bâlâ selsebîller vardır, seylâbvâr revân olup bu soffaların ortasında cereyân edüp haremin ortasındaki havuza munsab olur. Dörd kâ‘a dahi bu tertîb üzre binâ olunup soffalar üzre bîmâr-ı gamhârlar yine câmehâblar ve harîr yorkanlar içre yatırlar. Ba‘zı bîmâr ifâkate karîb olunca ol cereyân eden selsebîllerin kenârında istirâhat ederler ve huddâmları pervâne-vâr hizmet ederler. Ammâ deli bürâderlerimizin ba‘zısı muzlim küncde ve ba‘zısı küşâde hücrelerde havz u şâzrevânlı hücreler içre şîr gibi der-gerden halka-i zencîr ile makyûd olup ba‘zısı ra‘d-âsâ gürler, ba‘zısı âsûde-hâl durur.</p>

      <p class="arabaslik">Ammâ bu Mısır'ın âb [u] havâsı yübûset üzre olduğundan cümle halkı <b class="calibre23">[Y 120a]</b> sevdâyîdir. Ve mekr-i zenânı çok olmağile ekseriyyâ halkı meshûr ve memkûrdur. Hemân ol âdemi ahâlî-i mahalle paşaya arz edüp buyurdı-yı şerîf ile bîmârhâneye koyup tîmâr ederler. Buyurdı olmasa bîmârhâneye komazlar. Zîrâ rûz-merre bir guruş masrafı vardır. Ol ecilden asrımızda Kalavân bîmârhânesinde üç yüz altı bîmâr u mecnûn kimesneler var idi. İmâretden ta‘am çıkacak mahalde cümle on iki etibbâ telâmîzleri ile herkesin tabî‘atine göre ta‘âmlar ve me‘âcin edviyeler verirler. Ve hukemâların cür’et sâhibi cellâd-meşreb huddâmları var, anlar deli bürâderlerin ba‘zısına kızılcık deyeneği hoşâbı yedirirler, aklı başına gelir.</p>

      <p class="arabaslik">Bu âsitâneye üç yıllık sâhib-firâş ve mecnûn gelse bi-emrillâh kırk günde ifâkat bulup reng-i rûyı verd-i hamrâya döner. Zîrâ bu kân-ı şifâda Bokrâd u Sokrad ve Eflâtûn ve Fisagores-i Tevhîdî ve Ebû Alî Sinâ misilli hukemâlar her biri Mesîh-âsâ mürde-dili ihyâ ederler. Ammâ bu şehir halkından hukemâ hâsıl olmaz, cümle garîbü'd-diyârdır, yine kavm-i Arab'dır. Zîrâ ilm-i tıb evlâd-ı Arab'a verilmişdir. Cümleden elzem-i levâzımından ilim ilm-i tıbdır. Zîrâ Hazret-i Risâlet buyururlar, hadîs: <a class="pcalibre pcalibre1" id="_ftnref124"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn124" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[124]</span></span></sup></span></span></a> nutk etmişlerdir.</p>

      <p class="arabaslik">Bu hadîs-i şerîf mazmûnu üzre ilm-i tıb Arab'dan şâyi‘ oldu. Gerçi Âdem-i sânî Nûh Necî asrında ve İskender-i Kübrâ asrında ilm-i tıb Feylesof u Feylekos ve Câlînûs asrında var idi. Ammâ Risâlet-penâh'dan sonra kibâr-ı evliyâullâhların kerâmât-i bâhireleri sebebiyle ilm-i tıb ile hukemâ iştihâr buldular. Andan Yûnâniyân u Freng dakîkına vâsıl olup hukemâ-yı Yûnâniyân [u] Freng iştihâr buldular. Ammâ yine Arab'a muhtâclardır, zîrâ bu kavm-i Arab'ın zühd [ü] takvâsı ve ilmi kuvvetiyle bir hastaya cân u gönülden yapışup hizmet etse bi-emrillâh şifâ bulur.</p>

      <p class="arabaslik">Husûsân bu Kalavân bîmârhânesinde cemî‘i üstâd-ı kâmil ve fassâd-ı âmil ve hâzık ve âdil bu Kalavân bîmârhânesindedir. Bir hâstenin nabzına el urup tabî‘atine münâsib mu‘âleceler eder, bi-emrillâh şifâ bulur. Zîrâ bu Mısır diyârında iklîm-i evvelde Sa‘îd ve Elvâhât ve Habeş ve Fûncistân'da ve Cebelü'l-Kamer'de gûnâ-gûn nebâtât [u] giyâhât hubûbâtlar <span class="calibre30">hayvânlar</span> <span class="calibre41">hayvânâtlar</span> vardır kim belki Hindistân'da olmaz, ol edviyeler Mısır'a gelüp hukemâ anlar ile marîzlere mu‘âlece edüp şifâ bulurlar. Anıniçün Arab u Acem [u] Rûm'da Mısır'ın Kalavân bîmârhânesi meşhûrdur.</p>

      <p class="arabaslik">Ve ve bu dârü'ş-şifânın bir tarafında nisvân bîmârhânesi vardır. Bu dahi azîm tekellüflü binâdır. Cümle huddâmları yine avretlerdir. Ancak hukemâ mahremdir, anlar bî-pâk [ü] bî-pervâ girüp emrâz-ı muhtelifesine göre devâ ederler. Ammâ bu hikmetdeyim, <b class="calibre23">[Y 120b]</b> ba‘zı havâtîn-ı marîze ve mecnûne bu bîmârhânede evlâd hâsıl ederler, aceb hikmetdir. Hattâ İbrâhîm Paşa asrında bir gulâm tevellüd edüp ismini Şifâyî kodular. Hulâsa-i kelâm böyle bir binâ-yı azîm dârü'ş-şifâ geşt [ü] güzâr etdiğimiz diyârlarda manzûrumuz olmamışdır.</p>

      <p class="Balk2">Evsâf-ı amel-i me‘âcin-i tiryâk-ı fârûk-ı a‘zam</p>

      <p class="arabaslik">Seyyâhân-ı zû-fünûna ma‘lûm ola kim nitekim edîm-i arzda hukemâ vardır, her diyârda tiryâk-ı fârûk yaparlar. Ammâ Mısır fârûku kadar olmak ihtimâli yokdur. Zîrâ fârûk kursu Mısır'a mahsûsdur.</p>

      <p class="arabaslik"><b class="calibre2">Evvelâ kurs ta‘bîr etdiklerin nice şeydir beyân oluna.</b> Evvelâ bu kurs yılanın vücûdundan hâsıl olur. Bu Sultân Kalavân evkâfından vazîfehârân kırk nefer kimesnelerdir kim yılda bir kerre hizmet ederler. Cîze nâhiyesinde Habîroğlu kurâlarında sâkin olurlar bir ocakdır. Yılda bir kerre mâh-ı Temmûz'da tiryâk-ı fârûk yılanı sayd ederler. Ammâ kaçan kim yılan sayd edecekleri mahal oldukda cümlesi bir yere cem‘ olup serâpâ kalın keçeden esbâblar geyerler. Ancak gözleri görünür, yüzlerin dahi setr ederler. Uzun sırıklar üzre beyâz keçe pâreleri bağlayup Behnîsâ ve Feyyûm ve cebel-i Ahzar câniblerine varup fârûk yılanları olduğu mahalle sabâh sovuğunda varırlar kim şiddet-i hâr olmadan yılanlar bî-cândır. Yine böyle iken fârûk yılanları ile ceng-i azîm ederek niçe binini sayd edüp fârûk ile mülemma‘ olmuş zenbîllere koyup mest [ü] medhûş olurlar. Yine böyle iken zenbîllerin ağızların dikerler.</p>

      <p class="arabaslik">Ba‘zı zamân vâki‘ olmuş kim sayyâdlar yılanlar ile ceng ederken yılan sayyâdın yüzüne atılup gözünden urursa halâs olmayup sayyâd şehîd olurmuş. Zîrâ gâyet semm-i helâhilli yılanlardır kim deveyi kulağından, katırı tırnağından sokup ân-ı vâhidde helâk eder, böyle bir kattâl yılanlardır.</p>

      <p class="arabaslik">Bunları sayd etmek bu mezkûr herîflere mahsûsdur. Yohsa gayri benî âdem bu kâra tahammül edemez. Bi-emrillâh anların ocağına mahsûs bir alay tarîk-ı Sa‘dî âdemlerdir, ammâ gâyet sâlihlerdir.</p>

      <p class="arabaslik">Bu tâ’ife bu kadar yılanları sayd edüp zenbîller ile hımârlara yükledüp Mısır'a götürürken Besâtîn nâm bir bâğ-ı İrem kurbuna geldükde yılanın biri rehâ bulup zenbîli götüren hımârı sokup fakîr hımâr tepesi üzre yıkılup tarfetü'l-ayn içre hımârın vücûdu şişüp fîl cüssesi <b class="calibre2"><span class="calibre31">[P 201b]</span></b> kadar olup cân teslîm etdükde her bir pâyeleri sütûn-ı azîme dönüp sayyâdlar ba‘zı yakında olan âdemleri ba‘îde kovarlar,</p>

      <p class="arabaslik">"Şimdi hımârın lâşesi çatlayup râyihası size te’sîr eder", deyü halkı kovarlar.</p>

      <p class="arabaslik">Ol hımârın yükü olan zenbîller ile yılanları <b class="calibre23">[Y 121a]</b> alup bir gayrı hımâra yükledirken mesmûm olan hımârın lâşesi çatlayup cemî‘i üstühânları <b class="calibre23"><span class="calibre30">[Q 203b]</span></b> bile su olup cereyân eder.</p>

      <p class="arabaslik">Hamd-i Hudâ bir kimesneye zararı isâbet etmeyüp ol mahalde olan kimesneler fi'l-hâl hımârın cîfesi üstüne toprak yığup setr edüp defn ederler, gayrı hımârları yüküyle Kalavân bîmârhânesine getirüp hekîmbaşıya ve nâzıra teslîm ederler.</p>

      <p class="arabaslik">Hakîr mukaddemâ temâşâsı içün hekîmbaşıya ricâ etmişdim. Ol sâ‘at hakîre haber etdiler. Derhâl ata süvâr olup Kalavân bîmârhânesine vardıkda fârûkhânenin kapusun açup hakîri içeriye alup yine kapuyu sed etdiler. Zîrâ <i class="calibre3">inne'l-ayne hakkun</i> deyüp ma‘rifetleri âşikâre olmamak içün ve niçe bin yılan-ı bî-emân ile mâl-â-mâl bir muhâtara yer olduğıyçün ecnebîden kimse komazlar.</p>

      <p class="arabaslik">Ammâ bu fârûkhâne bir azîm medresedir. Cümle der-i dîvârı ve zemîni serâpâ gûnâ-gûn mermer-i hâm ile kaplıdır. Ve eyle medresedir kim ilm-i tıbdan gayrı bir ilim görülmez.</p>

      <p class="arabaslik">Bu medresenin haremi etrâfında soffalar vardır, ol gün soffaları döşeyüp başda hekîmbaşı ve nâzır ağa ve evkâf kâtibi ve evkâf mürşidi ve hekîmbaşının on aded halîfesi ve du‘âcı ve on iki nefer sayyâdlar ve pişiriciler ve kassâblar, hulâsa-i kelâm cümlemiz otuz nefer kimesne idik.</p>

      <p class="arabaslik">Taşradan kapuyu dak edüp içeri girmek murâd edinenin haddi pâyânı yok idi. Ammâ kapuyu gâyet sed edüp hakîre "Sakın havf etmiyesiz" deyü bir kandîl yakacak alçak sepâ üzre çıkup temâşâya âmâde oldum. Cümle otuz nefer kimesneler kalkup pâk âbdest alup ikişer rek‘at kazâ namâzı kılup cümle âlât [u] bisâtların meydân-ı mahabbete getirdiler.</p>

      <p class="arabaslik">Evvelâ yüz mikdârı kütük pâreleri ki her biri üç karış olmak üzre ve her kütüğün ortasında birer karış kaddi gevele egserisi mıhlı tomruklardır.</p>

      <p class="arabaslik">Ve yüz mikdârı tîğ-ı Dahhâk'dan nişân verir kassâb sâtırları ki arkası kalın Frengî demirden keskin sâtırlardır.</p>

      <p class="arabaslik">Ve yüz mikdârı sırçalı büyük toprak mecurlar kim herbirine birer âdem sığar, içleri âb-ı nâbile memlû, ba‘zısı boş. Ve niçe kalaylı Kalavân zamânından kalmış siniler.</p>

      <p class="arabaslik">Ve bir erdeb mikdârı ince elenmiş tuz.</p>

      <p class="arabaslik">Ve elli mikdârı enderûn [u] bîrûnu sırçalı azîm su küpleri gibi, ammâ dibleri vâsi‘, ağızlarına bir âdem kellesi sığar. Cümle bu gûne nuhâs ve türâb âvânî eşyâları hâzır edüp du‘âcı kıyâma gelince cümle huzzâr-ı meclis dahi ayağa kalkup ibtidâ besmele ve hamdele ve tarziye ve tasliyeden sonra ibtidâ âl-i Osmân'a ve sâhibü'l-hayrât ve'l-hasenât Sultân Kalavân'a ve Lokmân Hekîm'e ve Fisagores-i Tevhîdî'ye ve Sultân-ı hukemâ Ebû Alî Sinâ'ya ve sâ’ir <b class="calibre2">[Y 121b]</b> hukemâ ervâhların ale't-tertîb yâd edüp hâzırûn selâmetliğiyçün ve hekîmbaşı ve nâzır ağa ve kâtib aşçıbaşı ve cümle halîfeler ve sâ’ir huddâmların selâmetlerin yâd edüp ba‘de'd-du‘â tekbîr edüp Fâtiha-i şerîf tilâvet olup el yüze sürüldükden sonra koca sayyâdbaşı ve üç yılan kassâbları haremin ortasında duran on iki zenbîlin birinin ağzın sökünce el-azametullâh niçe bin yılan-ı bî-emân semm-i helâhil nîş-i cân rehâ bulunca hakîr gerçi mürtefi‘ mahalden temâşâ ederim, ammâ aklım başımdan gitdi.</p>

      <p class="arabaslik">Yılanların kimi sağa ve kimi sola âdem boyu pertâb edüp gıjgırarak safîr urarak kendülerin dîvâra urarak cân havliyle sıçrarken hekîmbaşı huddâmları ve sayyâdları cümlesin bir yere cem‘ edüp fârûk ile mülemma‘ sarı ihrâmlar vardır, anların içine koyunca cümle yılanlar harekâtdan kalup sâkin oldular.</p>

      <p class="arabaslik">Andan mezkûr tomruk ta‘bîr etdiğimiz direk parçalarının yanına koca sayyâd ve üç kassâb oturup ellerine sâtûrların alup ihrâmlar içinden birer birer yılanları çıkarup bir nev‘a küçük beyâz yılanları sayyâdlar koyunlarına korlardı, anlarda olan misk râyihası hakîri mest etdi, hekîmbaşı<span class="calibre26">;</span>ya su’âl etdim;</p>

      <p class="arabaslik">"Misk yılanıdır. Bunlar fârûk olmaz, gayrı edviye ederiz. Şimdi görürsün" dedi.</p>

      <p class="arabaslik">Anı gördüm, ne kadar küçük beyâz yılancıklar var ise cümle bir yere cem‘ edüp bu fârûk yapılan medresenin bir köşenin bir muzlim ya‘nî gölge yere bir uzun ibrîşim kırmızı gaytân ip bağlayup cümle ol beyâz küçük misk yılancıkların ol gaytân ipe boğazlarından ale't-tertîb sıra ile dizüp mezkûr ipi bir dîvârdan bir dîvâra gerüp cümle yılanlar asılı <span class="calibre31">asıla</span> kaldı.</p>

      <p class="arabaslik">Ba‘dehu ol yılanların ağızlarına penbe ile Sûsa zeytûn yağından damladınca yılanlar mürd olup her biri şişmeğe başladı. Bu hâl üzre bu yılanlar kırk gün ve gece asılı durup cümle yılanların derisi <span class="calibre31">ol yılanlar</span> içre kakule içi gibi dâne dâne misk olup kuvvetinden âdemin burnu kanar, tâ bu mertebe keskin râyihası olur <span class="calibre31">misk olur ki</span>.</p>

      <p class="arabaslik">Andan bir gûne küçük kısa münakkaş yılanlar, başları gûyâ yarım ceviz kabuğu gibi müdevver başlı yılanlardır, anları dahi başka kodular. Su’âl etdim;</p>

      <p class="arabaslik">"Bunlara hayyetü's-Safî derler. Hazret-i Âdem ile Cennet'den sürülen yılanların neslindendir. Bunlar dahi fârûk olmaz, gayrı derde devâdır" dedi.</p>

      <p class="arabaslik">Andan on zenbîl yılanları cümle arayup misk yılanın ve mezkûr müdevver başlı Safî yılanların başka saklatdı. Meğer Safî yılanı fârûk yılanı gibi yumurtadan yavru çıkarmaz imiş, sâyir hayvân gibi doğururmuş, hilkat-i hayyeye muhâlif bir hikmetullâhdır.</p>

      <p class="arabaslik">Andan cümle <b class="calibre2">[Y 122a]</b> fârûk yılanların saydılar. Sagîr ü kebîr sekiz bin üç yüz yılan olup teslîm-i mütevellî olup sekiz yüz guruşluk yılan olduğunu kâtibler ve mürşidler deftere kayd etdiler.</p>

      <p class="arabaslik">Ba‘dehu koca sayyâd ve üç yılan kassâbı tomrukların başına oturup <i class="calibre3">"Bismillâhirrahmânirrahîm, bismillâhi niyyetü'ş-şifâ"</i> deyüp ihrâmdan bir büyük yılan çıkarup mezkûr tomruk üstünde egseriye yılanın ortasın koyup sol eliyle yılanın başın kuyruğun berâber dutup sağ elindeki sâtırla bir kerre endirüp yılanın vücûdu başsız ve kuyruksuz mermer üzre pertâb etmeğe başladı.</p>

      <p class="arabaslik">Baş ve kuyruk koca sayyâdın elinde kalup elindeki sâtûrun arkasıyla yılanın başın ezüp mermer üzre bırakdı ve bir kerre <i class="calibre3">"Vahhadallâh"</i> dedi. Cümle huzzâr-ı meclis <i class="calibre3">"Lâ-ilâhe illallâh"</i> deyü haykırışdılar. Ammâ yılanı kesdükde çekerek dutup baş ve kuyruğu üç parmak gerü bırağup keser.</p>

      <p class="arabaslik">Ba‘dehu kesilen yılanları bir kassâb dahi alup altun bıçağile karnın yarup bağırsakları ve yumurtaların çıkarup bir gayrı kassâba atar.</p>

      <p class="arabaslik">Ol dahi alup yılanın derisin tırnağıyla koparup çekince başdan başa soyulup gûyâ evvelden dahi derisi âriyetî imiş, deriden zırpadak bir beyâz et çıkar, ammâ yılan yine pertâb eder.</p>

      <p class="arabaslik">Andan gayrı hukemâ eline düşer, kassâblar vaz‘-ı yed etmezler. Hekîmbaşı halîfeleri soyulmuş yılanları alup mezkûr mecurlar içinde pâk gasl edüp mezkûr sırçalı küplere tuzlayup korlar, mâl-â-mâl olup âteşe koduklarında hekîmbaşı sâ‘at dutup küplerin altına germâ-germ santa ağacı yakarlar. Ammâ cümlenin lisânında tevhîd [ü] tezkîrdir, cümle havf u haşyet üzredir. Ve ba‘zı yılanları ihrâmdan çıkardıkda ağzına tükürüp tomruk üstüne kodukda yılan mest [ü] medhûş olur, andan kat‘ ederler.</p>

      <p class="arabaslik">Elhâsıl on iki sayyâd ve kassâb bu minvâl üzre on zenbîl yılanı cümle kırup,</p>

      <p class="arabaslik">"Başın ve kuyrukların başka bir devâ içün saklarız" deyü büyük katremîz şîşeleri vardır, ana doldururlar.</p>

      <p class="arabaslik">Hakîr ibrâm edüp su’âl etdim, kat‘î cevâb vermediler. Ammâ Allâhü a‘lem akl-ı kâsırım ile başında olan zehirin çıkarup Frengistân'a gönderirler. Zîrâ bir kerre Donkarkız kralına bir ipde dizilmiş bin mikdârı yılan başı Mısır'dan <b class="calibre2"><span class="calibre25">[Q 204a]</span></b> <b class="calibre2"><span class="calibre31">[P 202a]</span></b> hedâyâ getirdiler, kral-ı bed-fi‘âl haz edüp ipinden yapışup gorof'a teslîm etdi.</p>

      <p class="Balk">İbret-nümâ-yı sun‘-ı azîm</p>

      <p class="arabaslik">Ammâ bu yılanları kassâblar katl ederken sâtûru bir dürüst urmayup gevdede yâ baş yâhûd kuyruk bir zerre denli ilişse hemân hekîmbaşı yerinden sıçrayup "<i class="calibre3">irmi, irmi el-hayye"</i> deyü feryâd eder. Ya‘nî "at yılanı, at yılanı" deyü <b class="calibre2">[Y 122b]</b> feryâd etdükde der ân yılanın başıyla gevdesin sâ’ir yılanların bağırsakları ve yumurtaları içine atmayup başka bir yere bırakdılar.</p>

      <p class="arabaslik">Derhâl kol kalınlığı olup ol yılan şişdi. Ammâ aslında baş parmak kalınlığı idi. Bir hoş kesilmemek ile başından zehir vücûduna te’sîr edüp şişdi. Anıniçün hekîmbaşı feryâd edüp atdırdı. Ve tomruk ile ol sâtûru dahi atup gayrı tomruğ u sâtûr getirdiler.</p>

      <p class="arabaslik">Ol gün hikmet-i Hudâ on zenbîl yılandan yetmiş beş yılan bir hoş kat‘ olunmayup cümle âlâtiyle atdılar, ammâ ol atılan yılanları vakfa yazmayup sayyâd ve kassâbların üstüne yazup tahte'l-hisâb vazîfelerine mahsûb olur, aceb temâşâdır.</p>

      <p class="Balk2">İbret-nümâ-yı diğer</p>

      <p class="arabaslik">Bu katl olunan yılanların derilerin ve bağırsakları ve yumurtaları dağlar gibi yığılup kassâblar cem‘ olup bu yılan muzahrafâtlarına mezkûr (...) elenmiş ince tuzu saçup mülemma‘ ederken kassâbın biri elin çeküp bir âh-ı serd çekdi ve vâveledâ deyü feryâd etdi.</p>

      <p class="arabaslik">Derhâl koca sayyâdbaşı herîfin parmağına ağzı yarın ilkâ edüp mecurlarda gasl olmuş yılanlardan üç yılan getirüp herîfin parmağı üzre sardı. Derhâl yılanın üçü dahi kol kalınlığı oldu. Anları kaldırup üç yılan dahi sardılar. Anlar şişmeyüp levnleri mütegayyir oldu.</p>

      <p class="arabaslik">Anları dahi kaldırup koca sayyâdbaşı herîfin parmağın ağzına alup cerâhat yerin emüp sarı tükürüğü yere tükürüp herîfin parmağına sehel fârûk-ı a‘zam sürdüler. Vecâ‘ı teskîn olup herîf mesmûm olmadan halâs bulup tâze cân buldu.</p>

      <p class="arabaslik">Meğer katl olunan yılanların birinin başı ve kuyruğu bir çalışda dürüst kesilmeyen yılanların birisi sehven yılan yumurtaları ve muzahrafâtları içine sehven bırağırlar. Ba‘dehu bu kassâblar yumurtaları ve ciğerleri ve bağırsaklarını tuz ile mülemma‘ ederken mezkûr dürüst kat‘ olmayan yılandan herîfin parmağına zehir te’sîr eylemiş. Bâlâda tahrîr olunduğu üzre herîfe mu‘âlece edüp halâs eylediler.</p>

      <p class="arabaslik">Hâsıl-ı kelâm bu sayyâdlar ve kassâblar gibi cân-pûlâd ve seng-dil âdemler görmedim. Hâşâ ki anlar benî âdem ola. Gerçi hakîr bir ibret-nümâ şey gördüm, ammâ her derîce ve dakîkada aklım başımda değil idi, seyrine vardığıma nâdim oldum. Ve hekîmbaşıdan yine su’âl etdim:</p>

      <p class="arabaslik">"Bu yılanların derileri ve bağırsakları ve ciğerleri ve yumurtaların tuzlayup küpler içinde salamura edüp hıfz etdiniz, bunları neylersin" dedim. Hekîmbaşı:</p>

      <p class="arabaslik">"Siz neylersiz? Su‘âl etmen" dedi. İbrâm [u] ilhâh edüp tekrâr su’âl etdim. Cevâb etdi kim;</p>

      <p class="arabaslik">"Bunda <b class="calibre2">[Y 123a]</b> Freng balyozları vardır, anlar bizden iştirâ edüp Frengistân hukemâlarına götürüp cemî‘i emrâz-ı muhtelifeye her uzvun başka başka devâ ederler kim tarfetü'l-ayn içre te’sîr eder" dedi.</p>

      <p class="arabaslik">Ba‘dehu cümle tathîr olmuş tuzlanan yılanları on iki kıt‘a kıt‘a sırçalı küplere koyup haremin bir köşesinde matbah ocakları üzre koyup altına santa ağacı âteşi germâ-germ verüp hekîmbaşının bir elinde asâsı ve bir elinde sâ‘ati. Aşçılar yine kendü halîfeleridir kim her biri tekmîl-i fünûn etmiş üstâd-ı kâmil telâmizlerdir, ancak hekîmbaşı hâzır olup evkât gözedir, üç sâ‘at yılanlar küpler içre kaynayup küpler üzre kehrübâr-misâl sarı sarı yağlar zâhir olup hekîmbaşı kendi eline kepçe alup ol sarı yılan yağların kepçe ile alup iri katremîz sırça şîşeler vardır, anlara doldurdu. Cümle küplerden böyle yağları cem‘ edüp katremîz şîşelerine doldurup yine yılanların küpleri altına germâ-germ âteş urdular. Ma‘lûm-ı sa‘âdet ola kim yılanlar tabh olduğu bakır âleti tancere ve kazgan değildir, zikr olunduğu üzre içi ve tışı sırçalı toprak küplerdir.</p>

      <p class="arabaslik">Ba‘dehu hekîmbaşı kepçe ile alduğı yılan yağı üzre Mağrib vilâyetinde Sûsa şehrinin âb-ı hayâta benzer âlü'l-âl zeyt yağı ile yılan yağın vezn edüp beş vukiyye yılan yağı ve beş vukiyye zeyt-i hâlis yağı berâber bir şîşelere doldurup şîşeleri âteş-i nerm üzre koyup ba‘dehu âteşi germ edüp üç sâ‘atden sonra endirüp say yağı-misâl müşk [ü] amber-i hâm râyihalı bir yağ oldu kim râyiha-i tayyibesinden huzzâr-ı meclisin demâğları mu‘attar oldu. Hakîr sabra tahammülüm kalmayup hekîmbaşıya su’âl etdim;</p>

      <p class="arabaslik">"Vallâhi Hindistân'da emrâz-ı cüzâm ve behak ve beras misilli marîzler gâyet çokdur, anın âb [u] hevâsına bu yağ gâyet nâfi‘dir. Bir kerre bu yağdan ol maraza mübtelâ olanların vücûduna sürse bi-emrillâh vücûdunda bir illet kalmayup dürr-i beyz olur. Ammâ bu iklîm-i Mısır'da nef‘i yokdur, bin kerre sürseler te’sîr etmez. Ammâ Mısır'da cerebe ve hafakâna mübtelâ olanlara kırk gün birer dirhem yediriniz, bi-emrillâh halâs olur."</p>

      <p class="arabaslik">Ba‘dehu yılanlar küpler içre üç sâ‘at dahi pişüp suyu bir karış mikdârı tenezzülde olup cümle küpleri âteşden endirüp cümle pişmiş muharrâ olmuş yılanları iri bakır sinilerin içine koyup sovumağa kodular.</p>

      <p class="arabaslik">Beri tarafda küpler içre kalan yılan maslûkasını bir aydan berü niçe şefâ‘atnâmeler ile gelen a‘yân-ı Mısır'ın kâseleri ve ibrîkleri ve bakracların dollâblardan çıkarup herkesin ismi resmi ve marazı bakracları üzre bir makramada <b class="calibre2">[Y 123b]</b> kâğıdlar içre yazılup ol yılan çorbası suyundan kâse ve bakraclara doldurup ba‘zı marîzlerine göre maslûka üzre dahi edviyeler zam edüp herkese kâse ve bakr[ac]ların teslîm edüp niçe yüz yere böyle yılan çorbası gider.</p>

      <p class="arabaslik">Ba‘dehu cümle huddâmlar yılan çorbasın sahanlara doldurup ekmek doğrayup yemeğe başladılar, benim aklım gitdi. Andan hekîmbaşı ve nâzır ağa ve kâtib ve sâyir huddâmlar fincân fincân yılan maslûkasından nûş etmeğe başladılar. Hakîre de bir fincân getirdiler, kabûl etmedim. Hekîmbaşı ve nâzır ağa;</p>

      <p class="arabaslik">"Vallâhi sultânım mukavvîdir. Kuvvet-i basarı ziyâde eder ve rîh-i bevâsırı kat‘ eder" deyü ibrâm [u] ilhâh eylediklerinde "Emir Allâh'ın" deyüp var kuvveti bâzûya getirüp,</p>

      <p class="arabaslik">"El ile gelen düğün bayrâmdır, anlar içdiler, ben dahi içerim" deyüp cür’et ederek gözüm yumup dişlerim sıkup <i class="calibre3">"Bismillâh, niyyetü'ş-şifâ"</i> diyerek filcândan nûş etdim, ammâ bir misk râyihası iştimâm etdim.</p>

      <p class="arabaslik">Andan bir fincân dahi getirüp mezkûr zeyt yağıyla yılan yağından bıçak ucuyla cüz’î yağ filcâna ilkâ edüp nûş etdim. Ammâ Hudâ âlim [ü] dânâdır, misk râyihâsı<span class="calibre26">;</span> bir hafta demâğımdan gitmedi. <b class="calibre2"><span class="calibre25">[Q 204b]</span></b> <b class="calibre2"><span class="calibre31">[P 202b]</span></b></p>

      <p class="Balk">Der beyân-ı menâfi‘-i maslûka-i hayye</p>

      <p class="arabaslik">Hamd-i Hudâ Mekke'den kalkup Bedr-i Huneyn'e geleceğimiz gece üzerimize Arab enüp bir hayli ceng etdiğimiz bâlâda tahrîr olunmuşdur. Ol mahallerde sıkılup vücûdumda bir harâret olmuşdu. Bu yılan maslûkasından iki fincân nûş edüp bir haftada vücûdumda zerre ve şemme illet kalmayup vücûdum sîm-i hâlise dönüp ten-dürüst oldum ve niçe nef‘in müşâhede etdim.</p>

      <p class="arabaslik"><b class="calibre2">Sergüzeştî:</b> Cümleden bir nef‘i dahi sene 1056 târîhinde Venedik kal‘alarından Bosna serhaddine müşâ Şebenik kal‘asın Tekeli Mustafâ Paşa ile muhâsara edüp kırk gün kırk gece kal‘a-kûp toplar ile kal‘ayı döğüp fethi müyesser olmayup bî-feth avdet edüp Danilova nâm mahalle gelüp meks etdükde cânib-i erba‘amızı iki kerre yüz bin Uskok ve Dodoşka ve Freng ve Hırvad kâfiri ihâta edüp yedi sâ‘at ceng-i azîmden sonra asker-i âl-i Osmân'a inhizâm vâki‘ olup küffâr bir tarafdan ümmet-i Muhammed'i kırmağa başlayup hakîr ol asırda yeniçeri odasıyla gidüp vekîlharc idim, yedi kölemi ve üç yüz seksen yoldaşlarımı cümle gözüm önünde dendân-ı tîğden kâfir geçirdiklerin görüp cümle emvâl erzâkı bırağup bir cânibe bir küheylân atım var idi, Vezîr-i a‘zam Kara Mustafâ Paşa ihsân etmişdi, bir tarafa at bırakdım. Ol sahrâ-yı bî-pâyânı küffâr bu hakîre seyrân devrân etdirdiler, âhir pâyime eremeyüp nâm [u] nişânım göremediler, hıfz eden Allâh göstermedi.</p>

      <p class="arabaslik">Âhirü'l-emr vakt-i gurûbda cihân <b class="calibre2">[Y 124a]</b> başıma dar olup atı bırağup bir ormana kılıcım ve tîrkeşimle girüp yedi gün altı gece dağlar içre vahşî hûş [u] tuyûr ve canavarlar ile ülfet edüp nebâtât köklerin ve ba‘zı meyveleri ile kifâflanırdım. Ammâ piyâde yürümek ile tîrkeş kılıç ve kemerimde seksen esedî ve yüz elli altun kemerim kesüp bî-tâb [u] bî-mecâl etdi. Âhir tîrkeşden okları çıkarup yayı kabzasından kabzıma alup tîrkeşi ve iki tabancalı kol tüfeğin ve silâhın ve belimde kemeri guruşları ile yaylık içine koyup bir kaya altında iri taşları kaldırup kılıcı ve tüfengleri ve kemeri anda Allâh emâneti edüp defn etdim. Andan sebükbâr olup bir dereye gelüp pâk âbdest alup iki rek‘at hâcet namâzı kılup cemî‘i ervâh-ı enbiyâ ve evliyâdan bu Evliyâ-yı bî-riyâ-yı za‘îf ruhâniyyetlerinden istimdâd taleb edüp âlem-i hayretde iken Boşnak lisânı ve lehcesi ile,</p>

      <p class="arabaslik">"Bre Meho" deyü bir sadâ zâhir oldu. Ol sadâya karşılık bir sadâ dahi;</p>

      <p class="arabaslik">"İşto veliş?" ya‘nî {lisân-ı Boşnakca} "Ne dersin?", dedi.</p>

      <p class="arabaslik">"Hodamu sinko, hodamu" dedi; ya‘nî "Beri gel cânım oğul, gel" dedi.</p>

      <p class="arabaslik">Hakîr bu Boşnak lisânı istimâ‘ edüp cânım yerine gelüp tâze cân buldum, ammâ efkâr-ı fâsideye düşdüm,</p>

      <p class="arabaslik">"Âyâ bu dağların re‘âyâsı cümle Hırvat Uskok mudur? Kâfire tâbi‘ olup âl-i Osmân'ı kılıcdan geçirdiler. Âyâ bu sadâ anlardan mı ki" deyü fikir ederken bu evvelki istimâ‘ etdiğim sadâ sâhibleri meğer oğlu ile dağa gelüp odun keserken vakt-i zuhur olup ezân okudu. Hemân hakîr bildim ki ümmet-i Muhammed'dendir. İleri varup bunlara selâm verüp âşinâlık etdim.</p>

      <p class="arabaslik">Hemân koca herîf Boşnak lehcesi ile,</p>

      <p class="arabaslik">"Ya sen safâ celdun. Ya sağ misun? Ya sen bu dağlarda nişlerisun?" dedi. Ha[k]îr hemân,</p>

      <p class="arabaslik">"Birkaç yoldaşımız var, anlar ile bu bildiğimiz dağlardır, av avlamağa çıkdık. Hilevne kal‘ası yeniçerindeniz" dedim.</p>

      <p class="arabaslik">"Ya bozulan askerden haberiniz var mı?" dedi.</p>

      <p class="arabaslik">"Yedi gündür anlar bozulup Kinin kal‘asına ve Hilevne kal‘asına geldiler" dedim.</p>

      <p class="arabaslik">"Baka seyrânı", dedi.</p>

      <p class="arabaslik">"Ya kâfir Kilis kal‘asın nice aldı?" dedi.</p>

      <p class="arabaslik">Hakîrse cân bâzârındayım kim tenim kal‘ası muhâfazasına me’mûr olup cân çekişirim.</p>

      <p class="arabaslik">Netîce-i kelâm bunlar ile refîk olup âheste reviş Gılamuc kal‘asına giderken yolda Gılamuc kal‘asının dizdârına râst gelüp ahvâl-i pür-melâli bir bir takrîr edüp ol sâ‘at huddâmının birin atdan endirüp hakîri bindirüp Cenâb-ı İzzet'e bin bin hamd [ü] senâlar edüp bükâlar eyledim. İki sâ‘atde Gılamuc kal‘asına alay ile girüp dizdârın hânesinde ol gece mihmân olduk.</p>

      <p class="arabaslik">Hikmet budur kim İslâm kal‘ası yanımda bir sâ‘at yeri, havfimden yedi günü ve gecesi enîs [ü] mûnisim tilki ve çakal ve erneb <b class="calibre2">[Y 124b]</b> ve geyikler olup yatırdım.</p>

      <p class="arabaslik">Ertesi dizdârdan on atlı ricâ edüp,</p>

      <p class="arabaslik">"Dağda kayalar dibinde enîs [ü] mûnis yârân [u] yâr-ı gârlarım bir gârda bırakmışım, anları yoklayam", deyü on refîk ile dağlara girüp geldiğimiz yollar ile doğru tîrkeş ve tüfengler ve kemerim bırakdığım mahalle vardıkda atım refîklere verüp şu mahalde bir teşelşül edeyüm deyü ileri varup taşları devirüp silâhlarım aldım, ammâ tîrkeşin kayışın tilki mi çakal mı yemiş, bir hâl ile belime bend kılup kemeri dahi alup tüfengleri belime takup hamd [ü] senâ ederek refîklerim yanına gelüp atıma süvâr olup yine bir sâ‘atde Gılamuc kal‘asına gelüp yedi gece kal‘ada mihmân oldum.</p>

      <p class="arabaslik">Hikmet-i Hudâ, bir gece hâb-âlûd iken ihtilâm şeklinde bir şey vâki‘ oluyor, ammâ belimin ağrısından hâbdan bîdâr olup câmehâb üzre tururken belim boşanup kızıl kan ve irin ve nefis bir sâ‘at cereyân edüp vasla vasla nâzil olup yedi gün dahi hasta kaldım. Ba‘dehu ifâkat bulup Dizdâr Mehemmed Ağa bir at ve bir kat esbâb ve sâ’ir a‘yân-ı devlet ikrâmlar edüp tatyîb-i hâtırım ile mukayyed olup bize bir hizmetkâr verüp bir hayli âdem ile bizi Hilevne sahrâsında Tekeli Paşa'ya vâsıl olup tâze cân bulduk. Ammâ dostlarımızdan kimse bulmadık, cümle dest-i küffârda şehîd olmuşlar. Küffâr kal‘a-i Kilis'i almışlar ve içindeki askerin kırmışlar. Lâkin Tekeli Paşa nefîr-i âm edüp ahâlî-i vilâyet ile vilâyeti muhâfazaya başladı. Hakîr varup kendüye buluşdum. Bir at ve bir kat esvâb ihsân etdi. Âşinâlık ezelî idi, bizim Melek Ahmed Paşa'nın kayın babası ve Kaya Sultân validesin dutardı.</p>

      <p class="arabaslik">Netîce-i kelâm <i class="calibre3">el-kelâm yecurru'l-kelâm<a class="pcalibre pcalibre1" id="_ftnref125"></a></i> <a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn125" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[125]</span></span></sup></span></span></a> mazmûnunca bu sergüzeşt [ü] serencâmı nakilden murâd ol geceki Gılamuc kal‘asında belim boşanup aslâ bir recûliyyet hakîrden sâdır olmayup ihtilâm bile olmazdım. Netîce zürriyyet munkatı‘ oldu, deyü bu hakîr me’yûs idim. Tâ ki yigirmi yedi sene ubûr edüp bu hakîr Mısır'a gelüp bu Kalavân timarhânesinde bu fârûk günü iki fincân yılan maslûkası yağ ile içdiğim gece biribiri ardı sıra iki kerre ihtilâm oldum.</p>

      <p class="arabaslik">Ale's-sabâh yine timarhâneye varup hekîmbaşıya sergüzeşt [ü] serencâmım nakl etdim. On vukiyye yılan maslûkası ve bir hokka zeyt ile mülemma‘ yılan yağı verdi. Beş altı gün yılan maslûkasın isti‘mâl etdim. Ol kadar tendürüst oldum kim lahm [u] şahmım üzre fındık kırılırdı. Ol kadar seng-ten oldum ve niçe nef‘lerin dahi müşâhede etdim.</p>

      <p class="Balk">Der beyân-ı netîce-i kurs-ı tiryâk-ı fârûk</p>

      <p class="arabaslik">Hâsıl-ı kelâm hekîmbaşı bu yılan maslûkasın cemî‘i ibâdullâha bezl edüp bişirdikleri yılan yahnîleri siniler içre sovuyup <b class="calibre23">[Y 125a]</b> hekîmbaşı ve telâmîz ve halîfeleri sinilerin başına oturup cümlesi ellerin pâk yaykayup ve kolların sıvayup mezkûr yılan yahnîlerin birer birer ellerine alup yılanın arkasında onurka kemiği ta‘bîr etdükleri bel kemiğinin iki cânibinde kalemtırâş sapı kalınlığı her yılanın <b class="calibre23"><span class="calibre30">[Q 205a]</span></b> <b class="calibre23"><span class="calibre41">[P 203a]</span></b> arkasında yılanın kesilen kaddince eyle uzun ipler çıkar, gûyâ bir sicim ipdir, işte tiryâk-ı fârûk kursu deyü ta‘bîr etdikleri budur kim tiryâk-ı a‘zam bu ip gibi etden hâsıl olur.</p>

      <p class="arabaslik">Her yılan birer miskâl kurs ancak olur, bu kadar çekilen renc [ü] anâ ve âlâm-ı şedâyid ve havf [u] haşyet ve ihtimâm birer miskâl kurs içündür. Cümle pişmiş a‘zâsı aslâ fârûk olmayup yabana atarlar ve fukarâya bezl edüp yerler, ba‘zısın ayak basmaz yere defn ederler.</p>

      <p class="Balk2">Latîfe-i mergûb berây-ı tâ’ife-i cemmâ‘</p>

      <p class="arabaslik">Ve ba‘zısın cimâ‘dan kalmış âdeme verirler, ol âdem yılan yahnîsin tenâvül edüp hâtûnuyla beş on kerre cimâ‘ edüp kanâ‘at etmedüği ecilden ehli müte’ezzî olup ale's-sabâh mahkemede bir cimâ‘ da‘vâsı olmak mukarrerdir. Hâtûn,</p>

      <p class="arabaslik">"Maâzallâh, bu derde tahammül edemem" deyü şikâyet eder.</p>

      <p class="arabaslik">Yılan eti yiyen herîf "On kerre cimâ‘ etdim" deyü hikâyet eder.</p>

      <p class="arabaslik">Kadıasker efendi mâbeynlerin yigirmi cimâ‘a sulh eder. Bu da‘vâyı istimâ‘ edenlerin çoğu çorbasın içüp <i class="calibre3">"Allâhümme yessir"</i> deyü bu du‘âyı ederler.</p>

      <p class="arabaslik">Hulâsa-i kelâm, mezkûr yılanların sırt etlerin ağac dibeklerde ve yine ağac havân eliyle döğüp ma‘cûn-misâl sahk edüp mîzânda vezn ederler. Bu mahalde buna kurs-ı ef‘î derler, beyâz bir ma‘cûn-ı ekber olur.</p>

      <p class="arabaslik">Ba‘dehu cemî‘i edviyeleri ince elekden geçmiş hâzırbaş olup evzânları üzre vezn edüp Rûm'un mükerrer kaynamış hâlis balı ile cümle edviyeleri kurs-ı ef‘î ile mahlût edüp beher sene üç kazgan tiryâk-ı fârûk bişer. İbtidâ iki kavanoz sa‘âdetlü pâdişâha ve bir kavanoz paşaya ve Âsitâne'de vezîr-i a‘zama ve şeyhülislâma ve hekîmbaşına ve Mısır mollâsına hedâyâ gönderüp mâ-bâkîsin Kalavân nâzırı vakfullâh içün hıfz edüp bîmârhânede sâhib-firâş olan bîmârların marîzine göre verirler.</p>

      <p class="arabaslik">İşte Rûm ve Arab u Acem ve Frengistân'a ve'l-hâsıl ekâlîm-i seb‘aya tiryâk-ı fârûk Mısır'dan gidüp bu tertîb üzre hâsıl olur. Dâ’imâ yılda bir kerre pişermiş, ammâ bu fakîr Mısır'da iken hekîmbaşı bir üstâd-ı kâmil olmağile bir senede üç kerre pişirdi.</p>

      <p class="Balk">Der beyân-ı havâss-ı hayye-i Safî</p>

      <p class="arabaslik">Ammâ bâlâda tahrîr olunan beyâz Âdem Safî yılanları binden mütecâviz olup tiryâk-ı fârûk yapılan medresenin kapusun açup bir küçük câmlı hücre vardır, ol hücre içre bir köşeden bir köşeye bir kalın ip çekdiler.</p>

      <p class="arabaslik">Ba‘dehu hekîmbaşı ol beyâz <b class="calibre23">[Y 125b]</b> yılanların cümlesin birer birer kırmızı ibrîşim ile kuyruklarından bağlayup mezkûr ipe asup ale't-tertîb zeyn etdi. Cümlesi cân havli ile cabalayarak birbirlerin sokarak ince beyâz yılanlar kol kalınlığı kadar olup kapuları ve hücrenin menfezlerin cümle kapayup taşra çıkdılar. Kırk günden sonra yine hücreyi açup Safî yılanları ince sicim gibi olmuş ve cümlesinin içlerinde kemikleri bile kakule dânesi gibi siyâh siyâh dâne dâne dârû-yı hûşber olmuş, kokusundan âdemin aklı gidüp sermest [ü] medhûş olur.</p>

      <p class="Balk2">Dîğer havâss-ı hayye-i acîbe</p>

      <p class="arabaslik">Ve bâlâda tahrîr olunan yarım ceviz kabuğu gibi müdevver başlı yılanları kassâblar bellerinden cümle ikişer pâre edüp alaca derisiyle tuzlayup başları tarafın iplere asup kuyrukları tarafın yere gömdüler. Kırk gün dahi bunlar durup kırmızı kırmızı olup kurumuşlardı. Anları dahi alup kurşum hokkalar içinde hıfz etdiler, zîrâ karınca pek üşer, yılan eti ve insân eti gâyet lezîzdir.</p>

      <p class="Balk">Latîfe-i ibret-nümâ-yı garîbe</p>

      <p class="arabaslik"><span class="calibre26">i.</span>Âdem eti<span class="calibre26">;</span>nin lezzetin Heyhât sahrâsında sâkin olan merdüm-hor Kalmık kavminde gördüm. Birbirlerinin mürdelerini yerler ve ba‘zı esîrleri olan Nogay fakîrlerin boğup yerler. Ammâ kanı gitmesin deyü boğazlamazlar, hemân boğup pişirüp yerler. Anların kavli dahi âdem eti ve yılan eti ve domuz etinden lezîz yokdur, derler. Ve cümleden hınzîrin kuyruğu ve benî âdemin dahi kuyruğu yeri gâyet lezîzdir, derler.</p>

      <p class="arabaslik">Hakîkatü'l-hâl Rûm'da da bu lezzetden haberdâr Kalmık mezhebli âdemler çokdur. Ammâ hakîr de benî âdem eti lezîz idiğin müşâhede etdim ki bir kerre bir âdem mahbûbun bûs etse hayât-ı câvidân bulup mesrûr olur. Andan bildim ki insân eti lezîzdir.</p>

      <p class="arabaslik">Netîce-i kelâm Mısır'a varup bu fârûk-ı a‘zam nice hâsıl olduğun görmeyen rûy-ı arzda bir ibret-nümâ görmemişdir, <i class="calibre3">ve's-selâm</i>.</p>

      <p class="arabaslik">Ve Mısır'da bir âdemin evine veyâ güvercin kümesine yılan müstevlî olsa sâhib-i hânenin huzûru gitse mezkûr yılan sayyâdlarının birin bulup elbette birkaç para verirsin, eve girüp bir kerre na‘ra edüp belinde bir düdüğü var, anı çalar ve ağzıyla bir gûne ıslık verüp savt-ı safîr gibi bir sadâ zâhir olunca hemân yılanlar taraf taraf görünmeğe başlayup başların kaldırup sayyâd ile ceng etmeğe gelir gibi pertâb ederek geldikce sayyâd cümlesin tobrasına doldurup ol hâne yılandan emîn olur. Ammâ bu yılanlar fârûk olmaz, fârûka munhasır başka yılanlardır, beriyyede olurlar.</p>

      <p class="arabaslik">Yılan hikâyeti gibi yalanımız dahi tatvîl-i kelâm oldu, ammâ <i class="calibre3">alimallâh ve</i> <b class="calibre2">[Y 126a]</b> <i class="calibre3">şehidallâh</i> böyle olmuşdur.</p>

      <p class="arabaslik">Sene 1085 târîhinde Cânpûlâdzâde Hüseyin Paşa efendimizin imâmı Ahmed Efendi var idi, anın odasında yılanlar cem‘iyyet edüp imâmı hücresinden kaçırdılar. Bir gün imâmın bir küheylân atı yem yerken burnundan bir yılan atı sokup öldü, leşi fîl kadar olup bir tarafa götürmek mümkin değil, âhir ol mahalde bir hafir kazup defn etdiler. Ammâ aslâ imâmın hânesine varılmadan kaldı.</p>

      <p class="arabaslik">Hakîr bir gün sayyâdın birine râst gelüp imâmın odasına getirdim. Bir na‘ra haykırup bir kerre düdük çalmağa başlayınca beş on dâne kol kalınlığı birer kulaçdan tavîl yılanlar başların kaldırup sayyâdın başına üşünce cümle halk firâr edüp hakîr dîvân efendisi konağına firâr edüp pençereden temâşâ etdim.</p>

      <p class="arabaslik">Bir sâ‘at belki sayyâd ile ceng-i azîm etdiler. Âhir on bir dânesin çuvalına koyup "Allâh berekât versin" deyü du‘â ederek gidüp konağı yılandan halâs edüp imâm yine odasına gelüp meks etdi.</p>

      <p class="Balk">Hikâye-i ağrebü'l-garâyibi'l-acîbe</p>

      <p class="arabaslik">Birkaç günden sonra Rûmeli meydânına vardık. Meğer sayyâd yılanları Rûmeli meydânında on bir yılanı yılanbâzlara on bir guruşa vermiş. Ammâ Hudâ âlimdir, her biri birer evren-misâl mehîb ü mefret yılanlar idi. Yılanbâz bu yılanları birkaç günde eyle ta‘lîm etmiş kim Rûmeli meydânında maymun gibi raks ederlerdi. Bu sayyâdlarda ne acîb ü garîb efsûn ve sihr-i füsûn vardır, Allâhu a‘lem kerâmât-ı evliyâ ile anlara verilmişdir, <i class="calibre3">ve's-selâm.</i></p>

      <p class="arabaslik">Ammâ garâbet bunda bir mashariyyâtdır kim ta‘bîr olunmaz. Rûmeli meydânında yılanbâzlar imâmın yılanın oynadup raks etdirirken hemân vahşî yılanın biri yerinden pertâb edüp bir ma‘sûmu ayağından sokar.</p>

      <p class="arabaslik">Hikmet-i Hudâ ol mahalde bir tarîk-ı Sa‘dî fukarâsı bulunup ma‘sûmun ayağındaki zehir yerin emüp yere tükürdü. Fi'l-hâl ma‘sûmun ayağı zehr-i mârdan halâs olup ke'l-evvel oldu. Ammâ hemân Sa‘dî fukarâsının karârı kalmayup,</p>

      <p class="arabaslik"><i class="calibre3">"Yâ Hayy yâ Kayyûm ve selâmün alâ Nûhın fi'l-âlemîn"</i> deyüp ol ma‘sûmu sokan yılanı kavrayup çayır çayır yemede. Beri tarafda yılancı,</p>

      <p class="arabaslik">"Paşa imâmı yılanıdır, on bir guruşa aldım, vâveylâ" deyüp feryâd etmede. Âhir-i kâr yılancılara hâkim olan hurde emîni yasakcısı gelüp fukarâ-yı Sa‘dî'yi paşaya götürüp paşa huzûrunda bile bakıyye-i yılanı tenâvül ederek ağzı köpürmüş. Yılancı ise,</p>

      <p class="arabaslik">"Ejder gibi yılanım gitdi" deyü feryâd edüp kudurmuş. Paşaya şeyhin ma‘sûmu zehirden halâs etdiğin huzzâr-ı meclis şehâdet etdiklerinde paşa şeyhden haz edüp iki yılan dahi huzûrunda yedirüp elli altun şeyhe ve on altun yılanbâza ve beş altun <b class="calibre2">[Y 126b]</b> zehirden halâs olan gulâma ihsân edüp def‘-i meclis etdi kim garîb temâşâ idi.</p>

      <p class="arabaslik">Ve bu mahalde tiryâk-ı fârûk'un evsâfı ve münâsibiyle gayrı ibret-nümâlar tahrîr olunup Kalavân bîmârhânesi dahi temdîh ü tavsîf olunup Mısır içre Kalavân bîmârhânesinden latîf binâ-yı azîm ve evkâf-ı metîn yokdur. Hattâ mecnûnlara ve hastalara hânende ve sâzendeli <b class="calibre2"><span class="calibre31">[P 203b]</span></b> bir dâr-ı şifâ, <b class="calibre2"><span class="calibre25">[Q 205b]</span></b> kân-ı devâ, hâne-i bî-hemtâdır kim rub‘-ı meskûnda nazîri yokdur. Her husûsda ta‘rîf [ü] tavsîfden müberrâ bir hayrâtdır. {İbtidâ tiryâk-ı fârûk'u peydâ eden Ranûş ibn Manâfiyûş'dur [Vanûş ibn Manâkyûş] kim Kıbtî melikleridir.}</p>

      <p class="Balk2">Evvelâ bâlâda tahrîr olunan kurs-ı ef‘îden hâsıl olan tiryâk-ı fârûkların terkîblerin beyân eder</p>

      <p class="arabaslik">Gerçi hukemâ-yı kudemâ-yı selef niçe gûne tiryâk te’lîf etmişlerdir, ammâ cümleden mu‘teber,</p>

      <p class="arabaslik"><b class="calibre2">Tiryâk-ı ekber</b><span class="calibre26">;</span>'dir kim yüz yetmiş altı gûne derde devâdır ve altmış yedi edviyeden hâsıl olur. Ve,</p>

      <p class="arabaslik"><b class="calibre2">Fârûk-ı erba‘a,</b> hâssası ma‘îdede ve em‘âda olan riyâh-ı galîzayı ve kırk gûne emrâzı dahi def‘ eder. Ve,</p>

      <p class="arabaslik"><b class="calibre2">Tiryâk-ı tîn-i mahtûm,</b> bir âdem semm-i kâtile içse ve yılan ve sâ’ir haşerât sokmuş ola, bir miskâl yese bi-emr-i Hudâ halâs ola. Ve,</p>

      <p class="arabaslik"><b class="calibre2">Tiryâk-ı tîn,</b> bi-kavli Hekîm Cürcânî, yılan sokana ve tenkıye-i tâm isteyene gâyet nâfi‘dir. Ve,</p>

      <p class="arabaslik"><b class="calibre2">Tiryâk-ı yâbis,</b> hâssıyyeti cemî‘i haşerât sokmuşa nâfi‘dir. Ve,</p>

      <p class="arabaslik"><b class="calibre2">Tiryâk-ı Albanuş [İlyanuş?],</b> cemî‘i rîha ve yılan ve çıyan sokana nısf dirhemin su ile ezüp içe, tâ ki şifâ bula. Ve,</p>

      <p class="arabaslik"><b class="calibre2">Tiryâk-ı Hürmüs-i kebîr,</b> cemî‘i sümûma nâfi‘ olduğundan mâ‘adâ vasfında lisân kâsırdır. Ve,</p>

      <p class="arabaslik"><b class="calibre2">Tiryâk-ı Emîr Balyus,</b> garîb terkîbdir, insânı mahbûb eder ve levni sâf eder.</p>

      <p class="arabaslik">Aşağı olunan tiryâkları cümle Kalavân bîmârhânesinde tabh ederler, ammâ asrımızda yapdıkları,</p>

      <p class="Balk24">Tiryâk-ı Hekîm Halyuş'u beyân eder</p>

      <p class="arabaslik">Evvelâ bu bir tiryâkdır kim dünyâyı buna bedel verse bedel olamaz ve buna mâlik olan dünyâ ve dünyâ-yı mâ-fîhâya mâlik olmuş olur. Her ne emrâz-ı muhtelife içün yese şifâ bulur. Evvelâ cüzâma, berasa ve bunların emsâli emrâz-ı mühmeleye birer miskâl yiyen bi-iznillâh bedeninden arak ile her maraz çıkup ten-dürüst olur.</p>

      <p class="arabaslik">Terkîbi budur: Evvelâ kurs-ı ef‘î ve karanfîl ve sadıç ve zencebîl ve cevz-i bevvâ ve kakule ve çıntıyana ve mey‘î-i yâbis ve kasab-ı mürr ve asl-ı kebere ve hınnâ ve ûdü'l-kahr ve habb-ı belîsân ve selîhâ ve darçın ve sünbül-i hindî ve zerâvend, [birer?] dirhem.<span class="calibre26">;</span> Ve bezr-i kerefis ve bezr-i cezr ve fülfül-i esved ve dâr-ı fülfül ve habbü'l-kâr, bunlardan üçer dirhem. Ve za‘ferân ve nuhve, ikişer dirhem. Ve kırdımânâ, dörd dirhem. Bu cümleyi kifâyet mikdârı asel-i hâlis ile ma‘cûn edüp üç gün bir sırça zarf içinde alıkoyup ba‘dehu afyon ve lâden ve za‘ferân her birinden üçer dirhem ve mey‘a-i sâ’ilme (---) (---) <span class="calibre25">sâ’iliyye<span class="calibre26">;</span></span>, bunları dahi tekrâr sahk ederler. Ve bir miskâl hımâr mâyesinden bu meshûk eczâya muhkem halt etdiler. Bu kerre ol sırça kap içinde olan ma‘cûna bunları dahi <b class="calibre2">[Y 127a]</b> ilhâk etdiler. Ve arpa içinde fârûk gibi ve sâ’ir me‘âcin hıfz eder gibi sakladılar, tâ ki mahallinde birer miskâl yiyeler. Nef‘ine hadd ü gâyet yokdur, buna mâlik olan dünyâya mâlik olma gibidir <span class="calibre25">olamaz kimse</span>.</p>

      <p class="Balk25">el-Faslu's-sâdis ve selâsîn<br class="calibre1"/>
      Ahâlî-i Mısır'a hayât veren sebîlleri ve halîcleri ve bürkeleri ve çeşmeleri ve cümle kuyuları beyân eder</p>

      <p class="arabaslik">Zîrâ cemî‘i halkullâhda sudan azîz ü lezîz bir şey yokdur kim anın hakkında Cenâb-ı Bârî Habîbine bu âyet-i şerîfi nâzil etmişdir, âye[t]: <a class="pcalibre pcalibre1" id="_ftnref126"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn126" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[126]</span></span></sup></span></span></a> buyurmuşdur.</p>

      <p class="arabaslik">Husûsan şehr-i Mısır suya muhtâcdır. Nefs-i Mısır'da sudan azîz hayrât [u] hasenât olmaduğından Amr ibnü'l-Âs fethinden bu âna gelince yedi yüz yetmiş pâdişâh Mısır'a mutasarrıf olup her biri birer câmi‘ ve câmi‘e muttasıl bir sebîl ve gayrı köşe başlarında dahi mahalle münâsib yerlerde niçe bin sebîl inşâ etmişlerdir kim herbiri onar on beşer bin deve yükü râviye su alır sebîller vardır. Ve sâ’ir vüzerâ ve vükelâ ve a‘yân-ı eşrâf ve kibâr-ı kümmelînler, su hayr-ı azîm olduğuyçün her köşe başında üçer dörder kademe taş nerdübân ile urûc olunur pirinç ve tuc kafesli musanna‘ pençereli münakkaş sebîller var kim herbiri kâşî-i Çîn ve yeşm-i yerekânî ve mermer ve sommâkî; ruhâmlarla müzeyyen sebîllerdir. Ve bunlardan gayrı sarây-ı âlîler cenbinde ve ba‘zı hâneler altında latîf sebîller var.</p>

      <p class="arabaslik">Netîce-i kelâm şehr-i Mısır içre Gazâlî tahrîri üzre kırk altı bin sebîl var imiş. Hâlâ dörd bin sebîlhânedir. Ve bunlardan gayrı her köşe başlarında ve ba‘zı dekâkînler mâbeyninde bilâ-hisâb taş tekne sebîller vardır.</p>

      <p class="arabaslik">Ammâ Mısır içinde cümle sebîllerden azîm sebîl Sultân Gavrî'nindir. Sûk-ı sultânînin izdihâmı yerinde olmağile pek işler. Dörd huddâmı vardır, sabâhdan vakt-i gurûba dak mâ-i tâhir bezl etmededirler. Ammâ yigirmi bin deve yükü su alır deryâ-misâl bir sebîldir. Ve evkâfı metîndir ve binâsı kavîdir. Eyle hikâyet ederler ki sarnıcının cânib-i erba‘ası serâpâ kurşum dökülmüşdür, derler, anıniçün suyu lezîzdir. Ve pençeresi üzre celî hat ile <a class="pcalibre pcalibre1" id="_ftnref127"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn127" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[127]</span></span></sup></span></span></a> âyet<span class="calibre26">;</span>i tahrîr olunmuşdur.</p>

      <p class="arabaslik">Ba‘zı sebîlde <a class="pcalibre pcalibre1" id="_ftnref128"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn128" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[128]</span></span></sup></span></span></a> ba‘zısında <a class="pcalibre pcalibre1" id="_ftnref129"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn129" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[129]</span></span></sup></span></span></a> ba‘zısında <a class="pcalibre pcalibre1" id="_ftnref130"></a><a class="pcalibre pcalibre1" href="Evliya_Celebi_Seyahatnamesi_10._Kitap_split_021.htm#_ftn130" title=""><span class="MsoFootnoteReference"><span class="calibre27"><sup class="calibre28"><span class="calibre27"><span class="calibre29">[130]</span></span></sup></span></span></a> yazılmışdır.</p>
    </div>
  </div>
</body>
</html>