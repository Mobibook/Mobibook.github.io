<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" />
  <link href="../Text/filelist.xml" rel="File-List" />

  <title>(Microsoft Word - Yavuz Bahadiro60lu - 07akabey.doc)</title><!--[if gte mso 9]><xml>
 <o:DocumentProperties>
  <o:Author>f</o:Author>
  <o:Template>Normal</o:Template>
  <o:LastAuthor>ibrahim</o:LastAuthor>
  <o:Revision>2</o:Revision>
  <o:TotalTime>165</o:TotalTime>
  <o:Created>2013-11-29T20:56:00Z</o:Created>
  <o:LastSaved>2013-11-29T20:56:00Z</o:LastSaved>
  <o:Pages>158</o:Pages>
  <o:Words>51248</o:Words>
  <o:Characters>292116</o:Characters>
  <o:Lines>2434</o:Lines>
  <o:Paragraphs>685</o:Paragraphs>
  <o:CharactersWithSpaces>342679</o:CharactersWithSpaces>
  <o:Version>12.00</o:Version>
 </o:DocumentProperties>
</xml><![endif]-->
  <link href="../Misc/themedata.thmx" rel="themeData" />
  <link href="../Text/colorschememapping.xml" rel="colorSchemeMapping" /><!--[if gte mso 9]><xml>
 <w:WordDocument>
  <w:TrackMoves>false</w:TrackMoves>
  
  <w:HyphenationZone>21</w:HyphenationZone>
  
  <w:DrawingGridHorizontalSpacing>6 nk</w:DrawingGridHorizontalSpacing>
  <w:DrawingGridVerticalSpacing>6 nk</w:DrawingGridVerticalSpacing>
  <w:DisplayHorizontalDrawingGridEvery>0</w:DisplayHorizontalDrawingGridEvery>
  <w:DisplayVerticalDrawingGridEvery>3</w:DisplayVerticalDrawingGridEvery>
  
  <w:ValidateAgainstSchemas>false</w:ValidateAgainstSchemas>
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  
  <w:Compatibility>
   
   
   
   
   
   
   
   
   
   
   
   
   
   
   
   
   
   
   
   
   
   
   
   
  </w:Compatibility>
  <w:BrowserLevel>MicrosoftInternetExplorer4</w:BrowserLevel>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin-top:0cm;
        mso-para-margin-right:0cm;
        mso-para-margin-bottom:10.0pt;
        mso-para-margin-left:0cm;
        line-height:115%;
        mso-pagination:widow-orphan;
        font-size:11.0pt;
        font-family:"Calibri","sans-serif";
        mso-ascii-font-family:Calibri;
        mso-ascii-theme-font:minor-latin;
        mso-hansi-font-family:Calibri;
        mso-hansi-theme-font:minor-latin;
        mso-bidi-font-family:"Times New Roman";}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <h1 class="calibre1" id="calibre_toc_10" style="text-align: center;">Onuncu Bölüm</h1>

    <div style="text-align: justify;">
      <br />
    </div>

    <p class="MsoNormal" style="text-align: justify;">Anadolu Selçuk Sultanı Süleyman Şah beklenenden daha çok yardım etmiş, para, silâh ve karada dövüşecek pişmiş tecrübeli akıncı grupları göndermişti. Çaka Bey akıncıların gelişine pek memnun oldu. Aralarında eski arkadaşları ve dostları vardı. Hepsi canını sakınmaz babayiğitlerdi. Her biri on Bizans askerine bedeldi.</p>

    <p class="MsoNormal" style="text-align: justify;">Sultanın gönderdiği paraları elinde, avucunda bulunanlarla birleştirerek gemilerinin noksanlarını tamamladı. Yırtılan yelkenlerin yerine yenilerini yaptırmak gerekmişti. Ufak tefek hasar görmüş tekneleri de bir güzel onarmıştı. Donanma Ağustos'un ortalarına doğru büyük seferini yapmaya hazır bulunuyordu.</p>

    <p class="MsoNormal" style="text-align: justify;">Çaka Bey Prenses Anna ile Makedonyalı Lombard'ı bir süre için İzmir'de bırakmıştı. Verdiği sözü yerine getirecek, onları Sakız'a çıkaracaktı. Ama evvelâ Midilli'yi almalıydı. Böylece Sakız Adası desteksiz kalacak, kolayca avucuna düşecekti.</p>

    <p class="MsoNormal" style="text-align: justify;">Noksanlar tamamlanıp sefere hazır hale gelindikten sonra Çaka Bey Midilli valisine bir mektup göndererek adayı derhal teslim etmesini istedi. Vali hayli şaşırdı.</p>

    <p class="MsoNormal" style="text-align: justify;">Mektubu getiren elçiye hakaretler yağdırdı. Çaka Bey kimmiş ki böyle yüzsüzleşiyor, koca Bizans İmparatorluğunun bir adasına talip oluyordu? Bu adayı Çaka Bey değil ya, Selçuk Sultanı bile alamazdı. Artık çok olmuştu.</p>

    <p class="MsoNormal" style="text-align: justify;">Yakında Bizans donanması karşısına dikilince kuyruğunu ardına kıstıracak, kös kös geldiği yere doğru kaçacaktı. Tabii kaçma fırsatı bulabilirse! Büyük bir ihtimalle yakalanacak, boynuna palanga geçirilecek ve Bizans İmparatorunun huzuruna bir köpek gibi sürüklenerek çıkarılacaktı. Bunu aynen kendisine söylesindi. Terbiyesini takınsın ve bir küçük korsan olduğunu unutmasındı. Haddini bilmeyene bildirirlerdi.</p>

    <p class="MsoNormal" style="text-align: justify;">Valinin bu sözlerine Çaka Bey için için güldü. Etrafındakiler boş yere sinirlenmesini, bağırıp çağırmasını beklediler, hiç birini yapmadığını görünce hayrete düştüler.</p>

    <p class="MsoNormal" style="text-align: justify;">Lostromo Sadık dayanamadı, eli kılıcında ayağa fırladı:</p>

    <p class="MsoNormal" style="text-align: justify;">"Bu vali denen köpeğin haddini bildirmek boynuma borç," diye gürledi. "Yarından tezi yok tek başıma gidiyorum."</p>

    <p class="MsoNormal" style="text-align: justify;">Çaka Bey hâlâ mütebessimdi, içi gülen gözlerini Sadık'a dikti:</p>

    <p class="MsoNormal" style="text-align: justify;">"Çok heyecanlısın," dedi.</p>

    <p class="MsoNormal" style="text-align: justify;">"Ya nasıl olmamı istersin beyim? Bizans valisi meydan okurken oturmak neyin nesi? Varalım, lafını karnından söyletelim."</p>

    <p class="MsoNormal" style="text-align: justify;">Çaka Bey ayağa kalktı. Arkadaşlarını süzdü. Yüzü ciddileşmiş, gözleri bulanmıştı.</p>

    <p class="MsoNormal" style="text-align: justify;">"Her şey hazır mı?"</p>

    <p class="MsoNormal" style="text-align: justify;">Düşmanlarının "San Bela" dediği Lostromo Sadık, herkesin beklediği cevabı verdi:</p>

    <p class="MsoNormal" style="text-align: justify;">"Hazır beyim."</p>

    <p class="MsoNormal" style="text-align: justify;">"Gemilere bol miktarda taş gülle yükledin mi?"</p>

    <p class="MsoNormal" style="text-align: justify;">"Evet beyim."</p>

    <p class="MsoNormal" style="text-align: justify;">"Forsalar sağlam mı?"</p>

    <p class="MsoNormal" style="text-align: justify;">"En sağlamlarını bıraktık."</p>

    <p class="MsoNormal" style="text-align: justify;">Gözleri bir hayal dünyasını seyredercesine kısıldı.</p>

    <p class="MsoNormal" style="text-align: justify;">"Şafakta yola çıkılacak!"</p>

    <p class="MsoNormal" style="text-align: justify;">Derin bir sükût her yanı kapladı. Uzaktan bir köpek uluması duyuldu. Limanda bağıran bir levendin sesi geldi.</p>

    <p class="MsoNormal" style="text-align: justify;">Çaka Bey imkânsız bir şey istiyordu. Yarına kadar gemileri hazır etmek hayaldi. Çünkü hepsi çekide duruyorlardı. Yüzdürmek, yelken takmak, hayli zaman isterdi. Gümüş Tekin'in bile aklı yatmamıştı bu işe.</p>

    <p class="MsoNormal" style="text-align: justify;">"Aman beyim," diye itiraz edecek oldu. Çaka Bey sözü ağzına tıkadı:</p>

    <p class="MsoNormal" style="text-align: justify;">"Yarın sabah yola çıkıyoruz dedim. Karada mertlik taslamak yaraşmıyor size. Görelim nice yiğitlersiniz."</p>

    <p class="MsoNormal" style="text-align: justify;">Bu sefer Lostromo Sadık önüne geçti:</p>

    <p class="MsoNormal" style="text-align: justify;">"Gözünü seveyim Çaka Bey, bari öbür sabah olsun, yarına kadar hazırlanmak ne mümkün?"</p>

    <p class="MsoNormal" style="text-align: justify;">Çaka Beyin başı diklendi:</p>

    <p class="MsoNormal" style="text-align: justify;">"Denizcilikte süratli olmak gerek diyen sen değil misin Sadık? Yoksa yanlış mı hatırlıyorum?"</p>

    <p class="MsoNormal" style="text-align: justify;">Lostromo Sadık itirazı kesti. Vaktiyle bu sözü çok tekrarlamıştı.</p>

    <p class="MsoNormal" style="text-align: justify;">"Pekâlâ," dedi. "Ben leventleri toplamaya gidiyorum. Emrimdeki gemileri sabaha hazır edeceğim. Etmezsem namert olayım."</p>

    <p class="MsoNormal" style="text-align: justify;">Çaka Bey arkadaşının sırtını sıvazladı:</p>

    <p class="MsoNormal" style="text-align: justify;">"Düşman harekattan haberdar olmamalı. Beni yanlış anlamayınız. Bizans İmparatoru gibi yapamayacağınız bir şey istemekten Allah'a sığınırım. Güç bir şey istiyorum gerçi, ama yapacağınıza inandığım için istiyorum."</p>

    <p class="MsoNormal" style="text-align: justify;">Gümüş Tekin de kapıya yöneldi:</p>

    <p class="MsoNormal" style="text-align: justify;">"Ben de emrimdeki gemileri sabaha hazır edeceğim," dedi.</p>

    <p class="MsoNormal" style="text-align: justify;">Öbürleri de kalkınca Çaka Beyin yüzü aydınlandı. Çalışmalara nezaret etmek için arkadaşlarının ardından kıyıya indi.</p>

    <p class="MsoNormal" style="text-align: justify;">Leventler uyandırıldı. Hiçbiri bağırıp çağırmadı, soru bile sormadılar. Biliyorlardı ki, başlarında düşünen kafalar vardı. Millet sevgisi ile tutuşan gönüller vardı. Kendilerine düşen soru sormak değil, verilen emre uymaktı.</p>

    <p class="MsoNormal" style="text-align: justify;">Gemilerin altına kızaklar sürüldü. Hummalı bir çalışmaya girildi. Herkes kendinden umulanın, kendinden beklenenin fazlasını verdi. Canlarını dişlerine takarak çalıştılar. Çaka Bey oraya seğirtti. Devrilme tehlikesi geçiren koca gemiye altında ezilme pahasına sırt verdi. Tek başına tutamayacağını bile bile altına girdi. Peşinden yüzlercesi geldi. Koca reisin ölesiye çalışması herkese şevk verdi, canlara can kattı.</p>

    <p class="MsoNormal" style="text-align: justify;">Nihayet sabah ezanı okunurken gemiler denizde sallanıyordu. Çaka Beyin imamlığında saf saf namaza durdular. Gayretlerine gayret, kuvvetlerine kuvvet eklemesi için Allaha yalvardılar. Gönüllerdeki aşk süzüldü, göz pınarlarında damla oldu. Oradan yanaklara aktı. Kumsal göz yaşlarıyla ıslandı, Allah'a açılan binlerce el muvaffakiyet için dua etti, binlerce dudak ahenkli bir birlik içinde "Amin" perçinini vurdu.</p>

    <p class="MsoNormal" style="text-align: justify;">Güneş tepelerin arasında henüz başını çıkarmış, ılık bir sıcaklık İzmir koyunu yıkamaya henüz başlamıştı ki, elli parçadan teşekkül eden İslâm donanması Çaka Beyin amiral gemisine uyup, nazlı sallantılarla limanı terk etti. Ufka doğru yayıldı, giderek gözlerden silindi.</p>

    <p class="MsoNormal" style="text-align: justify;">Bizans Prensesi Anna Komnen limana bakan evinin penceresinden bu manzaraya şahit olmuştu. Neden bilmiyordu, ama gözleri yanıyordu. İki damla yaşın elinde damladığını içi ürpererek gördü. İpek mendilini yanaklarında dolaştırdı. Çoktan gözden silinen amiral donanmasına doğru mekanik hareketlerle birkaç kere el salladı. Neyi selâmladığını, kimi uğurladığını bilmeden.</p>

    <p class="MsoNormal" style="text-align: justify;">Sonra melül melül masanın başına yürüdü. İskemleye çöktü. Bir kâğıt çekti önüne. Yazmaya koyuldu.</p>

    <p class="MsoNormal" style="text-align: justify;">"Şu anda içimin kavrulduğunu öylesine iyi hissediyorum ki, dumanı ağzımdan tütüyor. Dün Çaka Beyin evli olduğunu söylediklerinde nasıl bayılmadım, bilemiyorum. Bir de kızı varmış. Bize esir düşmeden önce evlenmiş olacak. Türkler nedense bu işte acele davranırlar. Ne ummuştum, ne buldum? Gerçekten bir şey ummuş muydum? Bilmiyorum. Ama Çaka Beyin evli oluşu beni çok sarstı. Hislerimi ölünceye kadar içime gömmek istiyorum.</p>

    <p class="MsoNormal" style="text-align: justify;">Kendimi başka işlere vereceğim. En iyisi bu heyecanlı günlerin tarihini tutayım, böylece gelecek nesillere bir armağanım olur. Çaka Bey fethettiği yerleri bırakacak, ben ise bir tarih kitabı bırakmak istiyorum. Böylece müşterek bir yanımızın bulunacağından memnunum."</p>

    <p class="MsoNormal" style="text-align: justify;">Kalemi bırakıp tekrar pencereye gitti. Limanda balıkçı tekneleri anasız kuzular gibi kalmıştı. Çaka Beyin güçlü donanması görünürlerde yoktu artık.</p>

    <p class="MsoNormal" style="text-align: justify;">İç çekti. Hayal dünyasının yıkıntıları arasında dolaşmak için yatağına uzandı.</p>

    <p class="MsoNormal" style="text-align: justify;">Bir hıçkırık geldi. Ardından gelen ikinci hıçkırık düğümü parçaladı. Anna Komnen'in bütün vücudu sarsıldı.</p>

    <p class="MsoNormal" style="text-align: justify;">Gözlerinden yaşlar boşaldı.</p>

    <p class="MsoNormal" style="text-align: justify;">Bizans Prensesi ağlıyordu.</p>

    <p class="MsoNormal" style="text-align: justify;">Gemiler pupa yelken, ala kürek ilerliyorlardı. Yelkenlerden süzülen rüzgâr, denizlerde pişmiş leventlerin granit gibi sert yüzlerini serinletmekte idi. Herkes halinden memnundu. Yeni bir sefer demek, yeni zaferlerin kapısı demekti. O kapıdan geçmenin zevkini kaç kere tatmışlardı. Tattıktan sonra da kolay unutulamıyordu. İnsanın damağında nefes bir bal lezzeti bırakıyordu.</p>

    <p class="MsoNormal" style="text-align: justify;">Yolu yarıladıkları zaman Çaka Bey filika indirerek kaptanlarını gemisine topladı. Karşılıklı tartıştılar. Bütün teferruatıyla bir plân hazırladılar.</p>

    <p class="MsoNormal" style="text-align: justify;">Bu plâna göre adanın yalnız bir noktasından yükleneceklerdi. Valinin kuvvetlerini böylece tek noktaya çektikten sonra arkadan dolaşacak iki gemi Anadolu Selçuk Sultanının gönderdiği akıncıları karaya çıkaracaktı. Böylece iki ateş arasına alınacak düşman kısa zamanda zaafa uğrayacaktı.</p>

    <p class="MsoNormal" style="text-align: justify;">Plân basit, fakat tatbiki kolaydı. Çaka Bey her şeyin pratiğini severdi zaten. Tehlikeli olabilirdi, yalnız kolay uygulama imkânı olsun, yeterdi.</p>

    <p class="MsoNormal" style="text-align: justify;">Gerisine aldırmıyordu.</p>

    <p class="MsoNormal" style="text-align: justify;">Kaptanlarını tekrar gemilerine gönderdikten sonra güverteye çıktı. Leventlerin arasında dolaştı. Hallerini, hatırlarını sordu. Kavurucu sıcak nefes almayı güçleştiriyordu. Rüzgâr bile ılıktı. Göğüs kısmı açık yelekler giymiş deniz adamları buram buram terlemekte idiler. Lâkin hepsi Mahşer günü güneşin bir mızrak boyu alçalacağı anı düşünerek hallerine şükrediyorlardı.</p>

    <p class="MsoNormal"></p>

    <p class="MsoNormal" style="text-align: justify;">Akşama doğru hava büsbütün bunaltmaya başladı. Üstelik rüzgâr da kesildi.</p>

    <p class="MsoNormal" style="text-align: justify;">Leventler havanın bu hâlini iyi bilirlerdi. Fırtınadan önceki korkunç sessizlik alaca karanlıkla birlikte her yana yayılmıştı.</p>

    <p class="MsoNormal" style="text-align: justify;">Çaka Bey uzun uzun ufka baktıktan sonra tecrübelerine dayanarak hükmünü verdi:</p>

    <p class="MsoNormal" style="text-align: justify;">"Fırtına çıkacağa benzer."</p>

    <p class="MsoNormal" style="text-align: justify;">"Öyle görünüyor," diye tasdik etti bir ses.</p>

    <p class="MsoNormal" style="text-align: justify;">Çaka Bey sesin geldiği tarafa döndü. Lostromo Sadık bir bacağını parmaklıklara dayamış, gökyüzüne bakıyordu.</p>

    <p class="MsoNormal" style="text-align: justify;">"Sen burada miydin?"</p>

    <p class="MsoNormal" style="text-align: justify;">"Evet Çaka Bey, buradayım. Gerçi üç geminin kumandasını verdin, ama gözüm yok, yanında dövüşmekten başka bir şey istemiyorum. Müsaade et bu gemide kalayım."</p>

    <p class="MsoNormal" style="text-align: justify;">"Tecrübeli bir kaptanın gemileri idare etmesi lâzım, yamaklık yapacak yaşta değilsin."</p>

    <p class="MsoNormal" style="text-align: justify;">"Ama yamağın olmak istiyorum."</p>

    <p class="MsoNormal" style="text-align: justify;">Çaka Bey "Sarı Belâ"nın gözlerine gözlerini dikti.</p>

    <p class="MsoNormal" style="text-align: justify;">"Bak Sadık, bilirsin seni severim, yanımda bulunmandan da memnun olurum. Ancak geminde olmalısın. Plânı biliyorsun. Burada kalman plânımızı aksatır. Şahsî arzularımız uğruna millî menfaatleri zedelemek istemezsin umarım."</p>

    <p class="MsoNormal" style="text-align: justify;">Lostromo Sadık elini dizine vurdu. "Her seferinde can evimden vurursun bre," dedi. "Pekâlâ gideyim. Fakat yüzerek mi?"</p>

    <p class="MsoNormal" style="text-align: justify;">"Sana bir filika indiririz. Önce fikrini sorayım; şu sükûnet fırtına işareti değil mi?"</p>

    <p class="MsoNormal" style="text-align: justify;">Lostromo Sadık havayı kokladı.</p>

    <p class="MsoNormal" style="text-align: justify;">"Öyle."</p>

    <p class="MsoNormal" style="text-align: justify;">"Geceyi atlatabilir miyiz dersin?"</p>

    <p class="MsoNormal" style="text-align: justify;">"Sanmam. Bir, bilemedin iki saat sonra patlar. Ufuktaki kızartıya dikkat ediyor musun? Güneş batalı epey oldu halbuki."</p>

    <p class="MsoNormal" style="text-align: justify;">"Görüyorum."</p>

    <p class="MsoNormal" style="text-align: justify;">"Süratle bize doğru gelen şu bulutu da görüyorsun her halde."</p>

    <p class="MsoNormal" style="text-align: justify;">"Evet. Gittikçe de büyüyor."</p>

    <p class="MsoNormal" style="text-align: justify;">Sadık başını salladı:</p>

    <p class="MsoNormal" style="text-align: justify;">"Fırtınanın içine giriyoruz."</p>

    <p class="MsoNormal" style="text-align: justify;">"Yelkenleri indirmemiz gerekmez mi?"</p>

    <p class="MsoNormal" style="text-align: justify;">"Önce bir filika indir de gemime gideyim. Fırtına sandığımdan da önce geleceğe benziyor."</p>

    <p class="MsoNormal" style="text-align: justify;">Çaka Bey güverteye doğru bağırdı:</p>

    <p class="MsoNormal" style="text-align: justify;">"Filikayı indirin. Bir kürekçi koyun içine."</p>

    <p class="MsoNormal" style="text-align: justify;">Az sonra cevap geldi:</p>

    <p class="MsoNormal" style="text-align: justify;">"Filika hazır Reis."</p>

    <p class="MsoNormal" style="text-align: justify;">İki arkadaş kucaklaştılar. Lostromo Sadık bordadan sarkıtılan ip merdivenden inerek filikaya girdi. Elini salladı. "Allah'a emanet ol, Çaka Bey," "Allah'a emanet ol, Sadık." Çaka Bey kıç kasaranın üstünde yapayalnız kaldı. Akşam namazı geçmek üzere idi. Leventler geminin şurasında, burasında gruplar halinde namaz kılıyorlardı. Kimisi bitirmiş dua ediyordu.</p>

    <p class="MsoNormal" style="text-align: justify;">Kamarasından seccadeyi çıkardı. El alışkanlığıyla serdi. Üstüne durdu. Artık ne fırtına ihtimali, ne savaş, ne de yaşamak vardı. Şimdi Allah'a yönelmiş bir ruh mevcuttu, hepsi bu!</p>

    <p class="MsoNormal" style="text-align: justify;">Namazını bitirip seccadeyi toplarken rüzgârın kuvvetlendiğini hissetti. Yarımay şeklinde etrafına dizilen gemilere baktı. Çoğu yelkenleri fora etmişti. Emir verdi, yelkenler indirdiler. Yeni lostromo Can Ali'yi çağırdı. Birlikte kamarasına gittiler. Köşede tahta kerevet vardı. Üstüne yan yana oturdular.</p>

    <p class="MsoNormal" style="text-align: justify;">Çaka Bey gözlerini yağ kandiline dikti. Işığın yaralı bir korsan gibi kıvranmasını bir süre seyretti. "Can Ali," diye söze başladı sonra. "Fırtına çıkacağa benzer. Az önce Sadık da doğruladı beni. Çok fena. Fırtınanın beraberinde neler getireceği bilinmez. Birkaç gemiden olmak istemiyorum. Yapacağımız iş şimdiye kadar yaptıklarımıza benzemez. Bir adanın fethi herhangi bir limanı ele geçirmekten çok farklı. Fırtına ile uzun bir boğuşma vermiş yorgun leventlerle böyle tehlikeli bir işe nasıl atılacağız?"</p>

    <p class="MsoNormal" style="text-align: justify;">Can Ali henüz yirmi yaşında idi ama vücudunda sekiz kılıç yarası taşıyordu. Bunlardan en belirli olanı sağ kaşından çenesinin altına kadar uzananı idi. Bir kocakarının dişsiz ağzı gibi buruşmuştu burası. Yüzünün kaslarını çektiği için de daima gülüyor gibi dururdu. Uzun boylu, geniş omuzlu idi. Çok mahir kılıç kullanmakla tanınırdı. Mancınığı hedeflemekte de üstüne yoktu. Çaka Bey bu meziyetleri yüzünden kendine yardımcı olarak Can Ali'yi seçmişti."Endişelerini anlıyorum," dedi. "Ama Allah'a güveniyorum. O bizi zebun etmez." Çaka Bey memnun memnun gülümsedi. Bu teslimiyet hoşuna gitmişti.</p>

    <p class="MsoNormal" style="text-align: justify;">"İyi bir levent olduğun kadar da iyi Müslümansın.</p>

    <p class="MsoNormal" style="text-align: justify;">Lâkin tedbiri önceden düşünmek gerek. Kusurlarımızın cezasını masumlara çektiremeyiz. Yarın ahrette sual açarlar."</p>

    <p class="MsoNormal" style="text-align: justify;">Can Ali bir müddet daldı. Neden sonra:</p>

    <p class="MsoNormal" style="text-align: justify;">"İyi söyledin," dedi. "Kusurlarımızın cezasını masumlara çektiremeyiz, çektirmemeliyiz. Varayım dalgalarla boğuşurken devrilebilecek ne varsa bağlayayım, yelkenleri de toplatayım, geminin bölmelerinin tamamını da kapatmak lâzım. Ondan sonra iş fırtınayı beklemeye kalıyor."</p>

    <p class="MsoNormal" style="text-align: justify;">Rüzgârın çarmıhlara çarparak çıkardığı ıslık sesleri kamaraya kadar ulaştı. Can Ali ayağa kalktı.</p>

    <p class="MsoNormal" style="text-align: justify;">"Şimdilik yapabileceklerimiz bunlar, inşallah hafif atlatırız. Fırtına çıkmazsa sabaha Midilli'de olacağız."</p>

    <p class="MsoNormal" style="text-align: justify;">"İnşallah öyle olur, yoksa çekeceğimiz var."</p>

    <p class="MsoNormal" style="text-align: justify;">Can Ali çıkmak için kapıyı açınca rüzgâr dolu dizgin içeri doldu. Yağ kandili birkaç kere titredikten sonra söndü. Kamara karanlıkta kalmıştı. Çaka Bey ayağa kalktı.</p>

    <p class="MsoNormal" style="text-align: justify;">Can Ali'nin ardından dışarı çıktı. Kıç kasaranın parmaklıklarına tutundu. Denizin köpürdüğünü görüyordu. Gök kara bulutlarla kapalıydı. Birkaç yıldız karanlığı yenmek için bulutlarla hâlâ savaşıyordu. Sonunda onlar da yenildi. Yığın yığın kara bulutlar gök kubbenin tamamını işgal etti. Gözleri kamaştıran sert bir şimşek çaktı, ardından öfkeli boğaların koro halinde böğürmesine benzer bir gök gürlemesi oldu.</p>

    <p class="MsoNormal" style="text-align: justify;">"Fırtınanın habercileri," diye içinden geçirdi Çaka Bey. "Birazdan kendisi de burada olacak!"</p>

    <p class="MsoNormal" style="text-align: justify;">Ellerini ağzına boru gibi tuttu. Güverteye koşuşan leventlere doğru bağırdı:</p>

    <p class="MsoNormal" style="text-align: justify;">"Nasıl gidiyor aslanlar?"</p>

    <p class="MsoNormal" style="text-align: justify;">"İyi gidiyor Reis," diye cevap verdi gemcilerden biri, "iyi gidiyor."</p>

    <p class="MsoNormal" style="text-align: justify;">Geminin kıç kasaranın parampetosuna yürüdü. Su bidonları sıkı sıkıya bağlanmıştı. Memnun oldu. Doğrusu adamları süratli iş görüyorlardı. Can Ali'nin yanından ayrıldığı ne kadar olmuştu ki daha?"</p>

    <p class="MsoNormal" style="text-align: justify;">İyi bağlanıp bağlanmadıklarını anlamak için eliyle birkaç kere yokladı. Hepsi de sapasağlamdılar. Mancınıkla üstlerine gülle yağdırılsa kopacakları yoktu.</p>

    <p class="MsoNormal" style="text-align: justify;">"Çok iyi," diye söylendi, "gerçekten çok iyi."</p>

    <p class="MsoNormal" style="text-align: justify;">Bir şimşek daha çaktı. Bu ilkinden çok daha parlaktı. Çaka Bey gözlerini yumdu.</p>

    <p class="MsoNormal" style="text-align: justify;">Rüzgâr şiddetini hissettirmeye başlamıştı. Yelkenler indirildiği halde gemi yana yatıyordu. Baş vurmaya da başlamıştı. Dalgaların yeleleri kabarmıştı anlaşılan. Deniz kızgın bir tay gibi şaha kalkardı birazdan.</p>

    <p class="MsoNormal" style="text-align: justify;">Küreklerin muntazam hışırtıları da bozulmuştu. Tempo bile ahengini yitirmişti. "Yissa" sesleri eski intizamında değildi. Küreklerin sapı forsaların gırtlağına sık vuruyor olacaktı.</p>

    <p class="MsoNormal" style="text-align: justify;">Güverteye yürüdü. Birkaç gemiciye çarptı. Leventler</p>

    <p class="MsoNormal" style="text-align: justify;">Çaka Beyi tanıyınca durumu bildiriyorlardı. "Her şey yolunda gidiyor Reis." "Merak edecek bir hal yok." Çaka Bey Can Ali'yi buldu: "iyi mi?" diye sordu. "İyi" dedi sadece. İşine koştu. Şiddetli rüzgâr aceleci bir gülle gibi güvertede patladığı zaman yalnız Çaka Beyin amiral gemisi değil, bütün kalitalar, kadırgalar, kalyonlar hazırdı. Fırtınaya karşı her türlü tedbir alınmış, sonunda ana direk dibinde bir araya gelinerek dua edilmişti. Çaka Beyin kesin emriydi. Her tedbir noksansız alındıktan sonra Allah'a dua edilecekti. Yarım yamalak tedbirlerle kadere sığınmak olur iş değildi.</p>

    <p class="MsoNormal" style="text-align: justify;">Birazdan bütün donanma alabildiğine insafsız bir fırtınanın içinde bulunuyordu. Sert emirler rüzgâr ıslıklamasına karışıyor, gıcırtılar arasında eriyordu. Kimse boşta değildi. Güçlerinin üstüne çıkan bir fedakârlıkla» fırtınayı savuşturmaya çalışıyorlardı.</p>

    <p class="MsoNormal" style="text-align: justify;">Gece yarısına kadar her şey iyi gitti. Fırtına hızını arttırmazsa mesele kalmayacaktı. Fakat fırtına birden kasırga şeklini alınca ümitler bir hayli zayıfladı. Çaka Beyin peşinden gelen iki kalita muvazene temin edemeyerek sürüklendiler. Birbirlerine tosladılar. Bereket leventler büyük bir gayretle gemilerin hasar görmesini önleyebildiler. Bağrışmalar Çaka Beye kadar ulaştı. Zifiri karanlıkta olup biteni görmek olmuyordu. Uzun uzun baktı, lâkin gözlerinin acımasından başka bir işe yaramadı bu.</p>

    <p class="MsoNormal" style="text-align: justify;">Her tarafı sırılsıklamdı. Bir saniye olsun kamarasına girip dinlenmeyi düşünmüyordu. Bütün istediği bir an önce fırtınanın dinmesi idi. Nihayet sabaha karşı bu da oldu.</p>

    <p class="MsoNormal" style="text-align: justify;">Tam sekiz saat fırtına ile mücadele etmişlerdi. Sabah hiçbir şey olmamış gibi güneş doğuyordu. Deniz sakinleşmişti. Geceki fırtına birkaç gemiyi hafiften hasara uğratmakla kalmış, üç levent de denize sürüklenmişti. Arkadaşlarının ruhlarına birer Fatiha okudular. Bundan başka yapabilecekleri bir şey yoktu ve kendilerine düşen en son ve en mühim görevin bu olduğuna gönülden inanıyorlardı.</p>

    <p class="MsoNormal" style="text-align: justify;">Çaka Bey plânını değiştirmeye lüzum görmüyordu. Biraz vakit kaybetmişlerdi gerçi, ama önemli sayılmazdı. Sabah varmayı kurdukları menzile çok çok öğle vakti ulaşacaklardı.</p>

    <p class="MsoNormal" style="text-align: justify;">Tahminler doğru çıktı. Tam öğle namazına hazırlandıkları bir sırada gözcü yerindeki karayağız delikanlı başındaki tülbendi çıkararak sevinçle salladı:</p>

    <p class="MsoNormal" style="text-align: justify;">"Ada göründüüüü!"</p>

    <p class="MsoNormal" style="text-align: justify;">Gözler geminin gagası doğrultusundaki ufku taradı. Gümüş bir şerit gibi uzanan Midilli sahili giderek yaklaşıyordu.</p>

    <p class="MsoNormal" style="text-align: justify;">Çaka Beyin donanması sahili görerek sevinirken adanın bazı yüksek yerlerinde görevli valinin gözcüleri de donanmayı fark etmişler ve en az Çaka Beyin leventleri kadar sevinmişlerdi. Çünkü gelenleri Bizanslı sanıyorlardı. Amiral Kasatmonili Nikeforos'un komutasında imparator donanmasının Çaka Beyi ezmek üzere yola çıkarıldığını biliyorlardı. Midilli valisi her yüksek tepeye iki gözcü koymuş, misafir amirali vaktinde istikbal etmek üzere halkı sahile sürükleyebilmek için gerekecek zamanı böylece kazanmak istemişti. Haber gözcüden gözcüye ulaşarak vali konağına kadar gitti.</p>

    <p class="MsoNormal" style="text-align: justify;">Lüle lüle saçları omuzlarına kadar inen Vali Bey aristokrat sınıfından bir orta yaşlı kadını hatırlatıyordu. Kollarında dizi dizi altın halkalar taşırdı. Yüzünde tüy namına bir şey yoktu. Türkler ona "Kıyamet Kösesi" diyorlardı.</p>

    <p class="MsoNormal" style="text-align: justify;">Haberi duyunca biraz endişe, biraz da memnuniyetle doğruldu. Kolundaki altın halkaları şakırdattı:</p>

    <p class="MsoNormal" style="text-align: justify;">"Hemen tellâllar bağırtınız, halk işini gücünü bırakıp sahile insin. Gelmeyenlerin şiddetle cezalandırılacağı ilân edilsin."</p>

    <p class="MsoNormal" style="text-align: justify;">Hizmetçilerini çağırdı:</p>

    <p class="MsoNormal" style="text-align: justify;">"Beni bir gelin gibi süsleyiniz."</p>

    <p class="MsoNormal" style="text-align: justify;">Amiralin karşısına ihtişamla çıkmak istiyordu.</p>

    <p class="MsoNormal" style="text-align: justify;">O hazırlanırken tellâllar nezle görmemiş gür seslerini en kuytu sokaklara kadar ulaştırıyorlardı:</p>

    <p class="MsoNormal" style="text-align: justify;">"Eeey ahaliii! Duyduk duymadık demeyin. Bütün ada halkı derhal işini gücünü bırakıp sahilde toplansııın!</p>

    <p class="MsoNormal" style="text-align: justify;">Fakat halk ilgisiz duruyordu. Arada, cesaretlerine güvenenler homurdanıyorlardı:</p>

    <p class="MsoNormal" style="text-align: justify;">"Bizanslı amiralden bize ne?"</p>

    <p class="MsoNormal" style="text-align: justify;">"Sanki Bizans şimdiye kadar bizi hatırladı mı?"</p>

    <p class="MsoNormal" style="text-align: justify;">"Nazarında hep üvey evlât kaldık."</p>

    <p class="MsoNormal" style="text-align: justify;">"Valinin keyfi yerine gelsin diye dükkânlarımızı kapatamayız."</p>

    <p class="MsoNormal" style="text-align: justify;">"Sahile ancak odun toplamaya ineriz."</p>

    <p class="MsoNormal" style="text-align: justify;">Valinin resmî elbiseler giymiş askerleri homurtulara kırbaçla mukabele ettiler. Tellâllar kısa aralıklarla valinin emrini duyurdular.</p>

    <p class="MsoNormal" style="text-align: justify;">"Eeeey ahaliiii! Duyduk duymadık demeyin. Bütün ada halkı işini gücünü bırakıp sahile toplansın. İmparatorumuz haşmetli Aleksi Komnen'in amirali devletli Kasatmonili Nikeforos adamızı şereflendirecekler. İstikbale hazır olun!" Paçavralar içinde köşede dilenen yaşlı adam yere bir tükürük attı: "Şerefsizler kimseye şeref veremez," diye söylendi.</p>

    <p class="MsoNormal" style="text-align: justify;">Kırbaçlar kalın paltoların altına kadar nüfuz ediyor, deriyi yakıyordu. Küfrettiklerini anlamasınlar diye geniş yakalarına dudaklarını saklayanlar vardı. Ama yine de atlı askerlerin önüne düşmek zorunda idiler. Gruplar halinde adeta koyun sürüsü gibi sahile sürüldüler. Amiral karaya ayak bastığı zaman şiddetle alkışlamaları için de sıkı sıkıya talimat aldılar. "Yaşşa" diye bağırmayan, ellerinden kıvılcım çıkacak şiddette alkışlamayan kırbaçlanacaktı.</p>

    <p class="MsoNormal" style="text-align: justify;">Vali, üstü ipeklilerle örtülü dört atın çektiği arabasıyla sahile indiği zaman, ummadığı sayıda insanla karşılaştı. Muhafız kumandanı Yakos'a gülümseyerek iltifat etti:</p>

    <p class="MsoNormal" style="text-align: justify;">"Aferin Yakos, bu işi yüzüne gözüne bulaştırmadan hallettin. Harikasın."</p>

    <p class="MsoNormal" style="text-align: justify;">Yakos elindeki kırbacı sıktı. Zaferin sırrı bu kırbaçtı. Doğrusu asilzadelerin sırtında hiç denememişti. Acaba Vali kaç darbeye tahammül edebilirdi?</p>

    <p class="MsoNormal" style="text-align: justify;">Düşündüklerinden korkarak büzüldü. Kafasındakileri anlar korkusuyla valiye ürkek bir nazar attı. Gözlerinin kalabalıkta mıhlı durduğunu görünce rahatladı.</p>

    <p class="MsoNormal" style="text-align: justify;">"İltifat ediyorsunuz altes," dedi.</p>

    <p class="MsoNormal" style="text-align: justify;">Vali iltifatını çoktan unutmuştu, imparatordan bir taltifle birlikte birkaç kese altın gelip gelmediğini düşünüyordu. Yakos'un sesi hülyalarını münasebetsiz şekilde noktalayınca içerledi.</p>

    <p class="MsoNormal" style="text-align: justify;">"Ne hırlıyorsun köpek?" diye gürledi.</p>

    <p class="MsoNormal" style="text-align: justify;">Yakos büsbütün büzüldü, dokunulunca kabuğuna çekilen bir salyangoz gibi sivri uçlu tolgasının altına vücudunu âdeta gizledi. Aklından geçenleri valiye söyleyemezdi ya, düşüncelerine mâni olmak da valinin elinden gelmezdi. Şimdiye kadar bunu, yatağında, yorganını başına çektikten sonra</p>

    <p class="MsoNormal" style="text-align: justify;">yapardı. Artık meydanda düşünecekti işte! Validen korkmadığını kendi kendine ispat edecekti. İşte başlıyordu.</p>

    <p class="MsoNormal" style="text-align: justify;">"Vali kendini beğenmiş, bir yaban keçisi kadar beyin taşımayan hergelenin tekiydi. Namussuzdu, vicdansızdı. Hem de rüşvetçiydi. Daha iki gün önce bir kaptandan rüşvet alırken yakalanmıştı. Körkütük sarhoştu her zaman, bir file yetecek kadar şarap içiyordu aptal. Evet aptaldı da vali hazretleri! Tek meziyeti aristokrat sınıfa mensup oluşuydu. Kendisi gibi kabiliyeti sayesinde yükselmemişti. Valilik babasından gelen bir mirastı ona. Kabiliyetine münasip bir iş vermeye kalksalar, sayın valiye mutlaka domuz çobanlığı verirlerdi. Hem dört domuzdan fazlasını emanet etmemecesine..."</p>

    <p class="MsoNormal" style="text-align: justify;">Sezdirmemeye çalışarak valinin semiz bir domuzu andıran şişman yanaklarına baktı. İçinden güldü. Ona domuz güdücülüğü değil daha çok domuzluk yaraşırdı.</p>

    <p class="MsoNormal" style="text-align: justify;">"Domuz!"</p>

    <p class="MsoNormal" style="text-align: justify;">Kulağına çalınan bu öfkeli ses sendelemesine sebep oldu. Vali gözünü kırpmadan bakıyordu ona. Şaşkınlıkla sağ elini şahadet parmağını göğsüne koyarak sordu:</p>

    <p class="MsoNormal" style="text-align: justify;">"Ben mi Vali hazretleri?"</p>

    <p class="MsoNormal" style="text-align: justify;">Vali bir kahkaha attı:</p>

    <p class="MsoNormal" style="text-align: justify;">"Sen domuz musun?"</p>

    <p class="MsoNormal" style="text-align: justify;">"Şey efendim... ben..."</p>

    <p class="MsoNormal" style="text-align: justify;">Vali bey bir kahkaha daha patlattıktan sonra:</p>

    <p class="MsoNormal" style="text-align: justify;">"Ben peşin sıra gelen domuzu kastediyorum," dedi, "seni değil."</p>

    <p class="MsoNormal" style="text-align: justify;">Yakos arkasına baktı. Nereden gelmişse gelmiş bir yavru domuz peşlerine takılmıştı. Bir müddet bakıştılar. Yakos hayvana kızmadı. İçinden:</p>

    <p class="MsoNormal" style="text-align: justify;">"Seni alıp valinin arabasına koymalı," dedi. "Ha sen olmuşsun, ha o."</p>

    <p class="MsoNormal" style="text-align: justify;">Yüksek sesle:</p>

    <p class="MsoNormal" style="text-align: justify;">"Çekil pis hayvan!"</p>

    <p class="MsoNormal" style="text-align: justify;">Hayvanın oralı olmadığını görünce askerlerden birkaçın birden emir verdi:</p>

    <p class="MsoNormal" style="text-align: justify;">"Atın şu murdarı şuradan!"</p>

    <p class="MsoNormal" style="text-align: justify;">İçinden valiyi kastediyordu, ama domuz yavrusunu işaret etmişti. Aksini yapsa mutlaka boynu vurulurdu. Oysa yaşamak istiyordu daha. Uzun yıllar.</p>

    <p class="MsoNormal" style="text-align: justify;">Halk Vali Beyi alkışlamıyor, kızlar çiçek atmıyordu. Vali sinirlendi. Bir parmak işaretiyle Yakos'u yanma çağırdı.</p>

    <p class="MsoNormal" style="text-align: justify;">"Bu sersemler niye kazık yutmuş gibi dikilir?"</p>

    <p class="MsoNormal" style="text-align: justify;">"Bilmem efendimiz."</p>

    <p class="MsoNormal" style="text-align: justify;">"Arabamı tanımadılar mı yoksa?"</p>

    <p class="MsoNormal" style="text-align: justify;">"Belki tanımamışlardır."</p>

    <p class="MsoNormal" style="text-align: justify;">"Öyleyse tanıt sersem, ne dikiliyorsun!"</p>

    <p class="MsoNormal" style="text-align: justify;">Yakos dudaklarına kadar gelen sözleri güçlükle yuttu. Boğulur gibi oldu, ama aldırmadı. Gözleri irileşmişti. Hırıltılı bir sesle:</p>

    <p class="MsoNormal" style="text-align: justify;">"Midilli Valisiii!" diye bağırdı alabildiğine.</p>

    <p class="MsoNormal" style="text-align: justify;">Ön sıradakiler kollarını kavuşturmuş, dinliyorlardı. Valinin dediği gibi sanki kazık yutmuşlardı. Yakos'un aklına son çare geldi. Kırbacını döndürerek ıslıklattı.</p>

    <p class="MsoNormal" style="text-align: justify;">"Valiii hazretleriii geliyoooor" diye uzattı kelimelerin her birini.</p>

    <p class="MsoNormal" style="text-align: justify;">Valiyi sevdiklerinden değil de kırbacın ıslıklarından ürken birkaç kişi ellerini çırptı. Vali gururlu göğsünü gerdi. Kalabalığı eliyle selâmladı Yakos'a:</p>

    <p class="MsoNormal" style="text-align: justify;">"Halk bir valiyi ancak bu kadar sevebilir değil mi Yakos?" dedi. "Bak nasıl da çılgınlar gibi alkışlıyorlar."</p>

    <p class="MsoNormal" style="text-align: justify;">Yakos bu ters değerlendirmeyi kendi zararına olacağını düşünebildi. Tolgası göğsündeki zırha vurana kadar başını salladı. Zırh "çın çın" diye sesler çıkardı.</p>

    <p class="MsoNormal" style="text-align: justify;">"Öyledir Vali hazretleri."</p>

    <p class="MsoNormal" style="text-align: justify;">Aksilik bu ya, vali bey o anda kafasına hücum eden münasebetsiz bir fikri uzaklaştırmakla meşguldü. Bu fikir şuydu: "Ben bazılarının dediği gibi ihtiyar bir domuz muyum acaba?" diye kendi kendine sorup duruyordu biteviye. Yakos da "öyledir" deyince birden toplanamadı.</p>

    <p class="MsoNormal" style="text-align: justify;">"Demek öyledir?" Tasdik etti Yakos: "Tamtamına Vali hazretleri." Valinin aklı başına geldi, gözleri yuvalarından uğradı: "Eşşek!" diye gürledi. Sesi kalabalığı aşarak denize yayıldı. Çaka Bey gemisine zayıf bir sinek vızıltısı kadar ulaştı, yahut ulaşamadı. Gözcü yerindeki levent sıcaktan bunalmış, sahile bakmaktan da gözleri yorulmuştu:</p>

    <p class="MsoNormal" style="text-align: justify;">"Hey!" diye bağırdı. "Biriniz beni değiştirsenize." Can Ali fırladı. Çarmıhların üstünden bir cambaz maharetiyle tırmanarak yukarı çıktı. "Sen dinlen biraz," dedi gözcüye. Elini kaşının üstüne koyup sahili dikkatle süzdü: "Vay be, hazırlanmış bile bunlar. Hey Çaka Bey!"</p>

    <p class="MsoNormal" style="text-align: justify;">Çaka Bey baş kasarada belirdi.</p>

    <p class="MsoNormal" style="text-align: justify;">"Ne var Can?"</p>

    <p class="MsoNormal" style="text-align: justify;">"Sahilde kum misali insan kaynıyor."</p>

    <p class="MsoNormal" style="text-align: justify;">"Eminsin değil mi?"</p>

    <p class="MsoNormal" style="text-align: justify;">"Keşke olmasam. Peki nereden haber almış bunlar?"</p>

    <p class="MsoNormal" style="text-align: justify;">Çaka Bey acele ile Can Ali'nin yanına fırladı. Uzun uzun baktı. Karınca sürüsü gibi kaynıyordu sahil. Ne yaptıklarını anlamak için ise vakit henüz erkendi daha.</p>

    <p class="MsoNormal" style="text-align: justify;">"Haklısın," dedi.</p>

    <p class="MsoNormal" style="text-align: justify;">Bir süre düşündükten sonra kararını bildirdi:</p>

    <p class="MsoNormal" style="text-align: justify;">"Ne olursa olsun plân uygulanacak Can Ali. Eğer bizi bekliyorlarsa biraz daha fazla uğraştıracaklar, hepsi bu. Adayı fethetmek üzere yola çıktık. Bu yolda ölüm varsa öleceğiz. Elimiz boş dönmektense..."</p>

    <p class="MsoNormal" style="text-align: justify;">Can Ali'nin neşesi yerine gelmişti. Yüzü pırıl pırıl oldu:</p>

    <p class="MsoNormal" style="text-align: justify;">"Sağ ol Reis," dedi, "vazgeçersin diye ödüm çatladı."</p>

    <p class="MsoNormal" style="text-align: justify;">Çaka Bey arkadaşına gülümsedi. Aşağı kaydı. Harekete geçmek için kararlaştırılan işaretin diğer gemilere verilmesini emretti.</p>

    <p class="MsoNormal" style="text-align: justify;">Sahilden gemileri seyreden valinin adamları donanmadan ayrılan iki kalyonun adanın arkasına doğru dümen kırdığını gördüler.</p>

    <p class="MsoNormal" style="text-align: justify;">"Bizi eğlendirmek istiyorlar galiba, önce ayrılacaklar, sonra rampa olacaklar ve bir savaş gösterisi yapacaklar."</p>

    <p class="MsoNormal" style="text-align: justify;">"Adet böyle midir?"</p>

    <p class="MsoNormal" style="text-align: justify;">"Bilmem, bir donanmanın limana girişini hiç görmedim ki bundan önce."</p>

    <p class="MsoNormal" style="text-align: justify;">"Görmedin diye niye fikir yürütüyorsun be adam?</p>

    <p class="MsoNormal" style="text-align: justify;">Bence bir bit yeniği var bu işte. Bayrağını görüyorum bayrağını."</p>

    <p class="MsoNormal" style="text-align: justify;">"Ya! Ben de görüyorum sahiden. Ama bu..."</p>

    <p class="MsoNormal" style="text-align: justify;">Bir çığlıktır koptu:</p>

    <p class="MsoNormal" style="text-align: justify;">"Türkler!"</p>

    <p class="MsoNormal" style="text-align: justify;">"Eyvahlar olsun, Müslümanlar geliyor."</p>

    <p class="MsoNormal" style="text-align: justify;">Ve bir isim, mancınıktan kurtulan gülle gibi kalabalığın ortasına düştü:</p>

    <p class="MsoNormal" style="text-align: justify;">"Çaka Bey!"</p>

    <p class="MsoNormal" style="text-align: justify;">Kalabalık dalgalandı. Korkuyla gerilediler.</p>

    <p class="MsoNormal" style="text-align: justify;">Vali büyük bir dikkatle bakmaya başlamıştı, ama ihtiyar gözleri bu mesafeden değil bayrağı, koca gemileri bile seçemeyecek kadar zayıftı. Buna rağmen:</p>

    <p class="MsoNormal" style="text-align: justify;">"Aldatıldık!" diye bağırdı.</p>

    <p class="MsoNormal" style="text-align: justify;">Halk birden derin bir sessizlik içine gömülmüştü. Bazı dudaklarda acı tebessümler oynaşıyordu. Kırbaçla güdülmekten bıkanlar, insan olduklarını hatırlatacak bir idarenin hasretini çekiyorlardı. Bu idareyi adaletleriyle ün yapmış Müslümanlardan başkası getiremezdi.</p>

    <p class="MsoNormal" style="text-align: justify;">Vali arabadan dışarı atlamış bas bas bağırmaya koyulmuştu:</p>

    <p class="MsoNormal" style="text-align: justify;">"Herkes kaleye!" Herkes kaleye çabuk! Müdafaa tertibatı alınsın! Mancınıkları hazır edin! Gülle toplayın!"</p>

    <p class="MsoNormal" style="text-align: justify;">Emirler ağızdan ağza yayıldı:</p>

    <p class="MsoNormal" style="text-align: justify;">"Kale burçlarına kaynar sular koyun!"</p>

    <p class="MsoNormal" style="text-align: justify;">"Okçular hazır olsun!"</p>

    <p class="MsoNormal" style="text-align: justify;">"Silâh başınaaa!"</p>

    <p class="MsoNormal" style="text-align: justify;">Askerler birbirlerini çiğneyerek canlarını kale arkasına atmak için çırpınıyorlardı. Halk ise yavaş adımlarla kaleye çıkan geniş yolu arşınlıyordu. Yakos deli gibi haykırdı:</p>

    <p class="MsoNormal" style="text-align: justify;">"Hızlandırın şu adamları!"</p>

    <p class="MsoNormal" style="text-align: justify;">Dilenci Petro yanında yürüyen demirci Karlos'u dürttü:</p>

    <p class="MsoNormal" style="text-align: justify;">"Kırbaç geliyor Karlos, aç bacaklarını biraz."</p>

    <p class="MsoNormal" style="text-align: justify;">Karlos sırıttı:</p>

    <p class="MsoNormal" style="text-align: justify;">"Bana göre hava hoş," dedi. "Boş yere mi demirciyim. Böyle günlerde sırtcağızımı kırbaçtan koruması için bir zırh yapmıştım."</p>

    <p class="MsoNormal" style="text-align: justify;">Petro elini kaldırıp Karlos'un sırtına vurdu. Mânedî bir ses duyunca başını salladı:</p>

    <p class="MsoNormal" style="text-align: justify;">"Yamansın dostum, akıllı adamları severim."</p>

    <p class="MsoNormal" style="text-align: justify;">"Yürüyün heeeey!"</p>

    <p class="MsoNormal" style="text-align: justify;">Bir asker peydahlandı yanlarında. Karlos umursamadı, alaylı bir sesle:</p>

    <p class="MsoNormal" style="text-align: justify;">"Ben mi?" dedi.</p>

    <p class="MsoNormal" style="text-align: justify;">Cevabı kırbaç verdi. Hızla Karlos'un sırtına indi. Karlos bir kahkaha attı...</p>

    <p class="MsoNormal" style="text-align: justify;">"Kaşı aslanım kaşı."</p>

    <p class="MsoNormal" style="text-align: justify;">Askerin gözleri öfkeden parladı, bir daha vurdu.</p>

    <p class="MsoNormal" style="text-align: justify;">"Al sana!"</p>

    <p class="MsoNormal" style="text-align: justify;">"Eline sağlık ooooh!"</p>

    <p class="MsoNormal" style="text-align: justify;">Dilenci Petro kendine hâkim olamayarak gülünce kırbaçtan nasibini aldı..."</p>

    <p class="MsoNormal" style="text-align: justify;">"Aaaah!"</p>

    <p class="MsoNormal" style="text-align: justify;">Asker neredeyse kırbacının maharetinden şüphelenmeye başlıyordu, kıvranan ihtiyarın ızdıraptan gerilmiş yüzünü zevkle seyretti. Sonra kırbacını başkalarının üstünde denemek için yanlarından ayrıldı.</p>

    <p class="MsoNormal" style="text-align: justify;">Gemiler hayli yaklaşmışlardı. İki güllenin aynı anda havalandığı görüldü. Kırbaca rağmen adımlarını sıklaştırmayan halk, ölümün peşlerine takıldığını görünce çığlık çığlığa kapıya atladılar. Bu da birkaçının ezilerek ölmesine sebep oldu.</p>

    <p class="MsoNormal" style="text-align: justify;">Güllelerden biri kale bedenine çarptı, kocaman bir gedik meydana getirdi. Öbürü çok daha iyi ayarlanmış olacaktı. Askerlerin tam ortasına düştü. Dört asker gık diyemeden can verdiler. Yakos:</p>

    <p class="MsoNormal" style="text-align: justify;">"Allah kahretsin!" diye söylendi.</p>

    <p class="MsoNormal" style="text-align: justify;">Bu mancınıklar canlarına okuyacaktır. Gemilere takılmış mancınık görülmüş şey miydi? Şu Çaka Bey yamandı vesselam!</p>

    <p class="MsoNormal" style="text-align: justify;">"Ben de oldukça yamanımdır, lâkin vali domuzun teki."</p>

    <p class="MsoNormal" style="text-align: justify;">Vali çoktan görünmez olmuştu. Ya sarayının mahzenine kendini atıp can derdine düşmüştü, yahut sıvışmak için planlar hazırlamaya koyulmuştu. Çaka Beyin mektubuna değer vermemenin ne demek olduğunu anlayacaktı. Yakos, valinin sert cevap vermemesini ne kadar istemişti. Ama dinletmek mümkün olmamıştı bir türlü.</p>

    <p class="MsoNormal" style="text-align: justify;">Şimdi pirincin taşını ayıklamak kendisine düşüyordu. Niçin yapacaktı bunu? Adayı neden müdafaa edecekti? Birkaç yerinden yaralanırsa Bizans İmparatoru madalya mı takacaktı? Belki takardı, ama herhalde adaya vali yapmazdı. Yine basit bir silâhşor olarak valinin hizmetinde kalırdı.</p>

    <p class="MsoNormal" style="text-align: justify;">"Yakos, uğursuz herif diye çağrılırdı her zamanki gibi. "İki ucu pis bir değnek" dedi. "Hey asker, baksana!.." Asker seğirtti: "Buyur kumandan." "Halkı müdafaaya çağırın." "Beni dinleyeceklerini sanmam kurnandan, sırtlarını çok kaşıdım." "Dırlanma, dediğimi yap."</p>

    <p class="MsoNormal" style="text-align: justify;">Asker halk arasına karıştı. Birazdan sesini duydu Yakos:</p>

    <p class="MsoNormal" style="text-align: justify;">"Arkadaşlar, kale halkı," diye bağırıyordu. "Şehrimizi müdafaa etmek için asker kardeşlerinize yardımcı olunuz. Burçlara çıkınız."</p>

    <p class="MsoNormal" style="text-align: justify;">Yakos gözlerini kalabalıkta dolaştırdı. Yüzlerin bir kısmı tamamen ifadesiz, bir kısmı müstehzi idi. Ensesini kaşıdı:</p>

    <p class="MsoNormal" style="text-align: justify;">"Yine kırbaca iş düştü," dedi, yürüdü.</p>

    <p class="MsoNormal" style="text-align: justify;">Ardından kale bedeni çatırdadı. Etrafı sarsacak kadar sert adımlar atamadığına göre herhalde bir gülle daha yollamış olacaklardı.</p>

    <p class="MsoNormal" style="text-align: justify;">"Kiryos kumandan, babamı gördünüz mü acaba?"</p>

    <p class="MsoNormal" style="text-align: justify;">"Ha!"</p>

    <p class="MsoNormal" style="text-align: justify;">Yakos yanmasında duran genç kıza hayretle baktı. On dört yaşlarında gösteriyordu. Belki de daha küçük.</p>

    <p class="MsoNormal" style="text-align: justify;">"Ne istedin küçük Despina?"</p>

    <p class="MsoNormal" style="text-align: justify;">"Babamı gördünüz mü? Kalabalıkta kaybettim."</p>

    <p class="MsoNormal" style="text-align: justify;">Yakos bir kahkaha attı:</p>

    <p class="MsoNormal" style="text-align: justify;">"Aman kuzum, baban çocuk değil ki, gelir elbet. Dur bakalım, sen ne çabuk büyümüşsün böyle. Demirci Karlos iyi besliyor olmalı."</p>

    <p class="MsoNormal" style="text-align: justify;">Bileğinden yakaladı, sesinin titremesini bastırmaya çalışarak:</p>

    <p class="MsoNormal" style="text-align: justify;">"Gel kuzum," dedi, "seni babana götüreyim."</p>

    <p class="MsoNormal" style="text-align: justify;">Genç kız bu boğuk sesten tiksindi. Kolunu hızla çekip bileğini kurtardı:</p>

    <p class="MsoNormal" style="text-align: justify;">"Sağ olun Kirsoy, kendim bulurum."</p>

    <p class="MsoNormal" style="text-align: justify;">Yakos kızı tutmak için yeni bir hamle yaptı:</p>

    <p class="MsoNormal" style="text-align: justify;">"Gel dedim güzelim."</p>

    <p class="MsoNormal" style="text-align: justify;">İhtiyar demirci tam vaktinde yetişti. Deminden beri olanları izliyordu.</p>

    <p class="MsoNormal" style="text-align: justify;">Yakos'un pis alışkanlıklarını bildiği için biran evvel etrafını saran kalabalıktan kurtulup koşmuştu. Kızını iki omzundan tuttu:</p>

    <p class="MsoNormal" style="text-align: justify;">"Gidelim Despina."</p>

    <p class="MsoNormal" style="text-align: justify;">Yakos öfkesini belli etmemek için sırıttı:</p>

    <p class="MsoNormal" style="text-align: justify;">"İyi ki geldin demirci, ben de seni arıyordum.</p>

    <p class="MsoNormal" style="text-align: justify;">Dükkânında silâh namına ne varsa getir ve halka dağıt."</p>

    <p class="MsoNormal" style="text-align: justify;">Kımıldamadığını görünce gürledi:</p>

    <p class="MsoNormal" style="text-align: justify;">"Çabuk ol."</p>

    <p class="MsoNormal" style="text-align: justify;">Demirci sakin sakin konuştu:</p>

    <p class="MsoNormal" style="text-align: justify;">"Önce kızımı eve bırakmam lâzım. Serçeler leş kargalarından emin olmak için yuvalarında bulunmalı."</p>

    <p class="MsoNormal" style="text-align: justify;">Yakos'un gözleri döndü:</p>

    <p class="MsoNormal" style="text-align: justify;">"Ne demek istiyorsun?"</p>

    <p class="MsoNormal" style="text-align: justify;">Demirci cevap vermeden kalabalığın arasına karıştı.</p>

    <p class="MsoNormal" style="text-align: justify;">"Aptal," diye dişlerini gıcırdattı Yakos, "kendini bir şey sanıyor."</p>

    <p class="MsoNormal" style="text-align: justify;">Başının üstünden ıslıklayarak geçen şeyi merak edip baktı:</p>

    <p class="MsoNormal" style="text-align: justify;">"Vay canına!"</p>

    <p class="MsoNormal" style="text-align: justify;">Sözleri daha bitmeden müthiş bir gürültü oldu. Başının üstünden geçen bir gülle idi. İlerde bir eve toslayarak yerle bir etti. Ardından bir daha, bir daha geldi. Yakos elleriyle başını kavradı, kendini korumaya çalıştı. Feryatlar kulaklarında uğulduyordu. İnleme sesleri ile birlikte küfürler de duydu. Kendini burçlara doğru attı. Süratle tırmanmak istiyordu ya, korku dizlerini bağlamıştı. Yorgun olmamasına rağmen dili bir karış dışarıda idi. İhtiyar çoban köpeklerini hatırlatıyordu.</p>

    <p class="MsoNormal" style="text-align: justify;">Bir burcun tepesine çıkınca dehşetle ürperdi. Gemiler sahile hayli yaklaşmış, yelkenleri indirmişlerdi. Muntazam bir sıra halinde dizili idiler. Koca mancınıklar tehditkâr tavırlarla dikilmişti. Arada bir boşalıyor, taş gülleler kuşlar gibi uçarak kale bendini aşıyor, etrafı kırıp geçiyordu.</p>

    <p class="MsoNormal" style="text-align: justify;">Hiddetle bağırdı: "Hey, mancınıkları işletin!" Bıkkın bir ses cevap verdi: "Yeterince taş gülle toplayamadık daha." "Bir yandan toplarsınız, Türklerin attığı gülleleri de yukarı taşıyın." "Ama bu imkânsız kumandan, çok ağır onlar, insan gücüyle buraya çekmek mümkün değil!" Yumruğunu konuşan askerin çenesine doğru salladı. "Taşıyın dedim, o kadar." Asker kaçarken ayağı takıldı, yuvarlandı. Yakos gemileri işaret etti: "Onlar nasıl taşıdılarsa siz de taşıyacaksınız." Yerde yatan askerin yüzü dehşetle gerildi: "Ama onlar Müslüman," diye mırıldandı. Kumandanın emrini yerine getirmek üzere adam toplamak için değil de, bir an evvel gazabından kurtulmak için fırladı yerden, koşa koşa uzaklaştı.</p>

    <p class="MsoNormal" style="text-align: justify;">Yakos birden hatırladı. Ellerinde bir miktar zincirli gülle bulunuyordu. Şeytanca bir buluştu bu, mucidi ise başkalarına sır vermesin diye zindana atılmıştı.</p>

    <p class="MsoNormal" style="text-align: justify;">iki taş gülle kalın zincirle birbirine bağlanmış olarak mancınıkla gönderilince geniş bir alanı tesirine alıyordu. Hele gemileri vurmak için bire birdi. Ellerini ovuşturdu. Bunların çıkarılıp mancınıklara yerleştirilmesini emretti. Ne iyi olurdu bol miktarda ellerinde bulunsa. Türk donanması kuyruğunu bile gösteremezdi. Ama her şeyi mahveden vali beydi. Midilli'ye saldırma cüretini kimsenin gösteremeyeceğine inanmıştı. Bizans gibi koskoca bir devlete sırtını dayayanların bir şeyden korkusu olmamalı diyordu. Şimdi yanıldığım anlayınca ne yapıyordu acaba?</p>

    <p class="MsoNormal" style="text-align: justify;">Yakos valiyi oldukça merak ediyordu, fakat onunla kaybedecek vakti yoktu. Zincirli güllelerin taşınmasına nezaret etti. Bu işte de halktan yararlandı. Adamlar söylenmekle birlikte kırbaç korkusuyla isteneni yaptılar.</p>

    <p class="MsoNormal" style="text-align: justify;">O zamana kadar donanmaya attıkları küçük taş parçaları leventleri katılasıya güldürmekten başka işe yaramamıştı. Yalnız Lostromo Sadık'ın gemisinden bir levent bu taşlardan birini yakalamak gibi gülünç fikrini tatbik ederken kolundan olmuştu. Gık bile demedi. Etrafındaki gülüşü donmuş yüzlere biraz da hayretle baktı. Gülümsedi: "Ahmaklığımızın kurbanı olduk," dedi. Kimsenin yardımını istemeden yarasını sardı. Mancınığının başına döndü!</p>

    <p class="MsoNormal" style="text-align: justify;">Başlarına zincirli gülleler yağmaya başlayınca alay edemediler, biri:</p>

    <p class="MsoNormal" style="text-align: justify;">"Gâvur aklını işletmiş," dedi. "Zindanlarında bu zincirlerden bol bol vardır." Öbürü cevap verdi:</p>

    <p class="MsoNormal" style="text-align: justify;">"Sanmam ki onları kullansınlar. Mahkûmları bağlamak daha cazip olsa gerek." "İnsan biçmek de az cazip değildir onlarca, meraklanma." Çaka Bey sohbete dalmış leventlere kızdı:</p>

    <p class="MsoNormal" style="text-align: justify;">"Söyleneceğinize iş görün bre."</p>

    <p class="MsoNormal" style="text-align: justify;">"Emret Reis."</p>

    <p class="MsoNormal" style="text-align: justify;">Birbirine zincirlenmiş iki gülle süratle geldi, fidan boylu denizcinin sözü bitirmesine kalmadan boynuna yapıştı. Gülleden önce kafa yere düştü. Şaşkınlıktan açılan gözleri, sözünü bitirmeye çalışan yarı aralık dudakları, olduğu gibi kaldı.</p>

    <p class="MsoNormal" style="text-align: justify;">Çaka Bey mihaniki bir hareketle atıldı:</p>

    <p class="MsoNormal" style="text-align: justify;">"Osman!"</p>

    <p class="MsoNormal" style="text-align: justify;">Başsız gövde yıkılırken kucaklardı. Kan, gömleğini kızıla boyadı. Şehidi yavaşça döşemeye bıraktı.</p>

    <p class="MsoNormal" style="text-align: justify;">Sonra doğruldu. Yüzü gergin, bakışları yırtıcı idi.</p>

    <p class="MsoNormal" style="text-align: justify;">"İşaret veriniz, sahile yanaşıyoruz."</p>

    <p class="MsoNormal" style="text-align: justify;">Can Ali yanında peydahlandı:</p>

    <p class="MsoNormal" style="text-align: justify;">"İstediğim gibisin Reis," dedi. "Böyle uzakta kalmak canımı sıkıyordu."</p>

    <p class="MsoNormal" style="text-align: justify;">Forsalara emir ulaştırıldı. Kürekler yissa edildi. Forsalara tempo tutan davulun kalın sesi duyuldu. Süratle sahile yanaştılar.</p>

    <p class="MsoNormal" style="text-align: justify;">Çaka Bey leventlerine:</p>

    <p class="MsoNormal" style="text-align: justify;">"Karaya!" emrini verdi.</p>

    <p class="MsoNormal" style="text-align: justify;">Akşam çöktü çökecekti. Karanlık bastırmadan kalenin işini bitirmek istiyordu. Arkadaşları arkadan adaya çıkmış olmalıydılar. İki güne varmaz her tarafı ele geçirirlerdi.</p>

    <p class="MsoNormal" style="text-align: justify;">Leventler emri alır almaz palalarını havaya kaldırarak suya daldılar. Gemilerde sadece gülleciler kaldı. Bunlar sık sık mancınıkları işletecek, kale bedeninde mütemadiyen yeni gedikler açacaklardı.</p>

    <p class="MsoNormal" style="text-align: justify;">Çakıl taneleri leventlerin ayakları altında hıçkırıyordu.</p>

    <p class="MsoNormal" style="text-align: justify;">Hepsi canhıraş bir gayretle süratle kaleye çıkan yolu tırmanıyorlardı.</p>

    <p class="MsoNormal" style="text-align: justify;">Çaka Bey en önde nefes nefese koşuyordu. Can Ali ona yetişmeye boşuna çalıştı. Başaramadı. Ardından baktı baktı da:</p>

    <p class="MsoNormal" style="text-align: justify;">"Hey yiğidim benim," dedi. "Senin ardından ölüme gitmek bile çok güzel."</p>

    <p class="MsoNormal" style="text-align: justify;">Çaka Bey bu sözleri duymadı. Biran evvel kale bedenlerine ulaşmak için güç harcıyordu. Örnek olmak durumunda idi. Kendini koyuverirse leventlerin hali ne olurdu?</p>

    <p class="MsoNormal" style="text-align: justify;">Gemilerden atılan gülleler kale bedenlerindeki yıkıntıları arttırmıştı. Kaledekiler, düşmanı karşılamak için huruç hareketinden başka çare kalmadığını görünce, buna başvurdular. Hatırı sayılır bir kuvvet leventlere doğru akmaya başladı. Çaka Beyin istediği olmuştu. İçerde vuruşmaktansa meydanda bu işi halletmeyi canına minnet sayıyordu.</p>

    <p class="MsoNormal" style="text-align: justify;">"Haydi aslanlarım, leventlerim, şahbazlarım!" diye gürledi. Sesi dalgalar halinde yayıldı. Düşmanın ortasına bomba gibi düştü. Gemilerden artık gülleler gelmiyordu. Arkadaşlarını vurmaktan korktukları için mancınıkları susturmuşlardı. İş oka, mızrağa, baltaya ve kılıca kalmıştı.</p>

    <p class="MsoNormal" style="text-align: justify;">Önce okçular görevlerinin gereğini yaptı. Sonra sıra mızraklara geldi. Ardından baltacılar taarruz ettiler. Nihayet kılıç kılıca kaldılar.</p>

    <p class="MsoNormal" style="text-align: justify;">Tırnakların, dişlerin, tekmelerin ve yumrukların iş gördüğü göğüs göğse bir savaş başlamıştı. Can Ali nâra üstüne nâra atıyor "Allah Allah" sesleri kılıç şakırtılarını bastırıyordu. Düşman zaten isteksizdi. Granit bir kayaya tasladığını kısa zamanda anlayınca isteksizlik dehşete dönüştü. Leventler adaleli kollarını şimşek süratiyle işletiyor, geniş palalar her inişte bir baş uçuruyordu.</p>

    <p class="MsoNormal" style="text-align: justify;">Çaka Bey Can Ali ile sırt sırta vermişti:</p>

    <p class="MsoNormal" style="text-align: justify;">"Haydaaa!" diyordu.</p>

    <p class="MsoNormal" style="text-align: justify;">"Haydaaa!" diye cevap alıyordu.</p>

    <p class="MsoNormal" style="text-align: justify;">Düşmanın iyice hırpalandığı bir anda Çaka Bey beklenen emri verdi:</p>

    <p class="MsoNormal" style="text-align: justify;">"Kaleye!"</p>

    <p class="MsoNormal" style="text-align: justify;">Ustalar açılan gedikleri onarmakta gecikmişlerdi. Leventler çağlayan gibi içeri aktılar. Önce gedikler tutuldu. Okçular hemen burçlara çıkıp kabak gibi açıkta kalan düşmana ok yağdırmaya başladılar. Bir kısmı akıllılık edip yanmamış kireç varillerini üstlerine boşalttı. Canı yananlar kısa zaman içinde çil yavrusu gibi sağa sola dağıldılar. Can Ali kalenin en yüksek yerine tırmandı. Vakit akşam namazına girmiş bulunuyordu. Elini kulağına attı, kıbleye yöneldi:</p>

    <p class="MsoNormal" style="text-align: justify;">"Allahü ekber, Allahü ekber.."</p>

    <p class="MsoNormal" style="text-align: justify;">Midilli göklerinde ilk defa ezan okunuyordu. Herkes susmuş, her şey susmuş, değil insanlar, eşyalar bile dinlemeye başlamıştı. Düşman dehşetle, dost memnuniyetle dinledi, dinledi.</p>

    <p class="MsoNormal" style="text-align: justify;">Nöbetleşerek kılınan akşam namazından sonra iç kale muhasara edildi. Valinin de muhafızlarıyla birlikte oraya çekildiğini sanıyorlardı.</p>

    <p class="MsoNormal" style="text-align: justify;">Oysa vali daha ilk anlarda ümitsizliğe düşmüş, ailesini ve hazinesi beraberine alarak arka kapıdan sıvışmış ti. Etrafı ağaçlarla örtülmüş dar patika onların gözden uzak kalmasını sağlıyordu. Bu yolu özel olarak yaptırmıştı.</p>

    <p class="MsoNormal" style="text-align: justify;">Sahilde her ihtimale karşı hazır bulundurduğu küçük fakat süratli bir tekne vardı. O sırada cehennemi bir savaş vermekte olan leventler hiçbir şeyin farkında olamamışlardı. Midilli Valisi şimdi Bizans yolunda bulunuyordu.</p>

    <p class="MsoNormal" style="text-align: justify;">Yakos'a gelince: Huruç hareketinin başında bulunuyordu. Bir saat vuruştuktan sonra pabucun pahalı olduğunu görmüş, kaçmak istemişti. Ama geç kalmıştı. Şu anda yüzlerce adamıyla kapatıldığı yerde akıbetini bekliyor, kendilerini bırakıp kaçan valiye —kaçtığından yüzde yüz emindi— küfretmek için sık sık ağzını açıyordu.</p>

    <p class="MsoNormal" style="text-align: justify;">Bizanslıların "Sarı Bela"sı lostromo Sadık iç kaleyi kısa zamanda teslim alacak bir planı Çaka Beye açtı.</p>

    <p class="MsoNormal" style="text-align: justify;">"Kolay olacak," dedi. "Leventleri de telef etmeden bu işi başaracağız. Esir askerleri iç kaleye saldırtalım. Geri döneni kırbaçlayalım, hatta kılıçlayalım. İç kaledekiler dindaşlarına karşı savaşmazlar.</p>

    <p class="MsoNormal" style="text-align: justify;">"Çaka Bey hayretle sordu:</p>

    <p class="MsoNormal" style="text-align: justify;">"Bunu ciddî söylemiyorsun değil mi?"</p>

    <p class="MsoNormal" style="text-align: justify;">"Anlıyorum seni. Plânımın bir kalleş yanı olduğundan şüphelenmiştim zahir, haklıymışım. Ama unutma ki biz onların eline geçmiş olsaydık, kulak deliklerimizden aşağı erimiş kurşun akıtırlardı."</p>

    <p class="MsoNormal" style="text-align: justify;">"Onlar Müslüman değil ki Sadık!"</p>

    <p class="MsoNormal" style="text-align: justify;">Sadık elleriyle dizini dövdü:</p>

    <p class="MsoNormal" style="text-align: justify;">"Doğru be," dedi, "haklısın. Onlar Müslüman değil. Bazen misilleme yapmak gibi aptalca fikirlere kapılıyorum işte, Allah affetsin."</p>

    <p class="MsoNormal" style="text-align: justify;">Çaka Bey bir süre düşündükten sonra:</p>

    <p class="MsoNormal" style="text-align: justify;">"Bekleyelim," dedi. "Adanın güneyine çıkan arkadaşlarımız buraya gelsin. Kaleyi onlara bırakır Sakız'a doğru yola çıkarız. Çok çok iki gün."</p>

    <p class="MsoNormal" style="text-align: justify;">"Ya iç kaledeki kefereler?"</p>

    <p class="MsoNormal" style="text-align: justify;">"Yerlerinden bile kıpırdayamazlar. Etrafları kordon altında. Sürekli ok attırıyorum. Mancınıkları o tarafa çevirip bir harabeye döndürmek işten değil ama, kale yerine bir enkaz istemiyorum. Bize lâzım olacak.</p>

    <p class="MsoNormal" style="text-align: justify;">Can Ali heyecanla Çaka Beyin ellerine sarıldı:</p>

    <p class="MsoNormal" style="text-align: justify;">"Bundan sonra Sakız'a mı?"</p>

    <p class="MsoNormal" style="text-align: justify;">Çaka Bey bir sevgili ismi yâd eder gibi içten:</p>

    <p class="MsoNormal" style="text-align: justify;">"Evet," dedi. "Sakız'a..."</p>
  </div>
</body>
</html>
