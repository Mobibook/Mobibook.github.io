<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" />
  <link href="../Text/filelist.xml" rel="File-List" />

  <title>(Microsoft Word - Yavuz Bahadiro60lu - 07akabey.doc)</title><!--[if gte mso 9]><xml>
 <o:DocumentProperties>
  <o:Author>f</o:Author>
  <o:Template>Normal</o:Template>
  <o:LastAuthor>ibrahim</o:LastAuthor>
  <o:Revision>2</o:Revision>
  <o:TotalTime>165</o:TotalTime>
  <o:Created>2013-11-29T20:56:00Z</o:Created>
  <o:LastSaved>2013-11-29T20:56:00Z</o:LastSaved>
  <o:Pages>158</o:Pages>
  <o:Words>51248</o:Words>
  <o:Characters>292116</o:Characters>
  <o:Lines>2434</o:Lines>
  <o:Paragraphs>685</o:Paragraphs>
  <o:CharactersWithSpaces>342679</o:CharactersWithSpaces>
  <o:Version>12.00</o:Version>
 </o:DocumentProperties>
</xml><![endif]-->
  <link href="../Misc/themedata.thmx" rel="themeData" />
  <link href="../Text/colorschememapping.xml" rel="colorSchemeMapping" /><!--[if gte mso 9]><xml>
 <w:WordDocument>
  <w:TrackMoves>false</w:TrackMoves>
  
  <w:HyphenationZone>21</w:HyphenationZone>
  
  <w:DrawingGridHorizontalSpacing>6 nk</w:DrawingGridHorizontalSpacing>
  <w:DrawingGridVerticalSpacing>6 nk</w:DrawingGridVerticalSpacing>
  <w:DisplayHorizontalDrawingGridEvery>0</w:DisplayHorizontalDrawingGridEvery>
  <w:DisplayVerticalDrawingGridEvery>3</w:DisplayVerticalDrawingGridEvery>
  
  <w:ValidateAgainstSchemas>false</w:ValidateAgainstSchemas>
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  
  <w:Compatibility>
   
   
   
   
   
   
   
   
   
   
   
   
   
   
   
   
   
   
   
   
   
   
   
   
  </w:Compatibility>
  <w:BrowserLevel>MicrosoftInternetExplorer4</w:BrowserLevel>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin-top:0cm;
        mso-para-margin-right:0cm;
        mso-para-margin-bottom:10.0pt;
        mso-para-margin-left:0cm;
        line-height:115%;
        mso-pagination:widow-orphan;
        font-size:11.0pt;
        font-family:"Calibri","sans-serif";
        mso-ascii-font-family:Calibri;
        mso-ascii-theme-font:minor-latin;
        mso-hansi-font-family:Calibri;
        mso-hansi-theme-font:minor-latin;
        mso-bidi-font-family:"Times New Roman";}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <h1 class="calibre1" id="calibre_toc_6" style="text-align: center;">Altıncı Bölüm</h1>

    <div>
      <br />
    </div>

    <p class="MsoNormal" style="text-align: justify;">Güneş gittikçe ufka yaklaşıyor, bir günün daha ömrü bitiyordu. Hava ılıktı. Tatlı tatlı esen akşam yeli ağaçların yapraklarında oynaşıyor, kuşlar günün son çığlıklarıyla batmak üzere olan güneşi selâmlıyorlardı. Birazdan gece bastıracak, uykunun yorgunlukları silecekti. Karanlık bazı insanlara korku bazılarına huzur getirirdi.</p>

    <p class="MsoNormal" style="text-align: justify;">Çaka Bey İzmir'e hakim bir tepenin üstünde durmuş, bir yandan düşünüyor, bir yandan da körfezleriyle birlikte bütün şehri içine çekmek ister gibi derin derin soluyordu.</p>

    <p class="MsoNormal" style="text-align: justify;">Batmak üzere olan güneş billur denizi kırmızı beneklerle parlatmıştı. Sanki dünyanın günahını emdikten sonra, denizde yıkanıyordu. Limana girip çıkan balıkçı kayıkları vardı.</p>

    <p class="MsoNormal" style="text-align: justify;">"Güneş batmak üzere iken ne güzel hülyaya dalınıyor," diye söylendi.</p>

    <p class="MsoNormal" style="text-align: justify;">Bizans'tan kurtulduğu günün üstünden altı ay kadar bir zaman geçmişti. Türkeline döner dönmez teşkilâtlanmış, bir dakika bile boş durmayarak çalışmıştı. Önce kardeşi Yalvaç'ı bulmuştu. Etrafında hayli hatırı sayılır bir akıncı grubu vardı. İlk yaptığı iş onları emrine almak oldu. Çaka Beyin kurtulduğu haberi süratle yayılmış, kitle halinde iltihaklar başlamıştı, küçük, fakat gözünü budaktan sakınmaz, tecrübeli bir ordu vücuda gelmişti.</p>

    <p class="MsoNormal" style="text-align: justify;">Hedefi "Bizans payitahtı" diye noktalamıştı Çaka Bey. Bu hedef yeni değildi. Küçük bir müfrezenin kumandanı iken tespit etmiş, plânını Bizans'ta bulunduğu yıllar boyunca geliştirmiş, önce İzmir'i almayı, sonra bir donanma vücuda getirmeyi tasarlamıştı. Biliyor ve inanıyordu ki, yalnız karadan girişilecek bir taarruz Bizans'ın fethini gerçekleştiremezdi. Denizden de tazyik etmek gerekirdi.</p>

    <p class="MsoNormal" style="text-align: justify;">Gürültü çıkarmamaya çalışarak yaklaşan gölgeyi fark edemedi. Sesini duyunca hülyalarından sıyrıldı.</p>

    <p class="MsoNormal" style="text-align: justify;">"Yine daldınız ağam!"</p>

    <p class="MsoNormal" style="text-align: justify;">Kardeşi Yalvaç'tı bu. Çaka Bey gülümsedi, elini uzatıp İzmir merkez olmak üzere geniş bir daire çizdi:</p>

    <p class="MsoNormal" style="text-align: justify;">"Şu toprakları ele geçirmemiz lâzım Yalvaç, ondan sonra da..."</p>

    <p class="MsoNormal" style="text-align: justify;">" Kostantiniye"yi."</p>

    <p class="MsoNormal" style="text-align: justify;">"İyi ezberine almışsın, aferin sana!"</p>

    <p class="MsoNormal" style="text-align: justify;">"Geleli beri ağzından düşürmüyorsun ki ağam, duya duya ezberimize aldık."</p>

    <p class="MsoNormal" style="text-align: justify;">Çaka Beyin gözleri pırıl pırıldı. Yüzünde fırtına öncesi durgunluk vardı. Konuşmaya başladığı zaman sesindeki kararlılık Yalvaç'ı ürküttü:</p>

    <p class="MsoNormal" style="text-align: justify;">"Ben inanıyorum Yalvaç, inanıyorum ki Bizans alınmadan yapılacak her hareket yarım kalacaktır. Bu yüzden..."</p>

    <p class="MsoNormal" style="text-align: justify;">Cümleyi Yalvaç tamamladı:</p>

    <p class="MsoNormal" style="text-align: justify;">"Bizans'ı fethetmek zorundayız!"</p>

    <p class="MsoNormal" style="text-align: justify;">Çaka Bey kardeşinin omzunu okşadı:</p>

    <p class="MsoNormal" style="text-align: justify;">"Bizans'ta iken hayli bilgi topladım, işimize yarayacak bilgiler. Sonra arkadaşlarım var orada, durumu bize rapor edecekler. Balıkçı Davos güvenilir bir dost, iyi bir insan."</p>

    <p class="MsoNormal" style="text-align: justify;">"Şimdi ne düşünüyorsun ağam?"</p>

    <p class="MsoNormal" style="text-align: justify;">Çaka Bey çoktan bütün hesaplan yapmış, bitirmişti.</p>

    <p class="MsoNormal" style="text-align: justify;">Tereddüt etmeden cevap verdi:</p>

    <p class="MsoNormal" style="text-align: justify;">"İki güne kadar İzmir'i vuracağız."</p>

    <p class="MsoNormal" style="text-align: justify;">Yalvaç bunu aklına pek sığdıramadı.</p>

    <p class="MsoNormal" style="text-align: justify;">"Ağam!"</p>

    <p class="MsoNormal" style="text-align: justify;">"Sus Yalvaç, ne söyleyeceğini biliyorum; bu kadar kısa zamanda hazırlanamazmışız, kuvvetimiz az imiş, silâhlarımız iyi değilmiş..."</p>

    <p class="MsoNormal" style="text-align: justify;">"Bütün bunlar doğrudur ağam."</p>

    <p class="MsoNormal" style="text-align: justify;">"Doğru olabilir. Dinle beni: Önce inanmak gerek. İzmir'in bize lüzumu var mı?"</p>

    <p class="MsoNormal" style="text-align: justify;">"Var tabii, hem de çok."</p>

    <p class="MsoNormal" style="text-align: justify;">"İnanıyorsun. Peki almalı mıyız?"</p>

    <p class="MsoNormal" style="text-align: justify;">"Mutlaka almalıyız."</p>

    <p class="MsoNormal" style="text-align: justify;">"Azimlisin. Şunu bilmeni isterim. İnanç ve azim birleşti mi, yapılmayacak şey yoktur. Boris'in dediği gibi, insan gayesi varsa yaşıyor demektir. İzmir bir gaye değil gerçi, gayeye ulaşmak için gerekli vasıta. Çok lüzumlu bir vasıta. Bizans'ın giriş kapısı."</p>

    <p class="MsoNormal" style="text-align: justify;">Yalvaç tasdik etti:</p>

    <p class="MsoNormal" style="text-align: justify;">"Haklısın ağam. Bende senin düşüncelerin ne arasın, kaba bir silâhşorum sadece, hepsi bu."</p>

    <p class="MsoNormal" style="text-align: justify;">Çaka Bey kardeşinin ellerini tuttu. Gözlerinin içine baktı:</p>

    <p class="MsoNormal" style="text-align: justify;">"Altın gibi de kalbin var," dedi. "Azımsama bunları."</p>

    <p class="MsoNormal" style="text-align: justify;">Kollarından çekti:</p>

    <p class="MsoNormal" style="text-align: justify;">"Gel kumandanlarla istişare edelim. Bir çift gözle yüz çift gözün görmesi bir olmaz, bir kafanın düşünmesiyle yüz kafanın düşünmesi de öyle."</p>

    <p class="MsoNormal" style="text-align: justify;">On dakika kadar birlikte yan yana yürüdüler, fakat tek kelime konuşmadılar. Çaka Bey İzmir'e saldıracağı günü düşünüyor. Yalvaç, ağabeyinin düşüncelerini bölmemek için saygıyla susuyordu.</p>

    <p class="MsoNormal" style="text-align: justify;">Az sonra kumandanlar toplanmış, alacakaranlıkta çayırların üstüne diz dize oturmuşlardı. Çaka Bey sert adımlarla orta yere yürüdü. İki elini kaldırarak bir müddet havada tuttu. Seslerin kesilmesini bekledi.</p>

    <p class="MsoNormal" style="text-align: justify;">"Kumandanlar," diye başladı sonra. "Kahraman akıncılar. Ruhlarını Allah'a bedenlerini i'lâyı kelimetullaha adamış serdengeçtiler. Zevkleri mahdut, elemleri ise bol bir dünyanın içinde yan yana yaşıyoruz. Türkler, Bizanslılar, Venedikliler, Cermenler, Ruslar... Kimileri bütün zevki dünyada arıyor, kimileri dünyayı bir misafirhane sayıp ahrete hazırlık yapıyor. Asıl lezzetin, sonsuz zevklerin orada olduğuna inanıyor; bu yolda hayatını da, dünyevî lezzetleri de tepiyor. Biz bu dünyada sadece dünya zevkleriyle yetinip vakit geçirecek kadar hissiz değiliz. Büyük ideallerin insanlarıyız. Hayatımızın noktalanacağı güne kadar bu ideallerin gerçekleşmesi için çalışacağız. Bizim için dünyada mahrumiyet vardır, çile vardır, katlanacağız ki, büyük yolun yolculuğuna başarı ile çıkabilelim. Tabii önümüzde güçlükler vardır. Bu güçlükler başarının süsleridir. Biz muvaffak olunca gülümseyeceklerdir. Yeter ki azimle yolumuza devam edelim. Bunun için lâzım olan cesaret bizde mevcuttur."</p>

    <p class="MsoNormal" style="text-align: justify;">Bağrışmalar duyuldu:</p>

    <p class="MsoNormal" style="text-align: justify;">"Elbette mevcuttur."</p>

    <p class="MsoNormal" style="text-align: justify;">Çaka Bey devam etti:</p>

    <p class="MsoNormal" style="text-align: justify;">"Azmimiz vardır."</p>

    <p class="MsoNormal" style="text-align: justify;">"Tabii vardır."</p>

    <p class="MsoNormal" style="text-align: justify;">"Öyleyse muhtaç olduğumuz tek şey kuvvettir. Onsuz pek bir şey yapılamaz. Bize kuvvet lâzımdır ama zayıfları ezmek için değil. Ezenleri ezmek için. Bizans imparatoru gibilerini. İzmir Beyi gibilerini. Onlara karşı çıkabilmek için kuvvetli olmak zorundayız. Ülkemizi durmadan tehdit ederler. Evvelâ İzmir, sonra da Bizans bizim olamaz mı?"</p>

    <p class="MsoNormal" style="text-align: justify;">Tekrar sesler geldi:</p>

    <p class="MsoNormal" style="text-align: justify;">"Allah'ın izniyle.</p>

    <p class="MsoNormal" style="text-align: justify;">Çaka Bey bu hatırlatmaya sevindi. Dudakları tebessümle genişledi:</p>

    <p class="MsoNormal" style="text-align: justify;">"Allah'ın izniyle," diye tekrarladı. "O'nun arzusu ve isteği olmadan hiçbir şey gerçekleşemez. Biz inançlıyız. Allah'a ve Resulüne inanıyoruz, güveniyoruz."</p>

    <p class="MsoNormal" style="text-align: justify;">Sesini yükseltti:</p>

    <p class="MsoNormal" style="text-align: justify;">"İki güne kadar İzmir'e taarruz edeceğiz. Sonra bir donanma kuracağız. Bizans'ı fethetmek için deniz gücüne ihtiyacımız vardır. Donanmamız için de limana. İzmir bize liman olacak. Başarabilir miyiz?"</p>

    <p class="MsoNormal" style="text-align: justify;">Çaka Beye güveniyorlardı. Altı aydır onun kumandanlığı hakkında kesin bilgi sahibi idiler. Girdikleri her taarruzdan başarı ile çıkmışlardı. Çaka Beyin önünde büyük zaferler olduğundan emindiler.</p>

    <p class="MsoNormal" style="text-align: justify;">"Seninleyiz Çaka Bey, makul düşünüyorsun!"</p>

    <p class="MsoNormal" style="text-align: justify;">Çaka Bey elini salladı:</p>

    <p class="MsoNormal" style="text-align: justify;">"Sağ olun," dedi, "hepinize güvenim tamdır, birlik olduktan sonra dünyanın en güçlü krallarına diz çöktürürüz. Geceyi gündüze katarak hazırlanalım. Sonra şimşek gibi İzmir'in üstüne çıkalım. Dik başlar eğilsin, zalimler cezalansın, mazlumların dualarını alalım. Dağılabilirsiniz arkadaşlar. Çalışınız ve başarı için Allah'a dua ediniz."</p>

    <p class="MsoNormal" style="text-align: justify;">Birbirlerinin boynuna sarılarak kutladılar. Sevinç içinde hazırlıklara başladılar.</p>

    <p class="MsoNormal" style="text-align: justify;">Güneş bir defa battı. Doğdu, bir daha battı, yine doğdu. Bir daha battı ve doğarken Çaka Beyin akıncıları onu selâmladılar. Küçük ordu İzmir'i kuşatmış, mancınıklar şehri dövmeye başlamıştı.</p>

    <p class="MsoNormal" style="text-align: justify;">Çaka Beyin fazla vakti yoktu. Kısa bir ömre sığdırması gereken büyük işler onu bekliyordu. Bir şehir için aylarca beklerse idealleri doğmadan ölmeye mahkûm olacaktı.</p>

    <p class="MsoNormal" style="text-align: justify;">Bir kestirme yol bulması lâzımdı. Bir yandan askerine emirler yağdırırken, bir yandan da kafasını işletiyordu. Düşünmekten beyni uyuşmuştu. Nihayet bir yol buldu. Yanlarından geçmekte olan kanallar şehre su taşıyordu. Bu fikir, düşünmekten bunaldığı ve sıcaktan uyuştuğu bir zamanda imdadına yetişmişti. Yalaktan su içerken birden beyninde şimşekler çakmış:</p>

    <p class="MsoNormal" style="text-align: justify;">"Tamam!" diye deli gibi bağırmıştı.</p>

    <p class="MsoNormal" style="text-align: justify;">Çaka Beyi heyecanlı görmeye alışık olmayanlar hayretle bakıştılar. Kardeşi Yalvaç biraz da endişe ile yanına sokuldu:</p>

    <p class="MsoNormal" style="text-align: justify;">"Nedir tamam olan?"</p>

    <p class="MsoNormal" style="text-align: justify;">"İzmir!"</p>

    <p class="MsoNormal" style="text-align: justify;">"Anlayamadım."</p>

    <p class="MsoNormal" style="text-align: justify;">Fakat Çaka Bey kardeşini duyacak halde değildi.</p>

    <p class="MsoNormal" style="text-align: justify;">Şahadet parmağını bir mızrak gibi ileri uzattı:</p>

    <p class="MsoNormal" style="text-align: justify;">"Çabuk, tez elden su kanalları tahrip edilsin."</p>

    <p class="MsoNormal" style="text-align: justify;">Buluş hepsinin hoşuna gitti. Çok denenmiş, başarısı sabit olmuş bir yoldu ama nedense hiçbirinin aklına gelmemişti. Emirler verildi. Kuvvetle inen kazmalar kısa zaman içinde kanalları tahrip etti. Nihayet Çaka Bey:</p>

    <p class="MsoNormal" style="text-align: justify;">"Bu kadar yeter," dedi. "Onarılması güç olmasın. Yakında İzmir bizimdir. Suya ihtiyacımız olacak."</p>

    <p class="MsoNormal" style="text-align: justify;">Artık birkaç gün beklemekten başka yapacak şey yoktu. Huruç hareketi yapılabilecek noktalara ustalıkla kuvvetlerini dağıttı. Kendisi de hâkim bir yere çıkarak gözetlemeye koyuldu.</p>

    <p class="MsoNormal" style="text-align: justify;">İzmir halkı suyun kesildiğini ancak iki gün sonra fark etti. Şehirde mevcut koca sarnıçlar da çabucak bitti.</p>

    <p class="MsoNormal" style="text-align: justify;">Kuruyan dudaklar yol yol çatladı, yüzler ızdırapla gerildi.</p>

    <p class="MsoNormal" style="text-align: justify;">İzmir Beyi birkaç kere, kaleden çıkarak Çaka Beye karşı meydan savaşı vermeyi düşündü ama tek gönüllü bile bulamadı. Herkes bu efsanevi güçten korkuyordu. Altı ay içinde Çaka Bey korkulu rüya olmuş çıkmıştı. Bunda Bizans'a esir düşmeden önceki şöhretinin de büyük payı vardı. "Çaka Bey döndü" sözleri kulaktan kulağa yayılmış, düşman kalplere korku düşmüştü. Cüret edip karşısına çıkamıyorlardı.</p>

    <p class="MsoNormal" style="text-align: justify;">Susuzluğun dördüncü günü can boğaza çıktı. Yalnız susuzluk olsa neyse, şehrin hâkim yerlerine yerleştirilmiş mancınıklar dur durak bilmeden işliyor, koca şehrin başına günün her saatinde taş yağıyordu. Çoğu şehirdeki evlerin damına, bazıları meydanlara, sokaklara düşüyor, korku ve dehşet saçıyordu.</p>

    <p class="MsoNormal" style="text-align: justify;">Muhasaranın haftasında şehrin üstüne kızgın kor yağmaya başladı. Bu Çaka Beyin yeni, dahiyane bir buluşuydu. Vâki itirazlara aldırmadan mancınıklarla taş yerine kızgın kor atılabileceğini iddia ve ispat etmişti. Şehirde yangınlar çıktı. Su olmadığı için tutuşan evler söndürülemiyor, alevler etrafa dehşet saçıyordu. Alevleri seyretmekten başka kimse bir şey yapamıyordu.</p>

    <p class="MsoNormal" style="text-align: justify;">Bir öğle vakti sabrı tükenen ve paniğe kapılan halk birbirini ezerek şehrin meydanında toplandı. İdareciler aleyhine atıp tuttular, bağırıp çağırdılar. Ya teslim olmalarını, ya da şehirden çıkıp vuruşmayı göze almalarını, ama ne olursa olsun karılar gibi içeride kapanıp kalmamalarını istiyorlardı.</p>

    <p class="MsoNormal" style="text-align: justify;">İzmir Beyi çare kalmadığını anlayınca ne olursa olsun bir çıkış yapmayı göze alabildi. Zorla topladığı askerleri arka kapıya yığdı. Çaka Beyin kuvvetlerini ön kapıda tuttuğunu, buradan çıkmakla onu gafil avlayabileceğim hesaplamıştı. Yanıldığını anladığında ise iş işten geçmiş bulunuyordu. Çaka Bey onların düşüncelerim aksine askerinin ehemmiyetli bir bölümünü arka kapının önüne siperlemişti. İzmir Beyinin aklına gelebilecek her ihtimali hesaplamış, hareketlerini ona göre ayarlamıştı. Birlikler arasında kurduğu haberleşme teşkilâtı muntazaman işliyor, böylece her birlik diğer birliğin durumundan anında haberdar olma imkânına sahip bulunuyordu.</p>

    <p class="MsoNormal" style="text-align: justify;">Düşmanın kaleden huruç yaptığı haberini alınca atını dört nala kaldırdı. Şehrin arka kapısı önünde siperlenmiş askerinin başına geçti. Atının kuyruğunu eliyle bağladı. Uzun mızrağını avucunda sıktı.</p>

    <p class="MsoNormal" style="text-align: justify;">"Okçular hazır olsun," emrini verdi. Düşman ilk anda çalıların ardına gizlenmiş Türk yiğitlerini fark edemediler. Plânlanın muvaffak olduğunu düşünerek tedbiri bile unuttular. Saflar disiplinsizliğin tam bir örneğini vererek dağıldı. Tam o sırada Çaka Beyin gür sesi öğle sıcağının altında dalga dalga kabardı:</p>

    <p class="MsoNormal" style="text-align: justify;">"Okçular yallah!"</p>

    <p class="MsoNormal" style="text-align: justify;">Yüzlerce ok yaylardan aynı anda fırladı. Vınlayarak düşman saflarına ulaştı. Atlar ürktü; bağırmalar, küfürler, iniltiler, feryatlar birbirine karıştı. Atlardan devrilenler, üzengiye ayağı takılıp sürüklenenler görüldü. Çaka Bey düşmanın toparlanmasına fırsat vermemek için aceleyle mızraklı bölüğü öne sürdü.</p>

    <p class="MsoNormal" style="text-align: justify;">Düşman birliği yalın kılıç çıkmakla ne büyük hata ettiğini anladı ama, arka kapının önünü boş sanmakla asıl büyük hatasını zaten işin başında yapmıştı. Hata yeni hataları çekerdi. Bu yeni hata kumandanın ağzından bir emir şeklinde çıktı:</p>

    <p class="MsoNormal" style="text-align: justify;">"Atlardan inin, yaya saldırın!" Asker bu emirden pek bir şey anlamadı, fakat yine de itaat etti. Çaka Bey hiddetinden küplere bindi. Kumandan olacak adam nasıl olurdu da böyle ahmakça bir askerî hataya düşerdi. Atlı savaşçının her zaman yayadan üstün olduğunu nasıl düşünemezdi? Hayır, bunu bir zafer sayamazdı. Bu kadar acemi bir kumandana rastladığı için talihsizliğine yanıyordu. Dayanamayarak var kuvvetiyle bağırdı:</p>

    <p class="MsoNormal" style="text-align: justify;">"Kumandan, askeri attan indirme!"</p>

    <p class="MsoNormal" style="text-align: justify;">Kumandan bunu duydu mu, duymadı mı belli değil. Fakat olan oldu. Hatasını anlamaya bile fırsat bulamadı. Bir Türk mızrağından nasibini aldı. Hem de kaçmak isterken sırtından vuruldu.</p>

    <p class="MsoNormal" style="text-align: justify;">İzmir askeri başsız kalınca büsbütün bozuldu. "Allah Allah" seslerinden dehşete düştü. Atını ele geçiren sırtına atladı, geçiremeyen tabana kuvvet, çıktığı kapıya doğru koştu. İzmir Beyi durumu burçlardan gözlüyordu. Askerin geri döndüğünü görünce paniğe kapıldı. Hele peşlerini takip eden uzun mızraklı İslâm cengâverleri büsbütün aklını başından aldı. Kapının kapatılmasını, kulelerden ateş ve kaynar su dökülmesini emretti. Düşman askerlerinin çoğu kaleye tekrar dönemedi. Tepelerine dökülen kaynar su ile haşlanarak kendi dindaşlarının elinde can verdiler.</p>

    <p class="MsoNormal" style="text-align: justify;">Ertesi sabah İzmir halkının galeyanı daha büyük oldu. Bey konağını taşa tuttular. Bununla da tatmin olmayarak ateşe verdiler. İzmir Beyi canını kurtarmak için kılık değiştirip halk arasına karıştı. Lâkin bir dilenci onu tanıdı. Halka gösterdi:</p>

    <p class="MsoNormal" style="text-align: justify;">"Karıma göz koyduğu için beni sekiz yıl zindanda tutan adam işte budur arkadaşlar. Bu İzmir Beyinin ta kendisidir?"</p>

    <p class="MsoNormal" style="text-align: justify;">Çığ dalgalanarak üstüne aktı. İzmir Beyi belki bir gün ikbal merdivenlerinden yuvarlanacağını düşünmüştü, ama böylesi bir düşüşü hayalinden dahi geçirmemişti.</p>

    <p class="MsoNormal" style="text-align: justify;">Bir kâbusu uzaklaştırmak ister gibi mütemadiyen ellerini gözünün önünde sallıyor. "Etmeyin, yapmayın, ben sizin beyinizim," diye yalvarıyordu. Halkın ithamı korkunçtu. "Sen şimdiye kadar bizi ezmekten başka ne yaptın?</p>

    <p class="MsoNormal" style="text-align: justify;">Şimdi ezmek sırası bizde."</p>

    <p class="MsoNormal" style="text-align: justify;">Vaktiyle çok kötülüğünü görmüş bir İzmirli, koca çekici hırsla başına indirene kadar İzmir Beyi yalvardı. Kof bir ses çıktı. Hafif bir inilti boğum boğum dudaklarında düğümlendi. Sonra sükût...</p>

    <p class="MsoNormal" style="text-align: justify;">Kalabalık sanki yaptığından ürkerek yavaş yavaş dağıldı. Bir bölümü ana kapıya doğru aktı. Nöbetteki askerler itişerek gerilediler. İdareyi halkın eline terk ettiler.</p>

    <p class="MsoNormal" style="text-align: justify;">Çaka Bey artık beklemekten usanmış, kaleye taarruz düşünüyordu. Gece bir baskın vermek üzere hazırlıklara başlamıştı bile, Ana kapının açıldığını görünce hayret etti. Bir huruç daha yapılacağını sanarak askere hazır ol emri verdi. Fakat kapıdan çıka çıka sadece üç kişi çıktı. Ortadaki beyaz bir bayrak tutuyor, çılgın gibi sallıyordu.</p>

    <p class="MsoNormal" style="text-align: justify;">Çaka Bey: "Getirin bakalım şunları," dedi. "İstedikleri ne imiş?" En yaşlıları kalede olanı biteni hikâye etti. Sonunda: "Beyim," dedi. "İzmir halkı emrinize muntazırdır. Kaleyi teslim ediyoruz."</p>

    <p class="MsoNormal" style="text-align: justify;">Çaka Bey, bunun bir oyun olabileceğini düşündü. Tedbirde kusur caiz değildi. Bir hata çok cana mal olabilirdi.</p>

    <p class="MsoNormal" style="text-align: justify;">"Pekâlâ," dedi. "Madem ki istiyorsunuz, olsun. Ancak emin olmam lâzım. Kaledeki bütün asker dışarı çıksın. Silâhlarını gözümün önünde çözüp yığsınlar. Onların peşinden içerde ne kadar erkek varsa kale dışına gelsin. İçerde yalnız kadınlar ve çocuklar kalacak. Hiç birinin kılma halel gelmeyeceğini garanti ediyorum. Ne dinim ne de milliyetim teslim olana kılıç çekmeyi yiğitlik saymaz, reddeder."</p>

    <p class="MsoNormal" style="text-align: justify;">Adamlar başlarını eğerek geri gittiler. Az sonra askerler kafileler halinde dışarı çıktı. Silâhlarını çözdüler. Kılıçtan mızraktan, baltadan, topuzdan koca koca tepecikler meydana geldi. Peşlerinden sivil erkekler de çıktı. Kalede yalnız çocuklar ve kadınlar kaldı. Çaka Bey keşif için önce bir bölüğü kaleye soktu. Her şeyin istediği gibi olduğunu anlayınca kendisi de girdi. Silâhtan tecrit edilmiş askerleri serbest bıraktı. İzmir'e girmemek, etrafında gözükmemek şartıyla hayatlarını bağışladığını söyledi. Sivil erkekleri tekrar kaleye aldı. Asayişi bozmadıkları sürece kıllarına dokunulmayacağı yolunda tekrar teminat verdi.</p>

    <p class="MsoNormal" style="text-align: justify;">Güzelim İzmir artık her şeyiyle Müslümanların olmuştu. Ama Çaka Bey hiç etkilenmiş görünmüyordu. O İzmir'i bir adım olarak görmeye alışmıştı. Asıl hedefi değildi. Hedefinin geçiş yoluydu.</p>

    <p class="MsoNormal" style="text-align: justify;">Hemen o gece bir toplantı tertipledi. Plânını açtı.</p>

    <p class="MsoNormal" style="text-align: justify;">"Yiğitlerim, biz bu küçük şehre sığmayacak kadar yüce ideallere sahibiz. Davamız büyük olduğu için biz de büyümek, genişlemek zorundayız. Yarından tezi yok telâlları bağırtın. Ne kadar usta varsa şehir meydanında toplansın. Amele temin edilsin. Ağaçlar kesilip limana yığılacak. Vakit geçirmeden bir donanma kurmak zorundayız. Açık denizler bundan böyle yatağımız olmalı. Gemilerse salıncağımız. Yıllarca o salıncaklarda sallanmak durumunda kalabiliriz. Sağlam olmalıdırlar. Bizans donanmasına meydan okuyacak İslâm donanması bizim elimizden çıkacaktır. Hepinizden gayret ve fedakârlık bekliyorum. Zaten şimdiye kadar gösterdiğiniz bütün gayretlerdir ki İzmir'i dize getirdi. Birlik beraberlik devam etsin, Bizans'ın tamamı da dize gelecektir. Şimdi yapılacak bir iş daha var. Bence bir heyet düzüp Sultan hazretlerine gönderelim. Durumumuzdan haberdar edelim, bu fikrime ne dersiniz?"</p>

    <p class="MsoNormal" style="text-align: justify;">Kumandanlardan biri:</p>

    <p class="MsoNormal" style="text-align: justify;">"Selçuk Sultanı çok meşgul beyim," dedi. "Bizans'la başı dertte. Gün geçmiyor ki iki devlete mensup askerler tutuşmasın. Bu durumda zaman bulup bilmem bize yardım edebilir mi?"</p>

    <p class="MsoNormal" style="text-align: justify;">Başka biri:</p>

    <p class="MsoNormal" style="text-align: justify;">"Sultan hazretlerinin geniş imkânları vardır. Bize yardım etse neyi eksilir? Elçi gönderip ona saygılarımızı sunmak, sadakatimizi bildirmek yerinde olur. Yardım etmese bile ne çıkar? Bilsin ki biz buradayız. Malûmatı olsun."</p>

    <p class="MsoNormal" style="text-align: justify;">İki fikir tartışıldı. Neticede bazı hediyelerle birlikte bir heyet gönderilmek üzere anlaşmaya varıldı.</p>

    <p class="MsoNormal" style="text-align: justify;">Herkes memnun ve mesrur, günlerle gelen yorgunluklarını, gecelerle gelen uykusuzluklarını gidermek üzere dağıldılar.</p>

    <p class="MsoNormal" style="text-align: justify;">Fakat Çaka Bey geniş ideallerin tesiri altında bu geceyi de iki saat uyuyarak geçirecekti.</p>

    <p class="MsoNormal" style="text-align: justify;">Sabah namazından sonra kardeşi Yalvaç yanında kaldı. Bir postekinin üstüne yan yana diz çöküp oturdular.</p>

    <p class="MsoNormal" style="text-align: justify;">Yalvaç ağabeyinin kızarmış gözlerine bakıyordu. Uyuyamadığını anlamıştı. Sevgiyle elini okşadı.</p>

    <p class="MsoNormal" style="text-align: justify;">"Yorgundun, uyumalıydın ağam."</p>

    <p class="MsoNormal" style="text-align: justify;">"Uyumak mı Yalvaç? Ağabeyinin ömrünü, uyku ile vakit kaybedecek kadar uzun mu sanıyorsun?"</p>

    <p class="MsoNormal" style="text-align: justify;">"Dinlenmeye ihtiyacın var."</p>

    <p class="MsoNormal" style="text-align: justify;">"İşini bitiren dinlenmeye hak kazanır kardeşim. Ben ise daha işimin başlangıcındayım. Artık bir kalemiz var, limanımız var. Başıbozukluktan kurtulduk. Lâkin omuzlarımızın üstündeki mesuliyet biraz daha arttı. Mahşerde vereceğimiz hesap çoğaldı. Bir hata etmek endişesi uykularımızı kaçırır. Sen Yalvaç, takva üzere bir insansın, beni sık sık ikaz et. Kibre kapılır, hak yoldan ayrılırsam kılıcınla doğru yolu göster. Senden yakın kimim var? Bu iyiliği mutlaka isterim. Hazreti Ömer'i hatırlıyor musun? "Doğru yoldan ayrılırsam ne yaparsınız?" diye sorduğunda aldığı cevabı düşün, sahabelerden biri: "Kılıcımla doğru yolu gösteririm" dememiş miydi? Sen de öyle yap. Hazreti Ömer'in adaletinden ayrıldığım an kılıcını önüme dik. De ki: 'Ey gafil, dünya ikbali gözlerini kararttı, bu beylik sürekli mi sanıyorsun? Yarın ölünce hesaba çekileceğini ne çabuk unuttun? Dünyanın sıcak görünüşlü geçici zevkleri içini mi ısıttı. Kendini Cehennem ateşinin alevleri içine rızanla mı atmak istiyorsun? Bu ne ahmaklık!"</p>

    <p class="MsoNormal" style="text-align: justify;">Yalvaç'ın yanakları ıslak ıslaktı. Çenesinin altında damlalar titriyordu. Buna rağmen sesinde hiçbir zaaf eseri yoktu. Gür ve kararlı idi:</p>

    <p class="MsoNormal" style="text-align: justify;">"Yemin ederim ki şeriat hükmünden kıl kadar ayrıldığın gün kılıcımı karşında bulacaksın. 'Senin kudretin İlâhî kudret yanında nedir ki. Sen büyük yaratıcının sevk ettiği bir nefersin. Başarı senin değil O'nundur. Sana başarının sırrını telkin edenindir. Sen her şeyi bilen değil, çok şeyi bilensin. Her şeyi bilene karşı itaatsizlik edersen hiç olursun' diyeceğim. Ama sen de söz ver. Şayet doğru yolu kaybedecek hale ben gelirsem, aynı sertlikte ikaz edecek misin? Birbirimizin mizanı olacağız. Doğru yolda omuz omuza birlikte yürüyeceğiz. Birimiz bu birliği bozma temayülü gösterirse, diğerimiz gerekirse kılıcıyla en sert şekilde yola getirecek."</p>

    <p class="MsoNormal" style="text-align: justify;">"Öyle yapacağız kardeşim Yalvaç."</p>

    <p class="MsoNormal" style="text-align: justify;">"Öyle yapalım anamın sevgili oğlu, öyle yapalım!"</p>

    <p class="MsoNormal" style="text-align: justify;">"İçimi ısıtmak istiyorum, ama dünya gururuyla değil; o geçici bir zevk, sathî bir lezzettir. Ardında elemler vardır. Dünyada içimi ısıtacak, ahrette sevap haneme yazılıp karşıma çıkacak, her yerde, her zaman delilim olacak ilâhî terennüme muhtacım. Biraz Kur'an okur musun?"</p>

    <p class="MsoNormal" style="text-align: justify;">Yalvaç toparlandı. Ellerini dizinin üstüne koydu. Hocasından ders talim etmeye hazırlanan bir talebe teslimiyetiyle boynunu yana eğdi. Birkaç kere gövdesini öne, arkaya doğru salladı.</p>

    <p class="MsoNormal" style="text-align: justify;">"Eûzubillâhîmineşşeytânirracîm.."</p>

    <p class="MsoNormal" style="text-align: justify;">Yalvaç'ın davudî sesi koca evin ücra köşelerine kadar yayıldı. Fetih suresinin mana anahtarları kalp kapılarını açtı. Duyanlar ciğerlerini parçalarcasına şevkle "Allah" dediler. Köşelere sinmiş küfür pası döküldü. Renkli, içli, tatlı nameler İslâm'ın yaldızıyla evlerin içini, dışını sıvadı.</p>

    <p class="MsoNormal" style="text-align: justify;">Şehri Müslümanlaştırdı.</p>

    <p class="MsoNormal" style="text-align: justify;">Yalvaç okumayı bitirip "Sadakallahül azîm" çekince, sanki bütün zerreler dile geldi. "Allah" diye secdeye gitti. Çaka Bey en kritik zamanlarda bile muhafaza edebildiği soğukkanlılığı kaybetmişti. "Allah!" diye çağladı. Gözleri yandı, yaş damlaları yanaklarından süzülüp secde yerini ıslattı. "Ah! Ne olurdu Grekçe yerine Kur'an dilini öğrenmiş olsaydım," diye esef etti.</p>

    <p class="MsoNormal" style="text-align: justify;">Kısa bir süre sessiz durdular. İçten içe dua ettiler.</p>

    <p class="MsoNormal" style="text-align: justify;">Sonra Çaka Bey kardeşine şöyle dedi.</p>

    <p class="MsoNormal" style="text-align: justify;">"İzmir'i aldık, lâkin elden çıkarmamak, bazı tedbirlere bağlıdır. Gerçi Bizans, Anadolu Selçukluları Sultanı Süleyman Şahın korkusundan Anadolu'yu terk ediyor. Ama fırsatını buldukça yolunun üstündeki kasabaları vurmaktan da geri durmuyor. Urla ve Foça bizim için büyük tehlike. Hemen hazırlıklara başlayıp bu iki şehri almak istiyorum."</p>

    <p class="MsoNormal" style="text-align: justify;">"Münasip olur. Dün gece senden ayrıldıktan sonra arkadaşlardan biri bu fikri ortaya attı. Hepimizin hoşuna gitti. Doğrusunu istersen kumandanların bu dileklerini sana ulaştırmak üzere burada kalmıştım. Tam meseleyi açmak üzere iken keramet gösterdin, sen açtın."</p>

    <p class="MsoNormal" style="text-align: justify;">Çaka Bey başını iki yana salladı:</p>

    <p class="MsoNormal" style="text-align: justify;">"Keramet kim, biz kim! Arkadaşlarımızın böyle düşünmesine çok memnun oldum. Hepsine candan teşekkür ettiğimi söyle. Yakında seferimiz var. Önce Urla, ardından Foça. En mühimi gemilerin inşası. Çalışmalara bizzat nezaret etmeni istiyorum. Hemen ustalar bulup bana gönder, kendileriyle konuşacağım. Gerekirse Bizans'tan usta getirelim..."</p>

    <p class="MsoNormal" style="text-align: justify;">Yalvaç ayağa kalktı.</p>

    <p class="MsoNormal" style="text-align: justify;">"Şimdilik Allah'a emanet ol ağam, dediklerini yapmak üzere gidiyorum."</p>

    <p class="MsoNormal" style="text-align: justify;">"Allah seninle birlikte olsun Yalvaç, hayırlı işlerde hayırlı haberlerini bekliyorum."</p>

    <p class="MsoNormal" style="text-align: justify;">Yalvaç ağabeyini sevgiyle selâmlayarak çıktı.</p>
  </div>
</body>
</html>
