<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" />
  <link href="../Text/filelist.xml" rel="File-List" />

  <title>(Microsoft Word - Yavuz Bahadiro60lu - 07akabey.doc)</title><!--[if gte mso 9]><xml>
 <o:DocumentProperties>
  <o:Author>f</o:Author>
  <o:Template>Normal</o:Template>
  <o:LastAuthor>ibrahim</o:LastAuthor>
  <o:Revision>2</o:Revision>
  <o:TotalTime>165</o:TotalTime>
  <o:Created>2013-11-29T20:56:00Z</o:Created>
  <o:LastSaved>2013-11-29T20:56:00Z</o:LastSaved>
  <o:Pages>158</o:Pages>
  <o:Words>51248</o:Words>
  <o:Characters>292116</o:Characters>
  <o:Lines>2434</o:Lines>
  <o:Paragraphs>685</o:Paragraphs>
  <o:CharactersWithSpaces>342679</o:CharactersWithSpaces>
  <o:Version>12.00</o:Version>
 </o:DocumentProperties>
</xml><![endif]-->
  <link href="../Misc/themedata.thmx" rel="themeData" />
  <link href="../Text/colorschememapping.xml" rel="colorSchemeMapping" /><!--[if gte mso 9]><xml>
 <w:WordDocument>
  <w:TrackMoves>false</w:TrackMoves>
  
  <w:HyphenationZone>21</w:HyphenationZone>
  
  <w:DrawingGridHorizontalSpacing>6 nk</w:DrawingGridHorizontalSpacing>
  <w:DrawingGridVerticalSpacing>6 nk</w:DrawingGridVerticalSpacing>
  <w:DisplayHorizontalDrawingGridEvery>0</w:DisplayHorizontalDrawingGridEvery>
  <w:DisplayVerticalDrawingGridEvery>3</w:DisplayVerticalDrawingGridEvery>
  
  <w:ValidateAgainstSchemas>false</w:ValidateAgainstSchemas>
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  
  <w:Compatibility>
   
   
   
   
   
   
   
   
   
   
   
   
   
   
   
   
   
   
   
   
   
   
   
   
  </w:Compatibility>
  <w:BrowserLevel>MicrosoftInternetExplorer4</w:BrowserLevel>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin-top:0cm;
        mso-para-margin-right:0cm;
        mso-para-margin-bottom:10.0pt;
        mso-para-margin-left:0cm;
        line-height:115%;
        mso-pagination:widow-orphan;
        font-size:11.0pt;
        font-family:"Calibri","sans-serif";
        mso-ascii-font-family:Calibri;
        mso-ascii-theme-font:minor-latin;
        mso-hansi-font-family:Calibri;
        mso-hansi-theme-font:minor-latin;
        mso-bidi-font-family:"Times New Roman";}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <h1 class="calibre1" id="calibre_toc_3" style="text-align: center;">Üçüncü Bölüm</h1>

    <div style="text-align: justify;">
      <br />
    </div>

    <p class="MsoNormal" style="text-align: justify;">İki ay geçti. Deniz kıyısındaki kulübe kâh şiddetli fırtınanın etkisiyle sarsıldı, kâh güneşin kızgınlığı altında ısındı. Doktor Boris ve yardımcısı—artık Çaka'ya yardımcım diyordu—yarı aç, yarı tok, fakat düşmüşlere, zayıflara, yoksullara yardımdan gelen mutluluk içinde hastadan hastaya koşup durdular. Öyle geceler oldu ki, uyumaya vakit bulamadan sabahı ettiler. Lâkin ikisinde de yorgunluk emaresi yoktu. Bir işe yaradıklarını bilmek onları dinlendiriyordu.</p>

    <p class="MsoNormal" style="text-align: justify;">Balıkçı Davos'dan hiçbir haber alınamamıştı. Mahkeme huzuruna çıkarıldığını bile duymamışlardı. Karısı ve çocukları perişan vaziyette idi. Çaka onları her görüşte dişlerini sıkıyor, sebep olanlara lanet okuyordu.</p>

    <p class="MsoNormal" style="text-align: justify;">Çaka, Doktor Boris'ten derdini anlatabilecek kadar gerekçe öğrenmişti. Ufak tefek yaraları iyi etmesini de artık biliyordu. Belki daha çok şey öğrenebilirdi, ama doğrusu ne burada kalmayı ne de bu mesleği yapmayı aklında geçirmiyordu. Sadece doktora ve hastalara yararlı olabilmek için çırpmıyordu. Buradan ayrılacağı günü iple çekiyor, her sabah kalkar kalkmaz kumsala inerek ufku gözlüyordu. Lombard'ın gemisi hâlâ gelmemişti.&nbsp;<span style="font-size: 1em; line-height: 1.2; text-indent: 1.5em;">Oldukça hareketli geçen bir günün akşamında, kulübenin tahta kapısı yumruklandı. Doktor ve yardımcısı birbirlerine baktılar. Boris:</span></p>

    <p class="MsoNormal" style="text-align: justify;">"Bir hasta galiba."</p>

    <p class="MsoNormal" style="text-align: justify;">Ama söylediğine kendisi de inanmadı. Halk doktorun kapısını okşar gibi tıkırdatırdı. Böyle yumruklamak saraylılara mahsustu. Ayağa kalktı, kapının önüne kadar yürüdü, ağzını yaklaştırdı:</p>

    <p class="MsoNormal" style="text-align: justify;">"Kim o?"</p>

    <p class="MsoNormal" style="text-align: justify;">Bet, çatlak bir ses karşılık verdi:</p>

    <p class="MsoNormal" style="text-align: justify;">"Kapıyı aç doktor."</p>

    <p class="MsoNormal" style="text-align: justify;">Doktor Boris delikanlıya doğru ürkek bir nazar attı:</p>

    <p class="MsoNormal" style="text-align: justify;">"Geldiler," diye fısıldadı.</p>

    <p class="MsoNormal" style="text-align: justify;">"Başıyla pencereyi gösterdi:</p>

    <p class="MsoNormal" style="text-align: justify;">"Sen kaç!"</p>

    <p class="MsoNormal" style="text-align: justify;">Yardımcısı heykel gibi kımıldamadan odanın ortasında dikiliyordu. Başını menfi manada salladı. Doktorun ses tonundan, gelenleri tahmin etmişti:</p>

    <p class="MsoNormal" style="text-align: justify;">"Burada kalıyorum doktor, lütfen kapıyı açınız."</p>

    <p class="MsoNormal" style="text-align: justify;">Boris ısrar etmedi. Çaka Beyin sesindeki kararlı ifade bütün ısrarları reddedeceğini belirtiyordu. Kapının sürgüsünü çekti. Önünde bir sürü karartı gördü.</p>

    <p class="MsoNormal" style="text-align: justify;">"Ne istiyorsunuz?"</p>

    <p class="MsoNormal" style="text-align: justify;">Eşikte uzun boylu bir saray subayının mağrur silueti belirdi. Oynak kandil ışığı yüzünde gölgeli izlerle kıvrıldı.</p>

    <p class="MsoNormal" style="text-align: justify;">Daha beter korkunçlaştılar.</p>

    <p class="MsoNormal" style="text-align: justify;">Adam bir süre doktoru ve yardımcısını süzdü, küçümseyerek tepeden bakıyordu. Delikanlının canı sıkıldı, atılmak ister gibi bir hareket yaptı, Doktor Boris bakışlarıyla bunu önledikten sonra tekrar subaya döndü:</p>

    <p class="MsoNormal" style="text-align: justify;">"Evet kumandan?"</p>

    <p class="MsoNormal" style="text-align: justify;">Hiç gereği yokken, subay, kahkahalarla güldü. Bu kahkahalar adamlarına da sıçradı sonra. Kıvrana kıvrana sürekli kahkahalar attılar. Sesleri denizin şırıltısına karıştı. Uzaktan bir köpek havlaması duyuldu. Adamlar bir ikaz almış gibi sustular. Subay, gözlerini delikanlının üstüne mıhladı:</p>

    <p class="MsoNormal" style="text-align: justify;">"Yeni yardımcın bu mu Boris?"</p>

    <p class="MsoNormal" style="text-align: justify;">Doktor başını sallamakla yetindi.</p>

    <p class="MsoNormal" style="text-align: justify;">"Pekâlâ, ikinizi de tevkif ediyorum."</p>

    <p class="MsoNormal" style="text-align: justify;">Suç sebebini öğrenmeye çalışmak, direnmek, beyhude olurdu. Boris bunu çok iyi biliyordu. Ama Çaka Bey kuzu kuzu sırtlanın ağzına girmeyi erkekliğine yediremedi. Dik bir sesle:</p>

    <p class="MsoNormal" style="text-align: justify;">"Suçumuz nedir kumandan?"</p>

    <p class="MsoNormal" style="text-align: justify;">Çok komik lâf duymuş gibi subay yeniden kahkahayı bastı. Eskisi kadar sürmedi ama. Parmağını önce delikanlının, sonra Boris'in üstüne dikti, adamlarına doğru bağırdı:</p>

    <p class="MsoNormal" style="text-align: justify;">"Yakalayın ikisini de!"</p>

    <p class="MsoNormal" style="text-align: justify;">Gölgeler bir anda içeri doluştular. Çaka Beyin sesi şimşek gibi çaktı:</p>

    <p class="MsoNormal" style="text-align: justify;">"Teslim olmayınız doktor!"</p>

    <p class="MsoNormal" style="text-align: justify;">Yanına sokulan askeri bir yumrukta devirdi. İkincisinin kasıklarına tekmeyi yapıştırdı. Kumandanın bet sesi:</p>

    <p class="MsoNormal" style="text-align: justify;">"Çullanın!" emrini verince müstehzi bir gülüş dudaklarını ayladı.</p>

    <p class="MsoNormal" style="text-align: justify;">"Teke tek dövüşmek işinize gelmiyor değil mi kumandan?"</p>

    <p class="MsoNormal" style="text-align: justify;">"Sus sersem!"</p>

    <p class="MsoNormal" style="text-align: justify;">Delikanlının gözleri döndü, öfkesi bir kat daha arttı, tekme, yumruk daldı askerlerin içine.</p>

    <p class="MsoNormal" style="text-align: justify;">"Yapma Çaka!" diye bağırdı Doktor Boris. Ama zayıf sesi bunca gürültüyü bastırıp delikanlının kulağına erişemedi.</p>

    <p class="MsoNormal" style="text-align: justify;">Yumrukla baş edemeyeceklerini anlayan askerler emir beklemeden hançerlerini çıkardılar. Çaka Bey silâhsızdı. Fakat mücadeleyi bırakmak niyetinde değildi. Köşeye kadar geriledi. Sırtını tahta perdeye dayadı. Vücudunu gerdi.</p>

    <p class="MsoNormal" style="text-align: justify;">"Gelin bakalım çakallar, gelin!"</p>

    <p class="MsoNormal" style="text-align: justify;">"Yapma Çaka!"</p>

    <p class="MsoNormal" style="text-align: justify;">Boris'in sesini bu sefer duyabildi delikanlı, bakışlarında şaşkın bir ifade belirdi.</p>

    <p class="MsoNormal" style="text-align: justify;">"Yani teslim mi olayım?"</p>

    <p class="MsoNormal" style="text-align: justify;">"Teslim ol, mücadele faydasız. Ölmen neyi halleder?"</p>

    <p class="MsoNormal" style="text-align: justify;">"Madem ki siz istiyorsunuz doktor, pekâlâ..."</p>

    <p class="MsoNormal" style="text-align: justify;">Kollarını kaldırdı.</p>

    <p class="MsoNormal" style="text-align: justify;">Kumandan burnundan soluyordu. Bir kişinin askerlerine yaptıklarını aklı almamıştı.</p>

    <p class="MsoNormal" style="text-align: justify;">"Aptallar, sersemler, namussuzlar!" diye bağırıp duruyordu. Neden sonra toparlandı, delikanlının bağlanmasını emretti.</p>

    <p class="MsoNormal" style="text-align: justify;">İte kaka iki tutukluyu yola çıkardılar.</p>

    <p class="MsoNormal" style="text-align: justify;">Çaka Bey, dudaklarını kemire kemire kanatmıştı. Talihsizliğine küstü. Tekrar adamlarının başına geçmek için kurtarıcı gemiyi beklerken tevkif edilmek canını müthiş sıkıyordu. Bu yüzden yol boyu taşkınlıklar yaptı ve hayli hırpalandı.</p>

    <p class="MsoNormal" style="text-align: justify;">Saraya götürülüp bir odaya kapattılar, içerde eşya namına bir şey yoktu. Pencereler demir parmaklıklarla örülü idi. Çaka Bey sert adımlarla geziniyor, kendi kendine homurdanıyordu. Doktor Boris ise tam bir teslimiyet içinde idi. Gözleriyle delikanlının hareketlerini bir süre takip etti.</p>

    <p class="MsoNormal" style="text-align: justify;">"Kendini harap ediyorsun," dedi. "Boş yere enerji tüketme, belki çok ihtiyacın olacak."</p>

    <p class="MsoNormal" style="text-align: justify;">Delikanlı gezinmekten vazgeçti, doktorun önünde durdu.</p>

    <p class="MsoNormal" style="text-align: justify;">"Kafese girdik doktor," dedi. "Aptallar gibi yakalattık kendimizi. Bıraksaydım canlarına okurdum."</p>

    <p class="MsoNormal" style="text-align: justify;">"Neye yarardı?"</p>

    <p class="MsoNormal" style="text-align: justify;">"Birinci esaretimde de ölmeyi becerememiştim, şimdi yine beceremedim. Esaret ölümden daha mı iyi?"</p>

    <p class="MsoNormal" style="text-align: justify;">"Bizi niçin tutukladıklarını bile bilmiyoruz, esir olduğunu da nereden çıkarıyorsun?"</p>

    <p class="MsoNormal" style="text-align: justify;">Delikanlı can sıkıntısıyla güldü:</p>

    <p class="MsoNormal" style="text-align: justify;">"Herhalde imparatorun hastalığını tedavi etmemiz için getirmediler."</p>

    <p class="MsoNormal" style="text-align: justify;">Boris'in gözleri parladı.</p>

    <p class="MsoNormal" style="text-align: justify;">"Niçin olmasın?" Aklıma gelmemişti sahiden, pekâla olabilir."</p>

    <p class="MsoNormal" style="text-align: justify;">"Alay etmiyorsunuz ya doktor?"</p>

    <p class="MsoNormal" style="text-align: justify;">"Gayet ciddiyim. İmparatoru uzun zaman ben tedavi etmiştim. Eski hastalığı nüksetmiştir belki de."</p>

    <p class="MsoNormal" style="text-align: justify;">Delikanlı ters bir söz söylemeye hazırlanmışken vazgeçti. Kapı açılmıştı. Aşırı derecede şişman, çok uzun boylu bir şövalye göründü. Ardında dört asker vardı. Askerlere kapı önünde durmalarını işaret ederek yaklaştı, doktorun önüne kadar yürüdü.</p>

    <p class="MsoNormal" style="text-align: justify;">Doktor Boris kollarını göğsünde kavuşturmuştu, dik dik adama bakıyordu.</p>

    <p class="MsoNormal" style="text-align: justify;">"Evet Şövalye Albert, emrinizdeyim."</p>

    <p class="MsoNormal" style="text-align: justify;">Şövalye Albert, Çaka'ya acele bir bakış fırlattıktan sonra doktora cevap verdi:</p>

    <p class="MsoNormal" style="text-align: justify;">"Beni takip etmenizi rica ediyorum, Doktor Boris. Yardımcınızla birlikte."</p>

    <p class="MsoNormal" style="text-align: justify;">Doktor Boris delikanlıya gülümsedi, işlerin yolunda olduğunu anlatmak istiyordu. Fakat Çaka Bey hiç o fikirde değildi. Nokta kadar bir ümit ışığı dahi göremiyordu.</p>

    <p class="MsoNormal" style="text-align: justify;">Kapıdan çıkınca dört muhafız peşlerine takıldı. Geniş, süslü koridorlar geçtiler. Oymalı çift kanatlı bir kapı önünde kısa bir süre bekletildiler. Şövalye Albert içeri girdi ve çıktı. Peşini takip etmelerini söyledi. Odaya girdiler. Çaka Bey bu kadar süslü, lüks bir odayı hayatında ilktir görüyordu. İmparatorun yatak odası olduğunu anlamamak için aptal olmak lâzımdı. Tavana asılı belki elli mumluk avize içerisini gündüz gibi aydınlatıyordu.</p>

    <p class="MsoNormal" style="text-align: justify;">Köşede, üstü tüllerle örtülü karyolada, imparator Nikefor Botaniates hayli solgun bir çehre ile yatıyordu. Yüzü ıstırapla buruşmuştu. Sık soluyor, kıpır kıpır kıpırdıyordu.</p>

    <p class="MsoNormal" style="text-align: justify;">Doktorun girdiğini görünce gülümsedi. Eliyle yaklaşmasını işaret etti. Boris isteneni yaptı.</p>

    <p class="MsoNormal" style="text-align: justify;">"Geldin mi doktor, beni şu kulunçtan kurtar, ihya olursun. Hoş sen ehemmiyet vermezsin ya. Saray doktorları süs bebekleri gibi. Yiyip, içip eğlenmek ve güzel giyinmekten başka şey yok gözlerinde. Hepsini defettim. Omuz başlarım hançerleniyor sanki. Her yanım tutuldu doktor. Bir çare..."</p>

    <p class="MsoNormal" style="text-align: justify;">Doktor Boris öksürdü, muzaffer bir tavırla yardımcısına baktı. Başıyla yaklaşmasını söyledi, imparatorun üstündeki yorganı açtı.</p>

    <p class="MsoNormal" style="text-align: justify;">"Yüzü koyun yatın Vasileas."</p>

    <p class="MsoNormal" style="text-align: justify;">İmparatora emir verdiğini düşünüyor, gizlice zevkleniyordu. Birkaç hizmetçi koşuştu. İmparatoru doktorun istediği şekilde çevirdiler.</p>

    <p class="MsoNormal" style="text-align: justify;">Doktor Boris hastasını uzun bir muayeneden geçirdi. Sonunda fikrini ciddi bir tavırla söyledi:</p>

    <p class="MsoNormal" style="text-align: justify;">"Ters ilâçlar tatbik edilmiş, cilt tahriş olmuş. Önce onu tedavi etmek gerek."</p>

    <p class="MsoNormal" style="text-align: justify;">İmparator homurdadı.</p>

    <p class="MsoNormal" style="text-align: justify;">"Doktor diye bir sürü kasap besliyormuşum Boris. Seni çok aradım."</p>

    <p class="MsoNormal" style="text-align: justify;">"Ve tevkif ettirmeye karar verdiniz Vasileas?"</p>

    <p class="MsoNormal" style="text-align: justify;">"Ne münasebet, seni getirmelerini söyledim sadece."</p>

    <p class="MsoNormal" style="text-align: justify;">Boris konuyu uzatmak istemedi.</p>

    <p class="MsoNormal" style="text-align: justify;">"Kulübeme gidip bazı ilâçlar getirmek zorundayım, izin verir misiniz?"</p>

    <p class="MsoNormal" style="text-align: justify;">Nikefor yardımcısına seslendi.</p>

    <p class="MsoNormal" style="text-align: justify;">"Albert."</p>

    <p class="MsoNormal" style="text-align: justify;">İnsan azmanı şövalye koştu eğildi:</p>

    <p class="MsoNormal" style="text-align: justify;">"Buyurunuz Vasileas."</p>

    <p class="MsoNormal" style="text-align: justify;">"Doktorun emrine bir araba tahsis edin, kulübesine dönüp bazı ilâçlar getirecek."</p>

    <p class="MsoNormal" style="text-align: justify;">"Başüstüne."</p>

    <p class="MsoNormal" style="text-align: justify;">Doktor Boris yardımcısına:</p>

    <p class="MsoNormal" style="text-align: justify;">"Burada kal," dedi.</p>

    <p class="MsoNormal" style="text-align: justify;">Albert'in peşinden gitti.</p>

    <p class="MsoNormal" style="text-align: justify;">Çaka Bey, imparatorun başucunda kendini yalnız hissetti. Bir süre etrafını tetkik etmekle vakit geçirdi. Doktorla birlikte yaşadığı iki ay toparlanmasını sağlamıştı. Eski gücüne yakın hissediyordu kendini. Askerlerle dövüşmekle de bunu ispat etmişti. Acaba imparator bu haliyle tanır mıydı? Zindana girmeden önce bir kere karşılaşmışlardı sadece. Ama şimdi sakalı vardı. İstediği zaman sesini de değiştirebiliyordu. Lâkin bakışları kendisini ele verebilirdi. Gözlerinin içi her zaman pırıltılarla dolu idi. İmparator şayet gözlerini hatırlayabilirse yüzünü de kolaylıkla hatırlayacaktı.</p>

    <p class="MsoNormal" style="text-align: justify;">Nikefor hâlâ yüzükoyun yatıyor, arada sırada inliyordu. Çaka'nın aklına bir gün imparatorun doktorluğunu yapacağı hiç gelmezdi. Kader ağlarını örüyordu. Nice ihtimal dışı şeyler vardı ki zamanla olağanlar arasına giriyordu.</p>

    <p class="MsoNormal" style="text-align: justify;">Neden sonra Doktor Boris'in odaya girdiğini görünce düşüncelerini kafasının bir köşesine iterek gülümsedi. Doktorun dönmesiyle rahatlamıştı. Bilmiyordu mahiyetini ama, hiç geri gelmeyecekmiş gibi bir hisse kapılmıştı.</p>

    <p class="MsoNormal" style="text-align: justify;">Doktor kimseye bakmadan doğruca hastanın yanına gitti. Etrafındakilere:</p>

    <p class="MsoNormal" style="text-align: justify;">"Kollarını tutun," dedi.</p>

    <p class="MsoNormal" style="text-align: justify;">Kimse cüret edip bu emri yerine getirmedi. İmparatorun kollarını tutmak olacak iş miydi?</p>

    <p class="MsoNormal" style="text-align: justify;">Boris hepsine birden:</p>

    <p class="MsoNormal" style="text-align: justify;">"Korkaklar!" dedi.</p>

    <p class="MsoNormal" style="text-align: justify;">Birden yardımcısına döndü:</p>

    <p class="MsoNormal" style="text-align: justify;">"Kollarından yatağa bastır, zorlu bir merhem tatbik edeceğim."</p>

    <p class="MsoNormal" style="text-align: justify;">İmparator bu sesi duymuştu. Ses tonundaki mesut titreşimlerin de belki farkına varmıştı.</p>

    <p class="MsoNormal" style="text-align: justify;">"Ne yapmak istiyorsun?" diye sordu. "Canımı acıtma, yoksa canını ben de acıtırım."</p>

    <p class="MsoNormal" style="text-align: justify;">Doktor son derece ciddi:</p>

    <p class="MsoNormal" style="text-align: justify;">"Vasileas, sizi bu illetten kurtarmamı istiyor musunuz?"</p>

    <p class="MsoNormal" style="text-align: justify;">"Elbette."</p>

    <p class="MsoNormal" style="text-align: justify;">"Öyleyse bırakınız, nasıl olacağına kendim karar vereyim. İlâç süreceğim, canınız yanacak, ama şifa bulacaksınız. Son derece kati ve son derece kestirme bir yolla tedavinizi yapacağım."</p>

    <p class="MsoNormal" style="text-align: justify;">"Pekâlâ, istediğini yap."</p>

    <p class="MsoNormal" style="text-align: justify;">Doktor tekrar yardımcısına emretti:</p>

    <p class="MsoNormal" style="text-align: justify;">"Sıkıca bastır kollarından."</p>

    <p class="MsoNormal" style="text-align: justify;">Çaka Bey memnuniyetle söyleneni yaptı.</p>

    <p class="MsoNormal" style="text-align: justify;">Doktor Boris İmparatorun omzuna sarımtırak bir mayi tatbik etti. İmparator cıyak cıyak bağırdı.</p>

    <p class="MsoNormal" style="text-align: justify;">"Gayret Vasileas, deriniz mahvolmuş, esas illet bunun içinde daha. Acemi meslektaşlarımın eline düşmüşsünüz besbelli."</p>

    <p class="MsoNormal" style="text-align: justify;">İmparator:</p>

    <p class="MsoNormal" style="text-align: justify;">"Canınız cehenneme," diye homurdandı dişlerinin arasından.</p>

    <p class="MsoNormal" style="text-align: justify;">Doktor Boris yardımcısına göz kırptı. Pırıl pırıldı gözlerinin içi. Hastayı, tedavi edeceğinden mi, yoksa hastaya ızdırap verdiğinden mi seviniyordu, Çaka Bey anlayamadı. Başını hafifçe öne doğru salladı.imparator Nikefor Botaniates ağrılarından oldukça kurtulmuştu. Bu yüzden Doktor Boris'e karşı minnet duyması gerekirdi. Ama yapamıyordu, bu hisse yabancı idi. Sanıyordu ki herkes kendisine minnet duymak zorundadır, ama kendisi kimseye karşı bu hissi taşımamalıdır. Yine de doktorun ve yardımcısını sarayda alıkoymaya karar vermişti.</p>

    <p class="MsoNormal" style="text-align: justify;">Boris'in yardımcısı İmparatorun gözünde bir acayip mahlûktu. Ne konuşmalarından bir şey çıkarabiliyordu ne de hareketlerinden. Zaten Grekçeyi çok bozuk konuşurdu. Eğer sarayda kalırsa bir öğretmen tutmak gerekecekti.</p>

    <p class="MsoNormal" style="text-align: justify;">Bütün bunlara rağmen maharetli elleri vardı. Sırtında çalışırken bütün ağrıları sanki ince, uzun parmaklarından süzülüp dökülüyordu. Bilmiyordu bu duygu ne idi. Herhalde kulunç illetinin verdiği acılardan olacaktı. Delikanlıdan hoşlanıyordu.</p>

    <p class="MsoNormal" style="text-align: justify;">Sakalını tıraş etmesini emrettiği zaman âdeta isyan etmiş, yüzüne karşı sert çıkmıştı. Sakalına karışmaması gerektiğini hatırlatmıştı. Ama imparator olarak verdiği bir emri geri alamazdı, hiçbir zaman yapmazdı bunu, hareketinin yanlış olduğunu anlasa dahi. "Ben tükürdüğümü yalamam" diye övünürdü.</p>

    <p class="MsoNormal" style="text-align: justify;">Herhalde emrini yerine getirmemezlik etmezdi. Bilirdi başına gelecekleri. Bakalım sakalsız hâli nasıl olacaktı? Daha yakışacağını sanıyordu. Etrafta saçı sakalına karışmış insanlar görmek istemiyordu imparator. Doktor Boris'i bir güzel giydirmişti bu yüzden.</p>

    <p class="MsoNormal" style="text-align: justify;">Altın çanı salladı. Koşup gelen nöbetçiye:</p>

    <p class="MsoNormal" style="text-align: justify;">"Doktor Boris'in yardımcısını bul çabuk," dedi.</p>

    <p class="MsoNormal" style="text-align: justify;">Nöbetçi iki büklüm dışarı süzüldü. On dakika sonra ise aynı kapıdan Çaka Bey, içeri girdi.</p>

    <p class="MsoNormal" style="text-align: justify;">"Beni istemişsiniz."</p>

    <p class="MsoNormal" style="text-align: justify;">Yüzündeki sakaldan arta kalan yalnız bir beyazlıktı. Allık sürmüş gibi parlıyordu.</p>

    <p class="MsoNormal" style="text-align: justify;">İmparator Botaniates göbeğini hoplatarak güldü.</p>

    <p class="MsoNormal" style="text-align: justify;">"Ha şöyle! Bak ne kadar yakışıklı oldun. Sarayımın bütün kızları bayılacak sana. Neydi o sakal hikâyesi? Niçin heveslenirsiniz bu yaşta anlamam. Sahi sen kaç yaşındasın?"</p>

    <p class="MsoNormal" style="text-align: justify;">Delikanlı soruyu duymamış göründü.</p>

    <p class="MsoNormal" style="text-align: justify;">"omzuna bakabilir miyim Vasileas?"</p>

    <p class="MsoNormal" style="text-align: justify;">"Allah cezasını versin, kaç yaşında olduğunu sordum. Beni atlatmaya çalışma, zararlı çıkan sen olursun."</p>

    <p class="MsoNormal" style="text-align: justify;">"Sizi bu kadar ilgilendiriyorsa, söylerim Vasileas. Bizans ordusu Malazgirt'te ezildiği gün, on üç yaşına basmıştım."</p>

    <p class="MsoNormal" style="text-align: justify;">İmparator dik dik baktı. Gözlerine bir bulanıklık gelir gibi oldu. Dişlerinin arasından sordu:</p>

    <p class="MsoNormal" style="text-align: justify;">"Bununla ne demek istiyorsun?"</p>

    <p class="MsoNormal" style="text-align: justify;">"Sadece yaşımı söylemek istiyorum Vasileas."</p>

    <p class="MsoNormal" style="text-align: justify;">İmparator doğruldu. Zihninden bir hesap yaptı:</p>

    <p class="MsoNormal" style="text-align: justify;">"Vay canına! Yirmisinde filansın demek. Ben daha çok tahmin ediyordum."</p>

    <p class="MsoNormal" style="text-align: justify;">"Hakkınız var, zindanlarınız insanı ihtiyarlatıyor."</p>

    <p class="MsoNormal" style="text-align: justify;">"Ne! Zindana girdin mi sen?"</p>

    <p class="MsoNormal" style="text-align: justify;">"Girmek mi? Varlığını hissediyorum ya, bu bile yeter."</p>

    <p class="MsoNormal" style="text-align: justify;">"Yaşlanmak için ha..."</p>

    <p class="MsoNormal" style="text-align: justify;">Delikanlı lâfı değiştirmek istedi:</p>

    <p class="MsoNormal" style="text-align: justify;">"Omzunuza bakabilir miyim artık."</p>

    <p class="MsoNormal" style="text-align: justify;">imparator sırtını döndü:</p>

    <p class="MsoNormal" style="text-align: justify;">"Ben seni hatırlıyorum, ama acaba nereden?"</p>

    <p class="MsoNormal" style="text-align: justify;">Cevap vermedi. İmparatorun hasta omzuyla meşgul görünüyordu. Bir süre uğraştı, merhemlerle masaj yaptı.</p>

    <p class="MsoNormal" style="text-align: justify;">"Eskisinden çok daha iyi görünüyor Vasileas, yakında tamamen iyileşeceksiniz."</p>

    <p class="MsoNormal" style="text-align: justify;">Nikefor korka korka sordu:</p>

    <p class="MsoNormal" style="text-align: justify;">"Sonra tekrar gelir mi bu illet?"</p>

    <p class="MsoNormal" style="text-align: justify;">"Bilemem. Doktor Boris'e sorarsınız bunu."</p>

    <p class="MsoNormal" style="text-align: justify;">"Sen de doktorsun."</p>

    <p class="MsoNormal" style="text-align: justify;">"Sadece bir yamak. Doktorun yanına gireli o kadar az zaman oldu ki, bir iki basit tedavi dışında bildiğim şey yok."</p>

    <p class="MsoNormal" style="text-align: justify;">"Aksine, bildiğin çok şey varmış gibi geliyor bana."</p>

    <p class="MsoNormal" style="text-align: justify;">"Olabilir, lâkin doktorluk üstüne değil."</p>

    <p class="MsoNormal" style="text-align: justify;">"Ya ne?"</p>

    <p class="MsoNormal" style="text-align: justify;">"Başka şeyler de var. Vasileas, dünya yüzünde meslek olarak yalnız doktorluk yok ki."</p>

    <p class="MsoNormal" style="text-align: justify;">"Haklısın, çok güzel söz etmesini biliyorsun, Grekçeyi gereği gibi konuşamamana rağmen. Sana bir öğretmen tutsak, ne dersin?"</p>

    <p class="MsoNormal" style="text-align: justify;">"Bir saraylı gibi mi cevap vereyim, yoksa içimden geçtiği gibi mi Vasileas?"</p>

    <p class="MsoNormal" style="text-align: justify;">"Nasıl istersen."</p>

    <p class="MsoNormal" style="text-align: justify;">"Öyleyse şunu söyleyeyim, dilinizi öğrenmek istemiyorum, benim kendi dilim var."</p>

    <p class="MsoNormal" style="text-align: justify;">İmparator hızla döndü, yüzünü delikanlının yüzüne çevirdi.</p>

    <p class="MsoNormal" style="text-align: justify;">"Hangi millettensin?"</p>

    <p class="MsoNormal" style="text-align: justify;">Çaka Bey göğsünü gerdi, başını dikleştirdi, sesini kalınlaştırdı:</p>

    <p class="MsoNormal" style="text-align: justify;">"Müslümanım, bu da bana yetiyor."</p>

    <p class="MsoNormal" style="text-align: justify;">İmparatorun kızmasını boş yere bekledi. Kahkahalar atmaya başladığını görünce, hayretler içinde kaldı. Neden sonra:</p>

    <p class="MsoNormal" style="text-align: justify;">"Belli," dedi, "aynı zamanda Türksün sen. Çoktan anlamalıydım ya!"</p>

    <p class="MsoNormal" style="text-align: justify;">Gözlerini kısarak maziyi görmek ister gibi uzun uzun baktı. Yanılması mümkündü, ama hayır; şu anda yanılmıyordu. Bu yüzü bir yerde görmüş, bu dik sesi mutlaka duymuştu. Kafasında çok az şey iz bırakırdı, bir iz kaldıktan sonra ise kazınması pek kolay olmazdı.</p>

    <p class="MsoNormal" style="text-align: justify;">Birden beyninde bir şimşek çaktı, çığlık çığlığa:</p>

    <p class="MsoNormal" style="text-align: justify;">"Çaka!" diye bağırdı, "Çavuldur Beyin oğlu,"</p>

    <p class="MsoNormal" style="text-align: justify;">Delikanlı hiçbir tepki göstermedi, teşhis edildiği için memnun görünüyordu.</p>

    <p class="MsoNormal" style="text-align: justify;">"Hafızanızın kuvvetine hayran olmamak mümkün değil, Vasileas. Eğer sizce bir değeri varsa, tebrik etmek isterim."</p>

    <p class="MsoNormal" style="text-align: justify;">"Seni çok aradım dersen inan Çaka Bey, bana karşı pervasız olabilen tek insan gördüm hayatımda, o da sen.</p>

    <p class="MsoNormal" style="text-align: justify;">Bazı şeylerin dosdoğru yüzüme haykırılması lâzım. Hoşlanmasam bile. Sen bunu yaptın. Bilmeyerek iyiliğin dokundu bana."</p>

    <p class="MsoNormal" style="text-align: justify;">Gözleri daldı:</p>

    <p class="MsoNormal" style="text-align: justify;">"Sanıyor musun ki, isteyerek zulmediyorum? Aslında hassas bir insanım, lâkin etrafım örümcek ağlarıyla dolu, bir zamanlar söylediğin gibi bir esirden farksızım. Şu kadar var ki rutubetli hücrelerde değil de, saraylarda öldürüleceğim günü bekliyordum."</p>

    <p class="MsoNormal" style="text-align: justify;">Delikanlı gayri ihtiyarı gülümsedi:</p>

    <p class="MsoNormal" style="text-align: justify;">"Fare gürültüsü de yok burada."</p>

    <p class="MsoNormal" style="text-align: justify;">İmparator anlayamadı:</p>

    <p class="MsoNormal" style="text-align: justify;">"Ne gürültüsü?"</p>

    <p class="MsoNormal" style="text-align: justify;">"Fare gürültüsü efendim, siz hiç duymadınız ki, nereden bileceksiniz? İnsanın beyninde dolaşıyorlarmış gibi gelir. Ama ne gam! Sarayda bile o kadar çok fare var ki... İki ayaklı, kuyruksuz."</p>

    <p class="MsoNormal" style="text-align: justify;">Nikefor bu delikanlıdan bir kere hoşlanmıştı, kızmak elinden gelmiyordu. Bununla beraber yapmacık bir tavırla çıkışmaktan da kendini alamadı:</p>

    <p class="MsoNormal" style="text-align: justify;">"Adamlarıma hakaretten seni menederim."</p>

    <p class="MsoNormal" style="text-align: justify;">"Bazen hak ettiklerini düşünmüyor musunuz Vasileas? Hasta olduğunuz için bizi emretmiştiniz, lâkin adamlarınız tevkif ederek, türlü hakaretlerle getirdiler buraya. Doğrusu tekrar zindana kapatılacağımı sanıyordum."</p>

    <p class="MsoNormal" style="text-align: justify;">İmparator biraz daha doğruldu, yatağın içine oturdu.</p>

    <p class="MsoNormal" style="text-align: justify;">"Suç varsa benimdir," dedi. "Onlara sizi tevkif etmeleri emrini ben vermiştim."</p>

    <p class="MsoNormal" style="text-align: justify;">"Peki ama niçin?"</p>

    <p class="MsoNormal" style="text-align: justify;">"Çünkü bir zamanlar Doktor Boris'i sarayımdan kovmuştum, tekrar ona muhtaç olduğumu halk anlamasın istedim. Bu yüzden bir doktor olarak değil de bir mevkuf olarak saraya getirttim, benim durumumdaki bir imparator bazı şeyleri hesaplamak zorundadır."</p>

    <p class="MsoNormal" style="text-align: justify;">Doğrusu plân pek aptalca değildi, hatta zekice bile sayılabilirdi. Gerçekten herkes Doktor Boris'le yardımcısının tevkif edildiğini sanıyordu. Bir patlama olabilirdi. Hoş delikanlı bundan üzüntü duyacak değildi ya, varsın olsundu.</p>

    <p class="MsoNormal" style="text-align: justify;">Balıkçı Davos'un karısı ile çocukları bir türlü aklından çıkmıyordu. Kendi hesabına asla, ama başkası hesabına merhamet dilenebilirdi. Bunu ne zamandır imparatora açmak istiyor, fakat müsait bir fırsat bulamıyordu.</p>

    <p class="MsoNormal" style="text-align: justify;">"Vasileas," diye söze başladı. "Sizden bir istirhamım olacak."</p>

    <p class="MsoNormal" style="text-align: justify;">Nikefor delikanlının ne zamandır dilinin altında bir bakla tuttuğunu hissetmişti, kendiliğinden söylemesini bekliyordu.</p>

    <p class="MsoNormal" style="text-align: justify;">"Dinliyorum."</p>

    <p class="MsoNormal" style="text-align: justify;">"Bir balıkçıyı tevkif etti adamlarınız, hem de yaralı olduğu halde, daha iyileşemeden. Arkasında altı çocukla bir kadın bıraktı. Sağ mı, ölü mü haberleri yok. Acaba...</p>

    <p class="MsoNormal" style="text-align: justify;">İmparator elini sallayarak delikanlıyı susturdu.</p>

    <p class="MsoNormal" style="text-align: justify;">"Suçu ne idi?"</p>

    <p class="MsoNormal" style="text-align: justify;">"Galiba vergi memuruna karşı gelmişti."</p>

    <p class="MsoNormal" style="text-align: justify;">Nikefor yüzünü ekşitti.</p>

    <p class="MsoNormal" style="text-align: justify;">"Devam etme, istediğini yapamam. Diğerlerine ibret olması lâzım. Yoksa her itiraz edene vergi bağışlanırsa, devletin gelir durumu ne hale gelir, düşünebiliyor musun?"</p>

    <p class="MsoNormal" style="text-align: justify;">"Ama Vasileas, adamın bütün balıklarına el konuyordu. Sarayda verilecek bir gece ziyafeti için."</p>

    <p class="MsoNormal" style="text-align: justify;">"Ne olursa olsun."</p>

    <p class="MsoNormal" style="text-align: justify;">"Bari yaşayıp yaşamadığını bilsem."</p>

    <p class="MsoNormal" style="text-align: justify;">"Seni niçin bu derece ilgilendiriyor?"</p>

    <p class="MsoNormal" style="text-align: justify;">"Tedavisini Boris'le birlikte yapmıştık."</p>

    <p class="MsoNormal" style="text-align: justify;">"Olabilir, ama her tedavi ettiğiniz adamla bu derece alâkadar olur musunuz?"</p>

    <p class="MsoNormal" style="text-align: justify;">"Bir doktora, hastası evlâdı gibi görünür."</p>

    <p class="MsoNormal" style="text-align: justify;">"Yani ne? Ben şimdi senin evlâdın mı oldum?"</p>

    <p class="MsoNormal" style="text-align: justify;">"Şefkat bakımından söylüyorum Vasileas. Bir babanın yahut annenin çocuğuna karşı duyduğu hislerin hemen hemen aynını doktor da hastasına karşı duyar. Başka türlü olması imkânsız. Nice pis yaralar ve bulaşıcı hastalıklarla başka nasıl uğraşılabilir."</p>

    <p class="MsoNormal" style="text-align: justify;">"İyi konuştun yine. Neyse araştıracağım. Şunu bil yalnız, hatırladığım kadarıyla balıkçıyı yüksek mahkeme mahkûm etti, kurtarmak salâhiyetim haricindedir."</p>

    <p class="MsoNormal" style="text-align: justify;">Çaka Bey üzüntüsünden başını indirdi, İmparator bu halini görünce ilâve etti:</p>

    <p class="MsoNormal" style="text-align: justify;">"Bununla birlikte elimden geleni yapacağım. Emin olabilirsin."</p>

    <p class="MsoNormal" style="text-align: justify;">Zaafından kendisi de korktu:</p>

    <p class="MsoNormal" style="text-align: justify;">"Allah kahretsin! Şeytan gibi herifsin, içime mi girdin, nedir?"</p>

    <p class="MsoNormal" style="text-align: justify;">"Merhametli olmaktan korkmayınız Vasileas, aksine zalim olmaktan korkunuz; insan bunca dalkavukla çevrili bulunursa, yalnız bundan korkmalıdır."</p>

    <p class="MsoNormal" style="text-align: justify;">Teşrifatçı, doktor Boris'in geldiğini bildirdi. İmparator başıyla "girsin" işareti yaptı. Boris'in kambur vücudu kapıyı geçti, önce delikanlıya, sonra imparatora baktı, ikisini birden selâmladı.</p>

    <p class="MsoNormal" style="text-align: justify;">Tek kelime etmeden Nikefor'u bir güzel muayene etti. İşi bitince masanın ardına geçti, oturdu. Kâğıt kalem çıkararak bazı şeyler yazdı. Sonra kâğıdı cebine soktu. "İlâcı değiştirmeliyiz artık," dedi delikanlıya bakarak. "Oldukça iyi, yakında bir şeyi kalmayacak." Çaka Bey başını sallayarak görüşlerine katıldığını bilirdi. Boris'i yeni elbiseleri içinde tuhaf buluyor, âdeta yabancı gibi görünüyordu. Boris ile kendi kendini yadırgamakta idi. Kuklaya benzediğini birkaç kere söylemişti.</p>

    <p class="MsoNormal" style="text-align: justify;">Yavaş yavaş doğruldu. Yeleğinin püsküllerini çekiştirdi, karyolaya yaklaşarak bir reverans yaptı.</p>

    <p class="MsoNormal" style="text-align: justify;">"İzniniz olursa Vasileas, kulübeme dönmek arzusundayım, iki günde bir gelip sizi göreceğim. Yardımcım ise hep yanınızda kalacak. Tabii isterse."</p>

    <p class="MsoNormal" style="text-align: justify;">Çaka Bey, bakışlarıyla doktoru azarladı. Sarayda temelli kalmak aklından bile geçmiyordu.</p>

    <p class="MsoNormal" style="text-align: justify;">"Benim pek yapacak bir işim kalmadı doktor," diye konuştu, "sizinle gelmemde bir mahzur olacağını sanmıyorum."</p>

    <p class="MsoNormal" style="text-align: justify;">İmparatora baktı:</p>

    <p class="MsoNormal" style="text-align: justify;">"Vasileas müsaade ederlerse..."</p>

    <p class="MsoNormal" style="text-align: justify;">Nikefor Botaniates bu adamları başından beri anlayabilmiş değildi. İkisi de dik kafalı, fakat maharetli insanlardı. Hem kırmak istemiyor, hem de bazı davranışlarını normal bulmuyordu.</p>

    <p class="MsoNormal" style="text-align: justify;">"Kendinize gelin bakalım," diye gürledi. "İmparatorun karşısında bulunduğunuzu unutuyorsunuz. Gitmeniz gerekirse ben size tebliğ ettiririm. Şimdilik ikiniz de sarayda kalacaksınız, bu kadar."</p>

    <p class="MsoNormal" style="text-align: justify;">"Ama efendimiz..."</p>

    <p class="MsoNormal" style="text-align: justify;">"Sus Boris, seni bir kere bıraktım, bir daha bırakmam.</p>

    <p class="MsoNormal" style="text-align: justify;">Fakirlere yardım etmenden hoşlanmıyorum. Onlara başkaları bakabilir. Sen iyi doktorsun, yanımda kalmalısın.</p>

    <p class="MsoNormal" style="text-align: justify;">Her zaman tevkifin için adam gönderemem."</p>

    <p class="MsoNormal" style="text-align: justify;">Parmağını kapıya dikti.</p>

    <p class="MsoNormal" style="text-align: justify;">"Çıkabilirsiniz."</p>

    <p class="MsoNormal" style="text-align: justify;">Bu sefer Çaka itiraz etmek istedi:</p>

    <p class="MsoNormal" style="text-align: justify;">"Ama Vasileas, biz..."</p>

    <p class="MsoNormal" style="text-align: justify;">Nikefor eskisinden daha sert.</p>

    <p class="MsoNormal" style="text-align: justify;">"Çıkın," dedi.</p>

    <p class="MsoNormal" style="text-align: justify;">Sonra delikanlıya bakarak ekledi:</p>

    <p class="MsoNormal" style="text-align: justify;">"Balıkçının hürriyetine kavuşmasını istiyorsan burada kalırsın. Yoksa başka tedbirlerim de vardır, ister misin?"</p>

    <p class="MsoNormal" style="text-align: justify;">Tekrar zindana dönmek... Belki sarayda yaşamaktan çok daha beter değildi, ama ah! Fareler...</p>

    <p class="MsoNormal" style="text-align: justify;">Başları önde, yatak odasını terk ettiler. Nikefor hemen nöbetçiyi çağırdı:</p>

    <p class="MsoNormal" style="text-align: justify;">"Muhafız kumandanını derhal bana gönderin, hemen."</p>

    <p class="MsoNormal" style="text-align: justify;">İki büklüm karşısına çıkan muhafız kumandanına:</p>

    <p class="MsoNormal" style="text-align: justify;">"Gözünü dört aç, doktor ve yardımcısı saraydan dışarıya çıkmayacaklar," emrini verdi.</p>

    <p class="MsoNormal" style="text-align: justify;">"Tutuklayalım mı efendimiz?"</p>

    <p class="MsoNormal" style="text-align: justify;">"Aptal! Her türlü ihtiyaçları temin edilecek, sadece saraydan dışarı çıkmayacaklar. Israr ederlerse yanlarına en az dört muhafız verilecek. Hepsi bu kadar, defol!"</p>
  </div>
</body>
</html>
