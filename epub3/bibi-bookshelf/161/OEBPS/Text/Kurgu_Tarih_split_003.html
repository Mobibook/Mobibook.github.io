<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kurgu Tarih</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <p class="calibre10">“Bunun için bu kadar kesin konuşma,” dedi profesör. Sesinde sertlik vardı. Kaşlarını da çatmıştı. “Ortada kuram haline gelmiş bir şey yok.”</p>

    <p class="calibre10">Benim gibi bir araştırmacının bunu düşünmesi gerekirdi. Ama şu anda bilimin ilkeleriyle uğraşacak zamanım yoktu.</p>

    <p class="calibre10">Hücreyi terk etmeden önce polis komutanına döndüm. Kafamda bazı sorular vardı ve bunların aydınlanmasını istiyordum.</p>

    <p class="calibre10">“Tezgahtar denilen adam, bu cinayeti neden işlemiş olabilir acaba?”</p>

    <p class="calibre10">“Belki de aralarında bir anlaşmazlık vardı. Senin bellek görüntülerini incelediğimizde adamın içeri girerek bir şey söylemeden Marat Marken’i öldürdüğünü gördük. Önceden bir sorunları vardı bana göre. Tezgahtar, Marat Marken için değerli antika eşyalar buluyormuş. Bazı eşyaları da yasa dışı yollardan elde ettiğini biliyoruz. Ticari bir anlaşmazlık olmalı aralarında.”</p>

    <p class="calibre10">Tahminlere dayalı bir yanıt almıştım. Sormam gereken başka sorular da vardı.</p>

    <p class="calibre10">“Peki ama, adamı niçin ben oradayken öldürdü ve beni ne amaçla o eğlence merkezine götürdü?”</p>

    <p class="calibre10">Polis komutanı, bir süre durakladı ve düşünceli bir şekilde, “Tezgahtar her işi yapan bir aracı,” dedi. “Belki de birileri seni sipariş etmiştir.”</p>

    <p class="calibre10">“Bu çok garip bir durum. Marat Marken, benimle ilişkiye geçti. Tezgahtarı beni alması için gönderdi. Biz Marat Marken’le görüşürken tezgahtar içeriye girdi, onu öldürdü ve beni aldı.”</p>

    <p class="calibre10">Komutan gülümseyerek, “Demek, talep o sırada doğdu,” dedi.</p>

    <p class="calibre10">“Bu, komik bir şey değil,” dedim. Sinirlenmiştim. “Beni Marat Marken’in elinden onu öldürmeden de alabilirdi.”</p>

    <p class="calibre10">“Demek ki, seni sipariş edenler Marat Marken’in sana bir şeyler anlatmasını istemiyorlardı. Veya seni ele geçirmelerinin bir anlamı olabilmesi için Marat Marken’in ölmesi gerekiyordu.”</p>

    <p class="calibre10">Şüpheyle sordum:</p>

    <p class="calibre10">“Marat Marken’le yaptığım konuşmanın bellek kayıtlarını da izlemişsinizdir, her halde?”</p>

    <p class="calibre10">Sıkılmış gibi görünerek, “Bu, işimiz,” dedi. “Ama o görüntülerden fazla bir şey öğrenemedik. Tezgahtar, kritik anda içeriye girdi ve adamı öldürdü.”</p>

    <p class="calibre10">“Demek ki burada, sıradan bir arz talep ilişkisi yok.”</p>

    <p class="calibre10">“Evet. Bunun ayrıntılı bir şekilde araştırılması gerekiyor.”</p>

    <p class="calibre10">Bunları söyledikten sonra profesörle benim kollarımıza girdi ve birlikte dışarıya çıktık.</p>

    <p class="calibre10">Profesör, polis komutanıyla aramızdaki konuşmadan sıkılmış görünüyordu. Ne de olsa onu ilgilendiren bir konu değildi bu.</p>

    <p class="calibre10">Yerin altına kurulmuş eski hapishanenin taş duvarları arasında bir süre yürüdükten sonra küçük bir asansörle yukarıya çıktık.</p>

    <p class="calibre10">Dışarıda iki polis mekiği vardı. Komutan, bizi buraya getirdiğini adamlarına söylemiş olmalıydı. Onlar da peşimizden gelmişlerdi.</p>

    <p class="calibre10">Mekiklerin gövdelerindeki silahlar dikkatimi çekmişti. Geride duran mekiklerden birisinin çevresinde beş kişilik bir polis timi duruyordu. Adamlar, elleri silahlarında bizi izliyorlardı.</p>

    <p class="calibre10">Polis komutanına bu adamların niçin burada olduklarını sorabilirdim. Ama sormadım. Adamla hücrede konuşurken, sanki bizi rastlantı eseri olarak bulmuş ve benzerlik konusunda merakını gidermek için sorgulamak üzere buraya getirmiş gibi bir hava yakalamıştım. Sonra konu, darbe yapmak gibi senaryolara gelmişti. Konuşma ilerledikçe de polis komutanının Marat Marken cinayetiyle benim kaçırılmam arasında bir bağ kurmak peşinde olduğunu hissetmiştim.</p>

    <p class="calibre10">Şimdi de iki silahlı polis mekiği ve silahlı adamların bizi beklediklerini görüyordum. Polis, büyük bir olayın peşindeydi. Bu yüzden buraya getirilmiştik. Silahlı mekikler ve adamlar, bu yüzden buradaydılar. Polis, bir şeylerden endişeleniyordu.</p>

    <p class="calibre10">Garip olan başka bir durum daha vardı. Polis komutanı niçin bir polis birliğiyle bizi buraya getirmemişti? Profesör, niçin evinden zorla alınmıştı? Bizim gerçekte kimler olduğumuz bellek okuma yöntemiyle kolaylıkla anlaşılabilirdi. Terk edilmiş bir hapishane hücresinde sohbet etmenin bir anlamı yoktu.</p>

    <p class="calibre10">Acaba komutan bu işleri tek başına yaparken birilerinin kendisine saldırmalarını mı bekliyordu? Belki de bizi buraya getirirken, mekikler de peşimizden geliyorlardı. Polis, bizi kullanarak birilerine tuzak mı kurmaya çalışıyordu? Bunlar, kafamı kurcalayan sorulardı. Ama sorduğumda yanıt alamayacağımı biliyordum.</p>

    <p class="calibre10">Profesörle ayrı mekiklere bindirildik. Adam, kibar bir şekilde araştırmalarım için benimle konuşmaktan hoşnut olacağını söylemişti. Buradan evine gidiyordu. Beni de otelimin yakınında bir yere bırakacaklardı. Aslında tezgahtarın yeniden gelme olasılığı düşüncesiyle korunma istesem iyi olacaktı. Bunu polisin düşünmesi gerekiyordu. Ama polis komutanı kendi mekiğine binmiş ve biz havalanmadan ayrılmıştı. Hiç açıklama yapmamıştı. Belki de benim için bir tehlike yoktu. Yine de içimde bir tuzağa yem olarak atılma duygusunu taşıyordum.</p><br class="calibre1" />

    <p class="calibre10">Polis mekiği yere inmeden, elektro manyetik asansörle otelin yakınlarındaki bir alış veriş merkezinin önünde bıraktı beni. Sabahın ilk saatleri olduğu için görünürde fazla insan yoktu. Güneş kalkanları, yavaş yavaş kentin üzerini kaplamaya başlamıştı.</p>

    <p class="calibre10">Bir süre ne yapacağımı bilemeden bekledim. Sonra da otele gitmeye karar verdim. Bir tehlike varsa en çok güvende olacağım yer, orasıydı. Tezgahtar gelse bile onu güvenlik ekranından görebilir ve içeriye sokmazdım.</p>

    <p class="calibre10">Yürüyerek otele gittim ve hemen odama kapandım. Kapının elektronik kilidini çalıştırdım ve güvenlik ekranını açtım. Birisi gelecek olursa kapıyı çalmasını beklemeye niyetim yoktu. Kapının önünde olan her şeyi görmeliydim.</p>

    <p class="calibre10">Bir duş aldıktan sonra yatağa uzandım. Yeniden düşünmeye başladım. Buraya bir araştırma yapmak için gelmiştim. Ama öyle görünüyordu ki, günümü yatmakla geçirecektim. Aslında araştırılacak bir şey de kalmamıştı. Beni buraya Marat Marken çağırmıştı. O artık öldüğüne göre bilgi almam da mümkün değildi. Adamın holografik tarihe ilişkin düşüncelerini dinlemek ilginç olabilirdi. Fakat bu olanaksızdı. Yapmam gereken tek şey, buradan ayrılmaktı.</p>

    <p class="calibre10">Odadaki mikro bilgisayarı açtım ve Ur-10 vahasına gidecek olan araçların hareket çizelgelerine baktım. üç saat sonra bir hava otobüsü vardı. Yerimi ayırttıktan sonra biraz uyumaya çalıştım. İki saat uyusam fena olmayacaktı. Aslında Catherine’i arayıp burada bir süre daha kalabilirdim. Profesörle de konuşabilirdim. Ama benim için bir tehlike vardı. Bir an önce buradan ayrılmak, yapılacak en iyi şeydi.</p>

    <p class="calibre10">Uykuya dalarken, yavaş yavaş bir rüyanın içine girmekte olduğumu hissediyordum. O polisin görüntüleri zihnimde canlanıyordu.</p><br class="calibre1" />

    <p class="calibre10">Polis komutanı, odasına çıkar çıkmaz koltuğuna gömüldü. Bu sırada bilgisayar sekreteri, kendisini arayan kişilerin bıraktıkları mesajları aktarıyordu. Ama polis, bunlara dikkat etmiyordu. Kafasının içinde o gün yaşadıkları vardı. Araştırmacı, bilim adamı ve kendisi arasındaki benzerliğin rastlantı olup olmadığını düşünüyordu hala. Bazen de genetik kopyalamacıların bir tuzağıyla karşı karşıya olup olmadığını soruyordu kendi kendisine.</p>

    <p class="calibre10">Yarın şu araştırma enstitüsüne bir ziyaret yapsa fena olmayacaktı. Orada çalışan Ransan adlı kadına güvenmiyordu. Uzun zamandan beri burada yaşasa bile Krea kanı taşıyordu ne de olsa.</p>

    <p class="calibre10">Sonra Catherine denilen o kız da vardı. O da birdenbire ortaya çıkıvermişti. Enstitüde ilginç şeyler bulabilirdi. Ransan denilen o kadınla da mutlaka konuşmalıydı. Hatta onu suçlayacak bir şeyler bulabilir ve emniyet müdürlüğünde sorgulayabilirdi. Bu arada Tezgahtarı da bulmalıydı. İçinden gelen bir ses, Marat Marken cinayetiyle Ransan ve Tezgahtar arasında bir bağlantı olduğunu söylüyordu.</p>

    <p class="calibre10">“Böyle bir bağlantı elbette var.”</p>

    <p class="calibre10">Polis, irkilerek sesin geldiği tarafa baktı. Ransan, kapının önünde duruyordu. Yanında da uzun boylu dört adam vardı. Şimdiye kadar görmediği garip giysilerin içindeydiler.</p>

    <p class="calibre10">Polis komutanı ayağa kalkarak “Nasıl girdiniz buraya?” diye sordu sert bir ses tonuyla. Bir yandan da şaşkınlık içindeydi. Çünkü kendisinin bulunduğu bölüme girebilmek için iki güvenlik noktasından geçilmesi gerekiyordu. Üstelik kimin geleceği de kendisine haber verilirdi.</p>

    <p class="calibre10">Ransan, gülümseyerek, “Aşağıda sağlam bir güvenlik sistemi kurmuşsunuz,” dedi. “Bilgisayarlar da var, silahlı adamlar da. Ama bu sisteminiz, bizi durduramadı.”</p>

    <p class="calibre10">Bunları söylerken yanındaki adamları işaret etmişti.</p>

    <p class="calibre10">Komutan, tehlike içinde olduğunu sezmişti. Bunlar, adamlarını yok etmiş olmalıydılar. Ransan hakkındaki düşünceleri doğruydu demek. Tam onu düşünürken kadının birdenbire karşısında belirmesi ne kadar garipti. Elini hızla belindeki silaha götürdü. Fakat Ransan’ın yanındaki adamlardan birisi daha çabuk davrandı ve elindeki mızrağı komutana çevirdi. Mızrağın ucunda parlayan ışın, polisi yere deviriverdi.</p>

    <p class="calibre10">Adamlardan birisi polisi sırtına aldı ve odayı terk ettiler. Ransan, önde yürüyordu. Üzerindeki ipek pelerin yerlere kadar sürünüyordu. Yerde cansız yatan polislerin arasından geçtikten sonra dışarıya çıktılar.</p>

    <p class="calibre10">Kapının önünde bir mekik duruyordu. Ransan, mekiğin açılan kapısından içeriye süzüldü. Aracın pilot yerinde Catherine oturuyordu. Ransan, kıza dönerek, “Görev başarıldı mı?” diye sordu.</p>

    <p class="calibre10">Catherine başını sallayarak “Evet,” dedi “Arkada yatıyor.”</p>

    <p class="calibre10">Ransan, mekiğin arka tarafına baktı. Profesör, koltukta kaykılmış bir şekilde hareketsiz yatıyordu.</p>

    <p class="calibre10">Adamlar, polis komutanını da profesörün yanına dikkatli bir şekilde yerleştirdikten sonra yerlerine oturdular. Mekiğin içinde hafif motor sesinden başka ses yoktu.</p>

    <p class="calibre10">Ransan, elini kaldırdı ve “Gidelim,” dedi. Sanki arkasında duran kalabalık bir orduya hitap eder gibiydi.</p><br class="calibre1" />

    <p class="calibre10">Uyku, sinirlerime iyi gelmişti. Ama garip bir rüya görmüştüm. Yaşadıklarımın etkisi olmalıydı. Rüya, çok kısaydı. Her şey bir anda olup bitivermişti.</p>

    <p class="calibre10">Bana benzeyen o polis, bir kadınla konuşuyordu. Adı Ransan’dı. Yabancı gelmemişti bana. Yanında garip giysili bazı adamlar da vardı. Haçlı şövalyeleri. Hayal meyal Catherine’i de görmüştüm. Ama ayrıntıları anımsayamıyordum. Sanki bir sinyal almıştım ve görüntüler kesilmişti. Umurumda da değildi. Bunların hiç birisini düşünmek istemiyordum artık. Bir karabasanın içine yuvarlanmıştım. Ve buradan çıkmalıydım.</p>

    <p class="calibre10">Hava otobüsünün kalkmasına on beş dakika vardı. Aklımı rüyaya takmadan buradan gitmeliydim. Kendi güvenliğim, her şeyden önemliydi artık. Aramızdaki bağlantıya rağmen ne polisle ne de o profesörle ilgilenecek durumda değildim. Sorunlardan kaçma zamanı gelmişti. Kaçarken de unutmalıydım.</p>

    <p class="calibre10">Hesabı mikro bilgisayarı kullanarak ödedim ve odayı terk ettim. Çıkışa giden hareketli koridorlar insan doluydu. Gözlerim sürekli olarak insanları izliyordu. İçimde her an tezgahtarla karşılaşacakmışım gibi bir duygu vardı. Sanki adam, aniden karşıma çıkacak ve lazer silahını göğsüme dayayacaktı.</p>

    <p class="calibre10">Ama endişelerim gerçekleşmedi. Otelden çıkar çıkmaz bir taksiye bindim. Arada bir arkama bakıp izlenip izlenmediğimi anlamaya çalışıyordum. Çok yaklaşarak yanımızdan geçen araçları korkuyla izliyordum. Bir araç, bize çarparak yoldan çıkarabilir ve karşımda tezgahtarı görebilirdim.</p>

    <p class="calibre10">Hava otobüsünün kalkmasına beş dakika kalmıştı. Ben oraya varır varmaz araç hareket edecekti. Zaman geçmek bilmiyordu. Tezgahtarın artık karşıma çıkmayacağını kendi kendime telkin ederek rahatlamaya çalışıyordum. En basitinden, peşimde olsaydı şimdiye kadar çoktan yakalanmıştım. Adam, beni kolaylıkla bulmuştu. Peşimde olsaydı şimdiye kadar çoktan bulurdu.</p>

    <p class="calibre10">İstasyona geldiğimde son hareket işareti verilmişti. Asansöre binerek yatay rampanın üzerine çıktım.</p>

    <p class="calibre10">Kapıların kapanma işareti verildiğinde kendimi otobüsün içine atmıştım. Koltuğumu buldum ve oturdum. Yanımda kimse yoktu. Emniyet kemerimi bağladıktan sonra bakışlarımı otobüsün içinde gezdirmeye başladım. Fazla kalabalık yoktu. Kimisi sohbete dalmış, kimisi de mikro bilgisayarlarını açmıştı. Tezgahtara benzeyen birisini görememiştim. Bu, rahatlamama yetmişti. Otobüs bir süre rampa üzerinde yol alarak hızlandıktan sonra çöle doğru boşluğa atıldı.</p>

    <p class="calibre10">Gezi şirketlerinin televizyon reklamları, yolculukların keyfinin çıkartılmasını söyler dururlar. Ama ben, yolculuktan tat alacak durumda değildim. Tezgahtar, hala kafamın içindeydi.</p>

    <p class="calibre10">Otobüse binince rahatlamıştım. Şimdi de Tezgahtarın beni evimde bulacağı endişesi, içimi kavurmaya başlamıştı. Bu duygudan kurtulmalıydım.</p>

    <p class="calibre10">Önümdeki ekranı açtım ve eğlence dergilerine göz gezdirdim. Biraz daha rahatlamayı umuyordum. Artık onu unutup toparlanmalıydım. Karikatürlerin ve çizgi filmlerin arasında dolaşırken bunu gerçekleştirmeye çalışıyordum.</p>

    <p class="calibre10">İnsanların bedenlerini ele geçiren Sygonluların, gelişmiş teknolojileriyle insanlığa ne büyük katkılarda bulunduklarını anlatan bir çizgi film izledim. Sonra da Brokar ve Sygon ortak güçlerinin Krea saldırılarını nasıl püskürttükleri hakkında bir çizgi romana göz attım.</p>

    <p class="calibre10">Daha sonra da Zihinsel Güç ve Kişisel Direnç adlı bir yarışma programını izlemeye koyuldum. Yarışmacılar, bir odada toplanıyorlardı. Kendilerine izleyiciler tarafından sorular yöneltiliyordu. Soruyu bilemeyenlere elektrik şoku veriliyordu. Böylece soruları bilemeyen ama elektrik şokuna en çok direnen yarışmayı kazanmış oluyordu. Çok anlamsızdı. Ama yine de seyircilerden büyük ilgi görüyordu.</p>

    <p class="calibre10">Yarışmayı seyretmekten de vazgeçtim. Koltuğuma iyicene yaslanıp eve dönünce yapacağım şeyleri planlamaya başladım. Makalem hakkında yeterli bilgi toplayamamıştım. Yine de yazacak çok şeyim vardı. En kısa sürede bunları tamamlamalı ve yeni bir makaleye başlamalıydım.</p>

    <p class="calibre10">Yeni makale konusunu düşünürken hava otobüsü birden sarsılıverdi. İrkilerek doğruldum. İlk sarsıntıyı ikincisi izledi. Dışarıya baktım. Otobüsün yan tarafında hafif bir kızıllık vardı. Yolcular da telaşlanmışlardı. Herkes dışarıya bakarak ne olduğunu anlamaya çalışıyordu. Birkaç yolcu da ayağa kalkmıştı.</p>

    <p class="calibre10">Bu sırada otobüs, alçalmaya başladı. Yolcular, kendi aralarında konuşuyorlardı. Herhalde bir arıza vardı.</p>

    <p class="calibre10">Koltuğuma yaslanıp inişin sona ermesini bekledim. Bir yandan da çöle bakıyordum. Görünürde yerleşim birimi yoktu. Ama sorun değildi bu. Az sonra yardım onarım ekipleri gelirlerdi nasılsa. Güneşin altında kavrulmamız mümkün değildi.</p>

    <p class="calibre10">Ve birden onları gördüm. Robot atların üzerinde otobüse doğru yaklaşıyorlardı. Garip giyimli insanlardı. Havada süzülerek otobüsün iki yanını çevirmişlerdi. Hepsi metal giysiler içindeydiler. Kırmızı pelerinleri omuzlarında dalgalanıyordu. Pelerinlerin üzerinde haçlar vardı. Mızrak şeklindeki silahları otobüse çevrilmişti.</p>

    <p class="calibre10">Otobüsle birlikte yere indiler. Yolcular, şaşkınlık içindeydiler. Otobüsün içini bir uğultu kaplamıştı. Araç durunca yolcular, koltuklarına yapışıp beklemeye başladılar.</p>

    <p class="calibre10">Bu sırada sürücü kabininin kapısı açıldı ve robot sürücü göründü. Çelik eli ikiye bölünmüştü ve ortaya bir silah çıkmıştı. Bizi savunmaya kararlıydı anlaşılan.</p>

    <p class="calibre10">Robot, otobüsün kapısını açtı ve dışarıya çıktı. Kolunu ileriye doğru uzattı ve silahtan çıkan mavi renkli bir ışın, metalik giysili adamlardan birisini yere devirdi. Ama karşı taraf da aynı anda silahlarını ateşlemişti. Robot, göğsüne vuran ışın darbelerine rağmen, silahını kullanmaya devam ediyordu. İki kişiyi daha mekanik atlarıyla birlikte vurmuştu. Fakat karşı tarafın ateş gücü daha yüksekti. Robot, silahını başka bir hedef üzerine yönlendirirken yoğun bir şekilde kitlesel ateş altında kalmıştı. Önce silah taşıyan kolu kopuverdi. Sonra da gövdesi ikiye ayrıldı. Robotun parçaları, sağa sola dağılırken yolcular dehşet içinde olanları izliyorlardı.</p>

    <p class="calibre10">Ben de buz kesmiştim. Aklıma gelen ilk şey, bu yaşananların arkasında Tezgahtarın olduğuydu. Parçalanmış robotun çevresinde dolaşan adamları seyrederken aralarında onun olup olmadığını anlamaya çalışıyordum. Fakat başlıkları, yüzlerini örtüyordu. Belki de boşuna endişeleniyordum.</p>

    <p class="calibre10">Birden aklıma geliverdi. Ur-7 vadisine gelirken takside okuduğum gazetede genetik tekniklerle haçlı şövalyelerinin üretildiğini okumuştum. Rüyamda da onları gördüğümü anımsadım. Bu adamlar, onlar olmalıydılar.</p>

    <p class="calibre10">İki haçlı şövalyesi, otobüsün içine girip yolculara bakmaya başladılar. Birisini arıyorlardı. Yolcular da korku içinde adamları izliyorlardı. Şövalyeler, önümde durduklarında aradıkları kişinin ben olduğunu anladım. Çünkü adamlardan birisi, elindeki silahı üzerime doğrultmuştu ve kendisini izlememi işaret ediyordu.</p>

    <p class="calibre10">Sürücü robotun başına gelenleri gördükten sonra direnmek olmazdı. Üstelik bunların Tezgahtar tarafından gönderildiği kesindi. Çünkü peşimde olan başka kimse yoktu.</p>

    <p class="calibre10">Ben otobüsten çıkarken yolcular rahatlamışlardı. Gözlerinden anlamak mümkündü bunu. Yaşamları kurtulmuştu. Bazılarının bana acıyarak baktıklarını gördüm. Ama bunun yapmacık olduğunu hissedebiliyordum.</p>

    <p class="calibre10">Çöl sıcağı, bedenimi kavurmaya başlamıştı bir anda.</p>

    <p class="calibre10">Adamlardan birisi koruyucu bir giysi verdi. Hemen elbisemin üzerine geçiriverdim. Başıma da koruyucu bir başlık taktılar. Daha sonra ellerimi kelepçelediler ve robot atlardan birine doğru sürüklemeye başladılar.</p>

    <p class="calibre10">Atın binicisi, beni çekerek arkasındaki yere oturmamı sağladı. Diğer haçlılar da toparlanarak robot atlarına binmeye başlamışlardı. Az sonra bir toz bulutu içinde havalandık.</p>

    <p class="calibre10">Nereye gittiğimizi bilmiyordum. Ama Tezgahtarla karşılaşacağım kesindi. Böyle düşünüyordum. Aslında bunu istiyordum da. Çünkü onunla karşılaştığımızda, ne amaçla peşimde olduğunu da anlayacaktım. Belki Marat Marken’in niçin öldürülmüş olduğunu da öğrenebilirdim. Polis komutanına dün sormuş olduğum soruların yanıtlarını alabilirdim.</p>

    <p class="calibre10">Çölün üzerinde hızlı bir şekilde ilerliyorduk. Kafam, bir ara polis komutanı ile profesöre takıldı. Profesör, çalışma odasına kapanmış olmalıydı. Polis ise iz peşindeydi mutlaka. O, Ransan’ın peşindeydi. Aralarında bir çatışma olacaktı. Hissedebiliyordum bunu. Ama artık aldırmıyordum.</p>

    <p class="calibre10">Bu sırada gözümün önünde görüntüler oluşmaya başlamıştı. Yine bir rüyanın içine giriyordum galiba. Uyanıkken gördüğüm kaçıncı rüyaydı bu kim bilir? Gözlerimi kapattım, kendimi görüntülere bıraktım.</p><br class="calibre1" />

    <p class="calibre10">İnanılmaz zevkli bir şeydi bu. Ekrandaki görüntülere bakıyordum. Reklamlar sona ermişti ve az sonra yarışma programı başlayacaktı. Yanımda Catherine vardı. Ur-10 vadisindeki evimizdeydik. Yorgun geçen bir günden sonra katılımlı televizyon yarışmalarını izlemek üzere televizyonun karşısına oturmuştuk.</p>

    <p class="calibre10">Bu bizim için bir vatandaşlık göreviydi. Çünkü Devlet, seyircilerin katıldığı yarışmaların, demokrasiyi geliştireceğini söylüyordu. Anayasaya bu konuda özel madde konulmuştu. Biz de buna uyuyorduk. Bir gün çocuklarımız olursa onları profesyonel yarışmacı yapmayı düşünüyorduk. Bu nedenle onları, bebekliklerinden itibaren yarışmacı olmaya yönlendirebilmek için geceleri televizyonun karşısından ayrılmıyorduk.</p>

    <p class="calibre10">Bu gece En İyi Silah Çekme yarışması vardı. Senaryo çok basitti. Bir hedef vardı. Hedefin yanında da bir kadının görüntüsü duruyordu. Kadın, ağır ağır soyunmaya başlıyordu. Hedef ve yarışmacı, kadını izliyorlardı. Kadının vücudunda aynı yere bakıldığı anda işaret veriliyordu. İşareti alan hedef ve yarışmacı, silahlarına davranıyorlardı. Hedefi vuran yarışmacı, puan kazanıyordu.</p>

    <p class="calibre10">Polis ve profesör ekranın içinde, tam karşımda duruyorlardı. Gerçeğinden ayırt edilemeyecek görüntü oluşturuyorlardı. Polis komutanının iddialı görünmesine karşılık profesörün korktuğunu hissettim. Ama sonuçta bu bir yarışmaydı.</p>

    <p class="calibre10">Birinci yarışmacı, polis komutanıydı. Eli, belindeki silahın çevresinde dolaşıyordu. Ekrandaki kadın soyunmaya başlamıştı. Catherine elimi sımsıkı tutmuş, bir yandan da dikkatli olmamı söylüyordu. Gözlerimi ekrandan ayırmadan içkimden bir yudum aldım. Kumanda aletini de sıkı sıkı kavramıştım. Anlık bir gecikme yarışmayı kaybetmeme yol açabilirdi.</p>

    <p class="calibre10">Kadın, sutyenini çıkarmak üzereyken, sinyal geldi. Bakışlarımız aynı noktada bütünleşmişti. Kumanda aletinin düğmesine bastım. Catherine’in zafer çığlıkları arasında polis yok olmuştu. Her şey bu kadar basitti.</p>

    <p class="calibre10">Şimdi profesörün sırasıydı. Adamın ürkekliği devam ediyordu. Bir an adamın yüzünde kendimi görür gibi oldum. Fakat aldırmadım. Yarışmada acımak olmazdı. Gerekirse kendi kendini vurmayı bile kabul edecektin.</p>

    <p class="calibre10">Kadın, yeniden giyinmişti. Başlangıç işaretiyle yeniden soyunmaya başladı. Catherine, iyicene yanıma sokulmuştu. Benden daha çok heyecanlı olduğunu fark edebiliyordum. Ne de olsa ulusal bir görevdi bu yaptığımız.</p>

    <p class="calibre10">Kadın, çoraplarını çıkarır çıkarmaz sinyal geldi. Profesör, çok yavaş kalmıştı. Elimdeki aygıtın düğmesine basarak profesörü de yok ettim. Zafer benimdi. Catherine, yeniden çığlıklar atmaya başlamıştı. Çocuklarımıza anlatacak ne çok şeyimiz vardı.</p><br class="calibre1" />

    <p class="calibre10">Gittikçe yavaşlıyorduk. Gözlerimi açtım. Polis komutanı ile profesörü yok etmiştim. Bu rüya da bir rastlantı mıydı acaba? Biz bir bütünü oluşturuyorduk. Ama o bütünü bozan başka bir görüntü daha vardı. Onu uyanmadan önce algılamıştım. Rüyama bir anda girmiş ve sonra kaybolmuştu o kadının görüntüsü.</p>

    <p class="calibre10">Ransan’a kavuşuyordum anlaşılan. Ransan’la buluşunca Catherine’le de bir araya gelecektim. Belki de rüyamın bir anlamı vardı. Catherine’le evlenecektim. Sevgilimle küçük evimize çekilecektik. Televizyonun karşısında sorunlardan uzakta yaşayacaktık.</p><br class="calibre1" />

    <h1 class="calibre4" id="sigil_toc_id_37"><span class="calibre8"><span class="bold">SEKİZİNCİ KURGU</span></span></h1>

    <p class="calibre4"><span class="calibre8"><span class="bold">YANSITMA GALERİSİ</span></span></p><br class="calibre1" />

    <h2 class="calibre4" id="sigil_toc_id_38">1.</h2><br class="calibre1" />

    <p class="calibre10">Çölde durduk. Adamlar, bir süre sessizce beklediler. Az sonra kumlar havalandı ve ortalığı bir kum bulutu kapladı. Ama kumdan etkilenmiyorduk. Üzerimizi elektro manyetik bir kalkan çevrelemişti.</p>

    <p class="calibre10">Bu sırada yerde bir kapağın açıldığını gördüm. Tam altımızda bir kapı vardı. Bulutun içinden süzülerek kapıdan içeriye girdik ve dikey inişe başladık.</p>

    <p class="calibre10">Yeraltına giden bir koridorda bir süre yol aldıktan sonra durduk. Şövalyeler, robot atlarından indiler. Birisi de beni aşağıya çekti. İki şövalyenin arasında yürümeye başladım.</p>

    <p class="calibre10">Artık öykünün sonuna gelmek üzere olduğumu hissedebiliyordum. Kafamdaki sorular, yanıt bulacaklardı.</p>

    <p class="calibre10">Kısa bir yürüyüşten sonra başka bir kapının önünde durduk. Kapının üzerinde renkli görüntüler vardı ve birbirleri arasına karışan renkler, sürekli hareket halindeydiler. Az sonra renkler şeffaflaştılar. Kapı açılmıştı sanki.</p>

    <p class="calibre10">Gözlerimi, durmadan oynaşan renklerden ve görüntülerden ayıramıyordum. Bir şey, beni kendisine doğru çekiyordu sanki. Ve benliğimin yerine başka bir benlik geçiyordu. Bu sırada zihnimde bazı görüntüler oluşmaya başladı.</p>

    <p class="calibre10">Bir falcı kadının önünde oturuyordum. Yaşlı, iğrenç yüzlü birisiydi. Masanın üzerinde duran küreye bakıyordum. Kürenin içinde durmadan koşan ben vardım. Birileri peşimdeydi. Beni susturmak istiyorlardı. Sonra beni yakalıyorlardı ve boşluğa fırlatıyorlardı.</p>

    <p class="calibre10">Denize düşerken genç bir kız görüyordum. Kumsalda oturmuş beni bekliyordu. Ona doğru koşarken, benden uzaklaşıyordu. Kız, görünmez olunca eve koşuyordum ve bir kadını öldürüyordum. Tabuta benzeyen bir şeyin içinde uzayda salınıyordum. Sonra kızı yeniden buluyordum. Birlikte Mars’a doğru yol alıyorduk. Ona sarılıyor, öpüyordum. Bedenlerimiz, bütünleşiyordu. Marsa ulaşınca tekrar düşmeye başlıyordum. Müzik sesi duyuyordum devamlı. Müzikle birlikte içimden bir şeyler gidiyordu. Benliğimi yitiriyordum sanki. Başka birisinin benliği, benliğimi ele geçiriyordu. Bu sırada birisini daha öldürüyordum.</p>

    <p class="calibre10">Nereden geldiklerini anlayamadığım robotlarla savaşıyordum. Ve birdenbire robotlaşıyordum. O anda garip yaratıklar beliriyordu. Dünyayı istila ediyorlardı. Bunları yaparken beni de öldürmeye çalışıyorlardı. Sonra yeniden falcının önünde otururken buluyordum kendimi. Bir adam, komünist işgalcilerden söz ediyordu. Bu sırada garip yaratıklar görüyordum karşımda. Yılanı andıran kolları, bana doğru uzanıyordu. Çığlıklar atıyordum. Bir cenaze töreninde toprağa indirilen ölüyü seyrediyordum. Falcı, yeniden beliriyordu. Benimle konuşmadan elindeki kitabı okuyordu.</p><br class="calibre1" />

    <p class="calibre10">Kapının üzerindeki görüntüler sona erince, zihnimdeki görüntüler de yok olmuşlardı. Bir şeyin beni hipnotize etmeye çalıştığını düşündüm. Ya da bir şey zihnimi okumaya çalışmıştı. Belki de Dünyadaki eğlence merkezlerinde moda olan rüya yaratma makinesi vardı burada. Birileri, üzerimde bir şeyler denemeye uğraşıyorlardı.</p>

    <p class="calibre10">Şövalyeler, beni kapıdan içeriye doğru hafifçe ittirdiler. Sonra da görünmez oldular. Kapı kapanmıştı anlaşılan. Kapının yerinde durağan bir parlaklık vardı sadece.</p>

    <p class="calibre10">Bir odanın içindeydim. Duvarın dört tarafında dikey yerleştirilmiş tüpler vardı. Bunların içindeki insanları tanıyordum. Bunun nasıl olduğunu bilemiyordum. Ama tanıyordum işte. Belki de az önce gördüğüm görüntüler, zihnimi ve bilincimi etkilemişti. Ve bilinç altımda bazı şeyler uyanmıştı. Bunu düşünmeyi bir kenara bırakıp tüplerin arasında dolaşmaya başladım.</p>

    <p class="calibre10">Aslında tanıdık yüzler görmek, beni memnun etmişti. Amar Aaal ve Marat Marken’in tüpleri yan yanaydılar. Daha sonra Abdül John Kura’yı gördüm. Diğer kenarda Selim Reşat Bey ve Şehrazat vardı. Onlardan sonra Mustafa Max Koray’ın tüpü geliyordu.</p>

    <p class="calibre10">Hepsinin gözleri yarı kapalıydı. Tüplerin yanlarında duran yaşam izleme panellerinden hayatta oldukları anlaşılıyordu. Her tüpün üzerinde aynayı andıran parlak bir cisim vardı. Bu yuvarlak cisimler, odanın ortasına dönüp duruyorlardı.</p>

    <p class="calibre10">Burada ne olacağını anlamaya çalışıyordum. Düşüncelerimi zorlamaya çalıştım. Fakat bir sonuca varamıyordum.</p>

    <p class="calibre10">Bu sırada metalik bir ses duydum. Yukarıdan geliyordu. Başımı kaldırıp baktım. Bir ışık sütunu, aşağıya doğru iniyordu. Ve beraberinde de onu getiriyordu. Ransan. Kadın tam karşımda durunca ışık sütunu da kaybolmuştu.</p>

    <p class="calibre10">Ransan, bana doğru bir adım atarak, “Merhaba,” dedi. “Seni kaybettikten sonra yeniden bulmak, ne güzel.”</p>

    <p class="calibre10">Gözleri parıldıyordu. Krea gemisinde birlikte yaptığımız yolculukları düşündüm. Zihnim ve bilincim, bunu da yakalamıştı. Her şeyi algılamış ve kavramıştım. Sanki ondan hiç ayrılmamış gibiydim.</p>

    <p class="calibre10">“Burada bulunmam bir rastlantı değil, öyle değil mi?” diye sordum.</p>

    <p class="calibre10">“Yıllardan beri peşindeydim,” dedi. “Ama zamanın ve mekanın neresinde ortaya çıkacağını bilemiyordum.”</p>

    <p class="calibre10">Kısa bir ara verdikten sonra devam etti:</p>

    <p class="calibre10">“İşte şimdi buradasın.”</p>

    <p class="calibre10">Ne söyleyeceğimi bilemedim. Beni ölümden kurtarmıştı. Sonra geçmişteki ve gelecekteki yaşamlarıma götürmüştü beni. Bunların hepsini anımsayabiliyordum artık. Algılama ve kavrama gücüm artmıştı. Şimdi anlamam gereken tek bir şey vardı. Ve sordum:</p>

    <p class="calibre10">“Beni niçin istedin ve buraya getirdin?”</p>

    <p class="calibre10">Ransan, hemen arkasında beliriveren bir koltuğa oturdu. Daha doğrusu bir koltuktan çok taht gibiydi. Çevresi değerli metallerle kaplanmıştı. Göz kamaştırıcı bir şekilde parlıyordu. Ransan, yumuşak bir ses tonuyla konuşmaya başladı.</p>

    <p class="calibre10">“Bütün amacımız, Dünyalıların yaratıcılık ve yıkıcılık güdülerinden yararlanarak Krealıları düşünsel açıdan hareketlendirmek ve ölmelerini önlemekti. Bu nedenle insanlığın yaratıcılık ve yıkıcılık bilincini taşıyan senden bir yansıtıcı olarak yararlanmak istedik. Bunda da başarılı oluyorduk.”</p>

    <p class="calibre10">“Bunları biliyorum,” dedim. “Beni zaman ve mekan bütünü içinde dolaştırarak insanlığın yıkıcılık ve yaratıcılık güdülerini elde etmeye çalıştınız.”</p>

    <p class="calibre10">Ransan, elini kaldırarak sözümü kesti.</p>

    <p class="calibre10">“Lütfen, anlatmama izin ver. Çünkü bunları anlattıkça rahatlıyorum.”</p>

    <p class="calibre10">Daha fazla konuşmamaya karar verdim ve onu yeniden dinlemeye başladım.</p>

    <p class="calibre10">“Ama bir çok şey ters tepti ve Krealılar sizin yıkım yönünüzün tutsağı oldular. Bu, beklemediğimiz bir şeydi. Brokarlıların, Karganlıların ve Sygonluların işe karışmalarıyla başlayan çatışmalar planlarımızı bozdu. Siz Dünyalıların yıkım ve korku yönünüz yaratıcılığınıza üstün geldi.”</p>

    <p class="calibre10">Dayanamayarak sözünü bir kez daha kestim.</p>

    <p class="calibre10">“Ama bunu beklemeniz gerekirdi. Zaman yolculuğu yapabildiğinize göre bunları önceden bilmeniz gerekirdi.”</p>

    <p class="calibre10">Kadın gülümsedi. Galiba bir tartışma ortamının doğmasından memnun olmuştu.</p>

    <p class="calibre10">“Dediklerinde haklısın. Ama kaosu düşünemedik. Sygonlular, bir kaos değişkeni olarak devreye girdiler. Beklenmedik bir şeydi bu. Zaman ve mekan içinde kaos kaçınılmaz oluyor. Bunu da Sygonlular doğurdu. Sonra Brokarlılar ve bazı Dünyalılarla anlaştılar. Burada yeni bir model oluşturdular. İnsanların zihinlerine ve bilinçlerine egemen oldular. Böylece kurgu bir tarih yarattılar.”</p>

    <p class="calibre10">Gerçekleri yavaş yavaş daha iyi anlıyordum. Marat Marken’in bana anlattıklarını anımsayınca boşluklar doluyordu.</p>

    <p class="calibre10">“Marat Marken, kurgu tarih hakkında bilgisi olduğu için öldürüldü, değil mi?”</p>

    <p class="calibre10">“Evet, doğru söylüyorsun,” dedi kadın. “Tarihi kurgulayanlar, tarih üzerine düşünce üretilmesini engellemek isterler.”</p>

    <p class="calibre10">Dalgınlaşmıştı. Bunu fırsat bilerek, hassas soruyu sordum:</p>

    <p class="calibre10">“Marat Marken’in öldürülme talimatını veren kimdi?”</p>

    <p class="calibre10">Ransan, önemsiz bir soruyu yanıtlarcasına, “Bendim,” dedi. “Çünkü, kurgu tarihi programlayanlardan birisi onun soyundan geliyordu. Dolayısıyla her şeyi biliyordu o. Susturulması gerekirdi. Diğeri de burada. Onu gelecek yaşamlarından birisinde yakaladık.”</p>

    <p class="calibre10">Bunu söylerken Abdül John Kura’yı işaret etmişti. Abdül John Kura, kurgu tarihi yönetenlerden birisiydi ve insanların bilinçlerini etkilemek için Sygonlularla işbirliği yapmıştı. Bunu biliyordum. Ama onun niçin öldürülmediğini merak ediyordum. Ransan’a bunu sorunca anlatmaya koyuldu:</p>

    <p class="calibre10">“Onun zihninde ve bilincinde olanlara ihtiyacımız var. Sadece onun değil. Selim Reşat Bey’in, Şehrazat’ın ve Amar Aal’ın.”</p>

    <p class="calibre10">“Niçin?” diye sordum saf bir şekilde.</p>

    <p class="calibre10">Ransan, önce bir kahkaha attı, sonra da konuşmaya başladı:</p>

    <p class="calibre10">“Onların belleklerinde, zihinlerinde ve bilinçlerinde ne varsa bir kez daha Krea’ya yansıtacağız. Ama bizim kurgu tarihimizle Krealılar, şok yaşayacaklar. Ve Brokarlılar, Krea’yı işgal edecekler. Orada sanal tarihi oluşturacağız. Ben de Krea’nın tek hakimi olacağım.”</p>

    <p class="calibre10">Güzel plandı doğrusu. Ama benim durumumu açıklamıyordu.</p>

    <p class="calibre10">Ransan, aklımdan geçenleri okurmuşçasına, “Bu yansıtmayı da senin üzerinden yapacağız,” dedi. “Daha önce olduğu gibi.”</p>

    <p class="calibre10">Ve sustu. Tepki vermedim. Çünkü Ransan, yarıda kalan planını ancak benimle uygulayabilirdi. Aslında buna karşı da değildim. Sonunda ölüm yoktu ya. Bu sırada aklıma polis ve bilim adamı eşlerim geldi.</p>

    <p class="calibre10">“O polis ile profesöre ne oldu?”</p>

    <p class="calibre10">“Onları öldürmek zorunda kaldık,” dedi. Sesinde yapmacık bir acıma ifadesi vardı. “Onlar, senin zaman mekan boyutundaki eş yansımalarındı. Aslında burada karşılaşmamanız gerekiyordu. Aynı boyutta aynı varlık olarak bulunamazsın çünkü. Ama düşlerine ilişkin tutkuların o kadar yoğundu ki zaman yolculuğunda farklı boyutlarda eşlerinle karşılaşman sana yetmedi. Onlar seni, sen onları çektin. Böylece yoğunlaştınız. Birilerinin de bu yoğunlaşmayı sona erdirmesi gerekiyordu.”</p>

    <p class="calibre10">Gittikçe rahatlıyordum. Eşlerinden kurtulan insan, tek demektir. Burada bir sorun çıkmamalıydı. Bir soru daha sordum:</p>

    <p class="calibre10">“Ben veya biz çok yönlüydük. Tarih öğretmeni, tarih yazıcısı, polis ve gazeteci. Hepimiz tamamlandık. Ama ben veya biz gazeteci nerede?”</p>

    <p class="calibre10">“O, bir android olduğu için yoğunlaşma etkisi altına girmedi. Ama çok uzaklarda olmayacak. O artık bir politikacı.”</p>

    <p class="calibre10">Yüzünü yine o gülümsemelerinden biri kaplamıştı. Fakat benim gülümseyebilmem için açığa çıkması gereken bir konu daha vardı.</p>

    <p class="calibre10">“Ölmeyeceğim, öyle değil mi?”</p>

    <p class="calibre10">“Saçmalama,” dedi bir kahkaha daha savurarak. ”Senin gibi bir yansıtıcıya bunu bedelini ödeyeceğiz.”</p>

    <p class="calibre10">Bunları söyledikten sonra ayağa kalktı. Taht, yok oluvermişti. Tavandan gelen ışık sütunu yeniden odayı aydınlatmaya başlamıştı. Silindir şeklinde bir cisim aşağıya indi ve zeminde yatay olarak durdu. Bu sırada kapı açıldı ve iki şövalye yeniden parlamaya başlayan renk ve ışık dalgalanmaları arasında içeriye girdiler.</p>

    <p class="calibre10">“Bu silindirin içine gir,” dedi Ransan bana doğru dönerek.</p>

    <p class="calibre10">Yüzünde güvensizlik ifadesi vardı. Direneceğimden endişeleniyordu anlaşılan. Ama benim böyle bir niyetim yoktu. Çünkü dirensem bile beni zorla o silindirin içine sokacaklardı.</p>

    <p class="calibre10">Silindirin açılan kapağından içeriye girdim ve beklemeye koyuldum.</p>

    <p class="calibre10">Ransan, kenara çekilmişti. İki haçlı şövalyesi tüplerin arasında dolaşarak yaşam izleme panellerinin üzerlerindeki düğmelere basmaya başladılar. Tüplerin içini mavi bir ışık doldurmaya başladı.</p>

    <p class="calibre10">Tüplerin içindekiler, hala hareketsizdiler. Bu sırada Ransan’ın önünde saydam bir küp belirmişti. İçindeki bilgisayarı görebiliyordum. Ransan, sakin bir şekilde tuşlara dokunuyordu.</p>

    <p class="calibre10">İçinde bulunduğum silindir, yerden biraz havalandı. Tüplerdeki mavi ışık, silindirin içini doldurmaya başlamıştı şimdi. Heyecanlandığımı hissettim. Bu sırada tüplerin üzerindeki yansıtıcılar parıldamaya başladılar.</p>

    <p class="calibre10">Gözlerim kamaşıyordu. Ransan’ı ve diğerlerini göremiyordum. Gözlerimi kapattım. Aklıma Krea gemisinde geçirdiğim günler geldi.</p>

    <p class="calibre10">Oradayken geçmişte ve gelecekte yaşadıklarım daha net olarak canlanıyorlardı sanki. Tarih öğretmeni, tarih yazıcısı, polis, gazeteci. Ve onlara eşlik edenler. Catherine, Şehrazat ve Selim Reşat Bey.</p>

    <p class="calibre10">Silindirin ekseni etrafında dönmeye başladığını hissettim. Ama ben hareket etmiyordum. Neyin olup bittiğini anlayabilmek için gözlerimi açtım.</p><br class="calibre1" />

    <h2 class="calibre4" id="sigil_toc_id_39">2.</h2><br class="calibre1" />

    <p class="calibre10">Muat başrahibesi Kersa, yazlık sarayındaki dinlenme odasındaydı. Müzikçilerinin çaldığı müziği dinliyordu. Bazen gözü dışarıya kayıyor, gezegenin ikiz uydusunu seyrediyor, eski günleri düşünüyordu.</p>

    <p class="calibre10">Muat gezegeni şimdi yaşanmaz hale gelmiş olmalıydı. Meteor yağmuru, gezegendeki her şeyi yok etmişti büyük olasılıkla. Yüzyıllar önce kurulan o muhteşem uygarlık yerin altına gömülmüştü artık. Müzik, kadını anılarına daldırmıştı.</p>

    <p class="calibre10">Uzun bir yolculuktan sonra uzaydaki Mu kolonilerinden birine yerleşmişlerdi. Muat gezegeninde olduğu gibi büyük araziler, bahçeler yoktu artık. Yeni gelenlere iki sarayın olduğu küçük bir toprak parçasını vermişlerdi. Ama kadın, yine de Muat başrahibesi unvanını taşıyor, kolonideki bütün ayinleri yönetiyordu.</p>

    <p class="calibre10">Eşi Joachim ise yazlık saraya pek gelmiyor, daha çok kışlık sarayda kalarak eski yazmalar üzerinde çalışıyordu. Başrahibe, adamın çalışmalarına karışmaz, ama anlattıklarını zevkle dinlerdi. Çünkü dinledikleri, Dünya’nın ve Muat’ın kokusunu getirirdi.</p>

    <p class="calibre10">Kadın, müzik sona erince düşüncelerinden sıyrıldı. Müzikçiler, devam edip etmeyeceklerini anlamak için kendisine bakıyorlardı. Başrahibe, müzikçilere teşekkür ettikten sonra çıkmalarını işaret etti. Kızlı erkekli on müzikçi, başrahibeyi selamladıktan sonra odayı terk ettiler.</p>

    <p class="calibre10">Kadın, sarayın balkonuna çıkarak uzaklardaki dağlara baktı bir süre. Yazlık saray, dağların arkasındaki bölgede kurulmuştu. Yeniden kocasını düşünmeye başladı. Onun yanında olmak istiyordu. Hem adamı özlemişti, hem de biraz daha Dünya ve Muat öyküleri dinlemek istiyordu.</p>

    <p class="calibre10">Kocasından dünden beri haber almamıştı. Adam, belki de yeni belgeler bulmuş ve onları okuyordu. Bunları öğrenmek hoşuna gidecekti.</p>

    <p class="calibre10">Aniden kararını verdi. Yazlık saraya gidecekti. Odaya geri döndü ve koruma birliğinin komutanını arayarak bir araç hazırlamasını emretti. Yanında kimseyi istemediğini, aracı kendisinin kullanacağını da ekledi.</p>

    <p class="calibre10">Az sonra aracın hazır olduğu bilgisi geldi.</p>

    <p class="calibre10">Başrahibe, bahçedeki yer altı pistinden yukarı çıkan aracın pilot yerine geçti ve algısal bilgisayarın yardımıyla aracı havalandırdı. Bir yandan da kocasında anlatacak yeni bilgiler olup olmadığını düşünüyordu. Adam, uzun bir süreden beri görünmediğine göre anlatacağı şeyler olmalıydı. Kersa, heyecanlandığını hissetti.</p>

    <p class="calibre10">Dağların zirvelerini aşıncaya kadar yüksek uçuş yaptı. Ovalık bölgelere gelince alçak uçuşa geçti. Ovalara dağılmış ve birer küçük kente dönüşmüş yerleşim birimlerini geçtikten sonra doğu bahçeleri denilen yerdeki yazlık saraya ulaştı.</p>

    <p class="calibre10">Yazlık saray, Muat gezegenindeki gibi yapılmıştı. Sütünların ortasına kurulmuş bir piramitti. Ancak çevrede Muat’ta olduğu kadar çok göl yoktu. Bitkiler de o kadar çeşitli değildi.</p>

    <p class="calibre10">Kersa, gelişini haber vermek amacıyla sarayın üzerinde bir daire çizdikten sonra sarayın arkasındaki piste indi. Algısal bilgisayar, yine yardımcı olmuştu kendisine.</p>

    <p class="calibre10">Kadın, araçtan çıkarken saray korumalarının kendisine doğru geldiklerini gördü. Korumaların kendisini selamlamalarını beklemeden kocasının nerede olduğunu sordu. Koruma birliğinin komutanı, adamın sabahtan beri çalışma odasında olduğunu söyledi.</p>

    <p class="calibre10">Kadın, hızlı adımlarla taş basamakları çıkarak saraydan içeriye girdi. Küre asansöre binerek çalışma odasının bulunduğu dördüncü kata çıktı.</p><br class="calibre1" />

    <p class="calibre10">Joachim, bilgisayarlarla çevrilmiş masasında oturuyordu. Masanın üzerinde bir çok el yazması belge, kitap ve mikro disket duruyordu. Ama adamın çalışıyormuş gibi bir hali yoktu. Koltuğuna yaslanmış, gözünü tavana çevirmişti. Sanki gözleri açık uyuyordu. Karısının geldiğinin farkında değilmiş gibiydi.</p>

    <p class="calibre10">Başrahibe, “Merhaba,” dedi sevecen bir ses tonuyla.</p>

    <p class="calibre10">Adam, sesi duyunca sanki bir düşten uyanırmış gibi karısına doğru baktı. Sonra yüzünü bir gülümseme kapladı. Ayağa kalkarak karısını kucakladı.</p>

    <p class="calibre10">Kersa, “Seni merak ettim,” dedi. “Aslında yalnızlıktan da canım sıkılmıştı. Yeni bir şeyler bulup bulmadığını da merak ediyordum.”</p>

    <p class="calibre10">Joachim, karısının oturmasını bekledikten sonra yeniden masasının başına geçti. Yorgun görünüyordu.</p>

    <p class="calibre10">“Yoğun düşüncelere dalmıştım. Zamanın nasıl geçtiğinin bile farkında değilim.”</p>

    <p class="calibre10">Kersa, merak dolu bir sesle, “Yeni belgeler mi buldun?” diye sordu.</p>

    <p class="calibre10">Adam, gözlerini önünde açık duran bilgisayara dikerek, “Aslında yeni belge incelemiyordum,” dedi.</p>

    <p class="calibre10">Başrahibe, endişeli bir ses tonuyla sordu:</p>

    <p class="calibre10">“Seni sıkan bir şey var galiba?”</p>

    <p class="calibre10">Joachim, başını iki yana sallayarak derin bir nefes aldı. Sonra kelimeler ağzından döküldü:</p>

    <p class="calibre10">“Garip bir durum var. Ve sorun yaratacak gibi görünüyor.”</p>

    <p class="calibre10">Şimdi gözlerini bilgisayardan ayırmış, karısına çevirmişti. Kersa, bir şeylerin kötü gitmekte olduğunu seziyordu. Heyecanlanmıştı. Kısık bir ses tonuyla sordu:</p>

    <p class="calibre10">“Olan her ne ise bana anlatacaksın, değil mi?”</p>

    <p class="calibre10">“Anlatacağım elbette,” dedi Joachim. “Bu sorunu da beraber çözmemiz gerekebilir.”</p>

    <p class="calibre10">Kersa, uzanıp kocasının elini tuttu. Şimdi seni dinliyorum der gibiydi. Joachim, kadının elini dudaklarına götürerek öptükten sonra anlatmaya başladı:</p>

    <p class="calibre10">“Dün sabah, Dünyadan bir mesaj aldım. Ur’daki Kargan kabile lideri Kozmik Gizem Kitabı’nın yeniden ortaya çıktığını bildirdi.”</p>

    <p class="calibre10">Kersa, aldırmaz bir tavırla, “Bu kitabın zaten Brokarlıların elinde olduğunu biliyoruz,” dedi. “Gerçi biz o kitabı Karganlılarla birlikte korumalarını istemiştik. Ama yanaşmadılar. Savaşmayı ve kitaba tek başlarına sahip olmayı yeğlediler.”</p>

    <p class="calibre10">Joachim, kadının konuşmasını yarıda keserek, “Aslında Karganlıların bir saldırı düzenleyerek o kitabı ele geçirme planları vardı,” dedi.</p>

    <p class="calibre10">“Benim bundan haberim yoktu Joachim.”</p>

    <p class="calibre10">Kadın, sitem ediyor gibiydi. Joachim, sıkıntılı bir ses tonuyla devam etti:</p>

    <p class="calibre10">“Aslında sana söyleyecektim. Biraz daha zaman geçmesini bekliyordum.”</p>

    <p class="calibre10">Kersa, sabırsız bir şekilde, “Şimdi bunun önemi yok. Olanları anlatmaya devam et,” dedi.</p>

    <p class="calibre10">Gözlerini kocasının gözlerine dikmişti. Joachim, bir şeyler ararmış gibi masanın üzerine bakındı. Sonra karışık kağıt tomarları arasında piposunu buldu. Pipoyu dudaklarının arasına sıkıştırdı ve yaktı. Kersa’yı bir süre süzdükten sonra anlatmaya başladı:</p>

    <p class="calibre10">“Kitabı ele geçirebilmek için Brokar ana tapınağına bir casus sokmuşlar. Adam, ayin zamanlarını, nöbetçi sayısını, nöbet değişimlerini, devriyelerin dolaşmalarını izlemiş. Gözüne yerleştirilen bir kamerayla da görüntüleri Kargan karargahına gönderiyormuş.”</p>

    <p class="calibre10">“Demek, kitabı ele geçirmeye kesin karar vermişler.”</p>

    <p class="calibre10">“Evet, öyle görünüyor,” dedi adam. “Brokarlılar, bir geceyarısı özel ayin düzenleyeceklerini söylemişler ve tapınağa ziyaretçi almamışlar. Ama casus iç kulelerden birisine gizlenmeyi başarmış ve görüntü göndermeyi sürdürmüş.”</p>

    <p class="calibre10">Kersa, merakla sordu:</p>

    <p class="calibre10">“Ayin sırasında neler olmuş peki?”</p>

    <p class="calibre10">Joachim, piposundan derin bir duman çekti ve dudaklarının arasından çıkarak odaya yayılan dumanı bir süre seyretti. Sanki karısını meraklandırmak istiyor gibiydi. Ama Kersa’nın ters ters baktığını görünce devam etti:</p>

    <p class="calibre10">“Aslında ayin bir palavraymış. O gece tapınağa üç Brokar rahibi, bir tane de Sygon subayı gelmiş. Ransan denilen kadın da oradaymış. Kozmik Gizem Kitabı’nın durduğu kristal sandığı açmışlar. Ve çevresinde hep birlikte bir güç alanı oluşturmuşlar. Rahiplerden bir tanesi, enerji alanına girmiş ve kitabı alarak Ransan’a vermiş.”</p>

    <p class="calibre10">Başrahibe, söze karışarak, “O kitap niçin Ransan’a verilmiş acaba?” diye sordu.</p>

    <p class="calibre10">“Bunu bilemiyorum. Benimle iletişim kuran kabile reisi de bir şey söyleyemiyor. Ama bazı tahminleri var.”</p>

    <p class="calibre10">Joachim, masasından kalkarak odada dolaşmaya başladı. Bir yandan da duvara monte edilmiş dijital haritalara bakıyordu.</p>

    <p class="calibre10">Kersa, sabırsız bir ses tonuyla, “Bu tahminleri bana da açıklar mısın, lütfen,” dedi. “Eğer kesik kesik konuşmazsan olanları daha çabuk anlayabilir ve karar verebiliriz.”</p>

    <p class="calibre10">Joachim, gözlerini haritalardan ayırarak yeniden karısına döndü.</p>

    <p class="calibre10">“Kitap, Ransan’a verildikten iki gün sonra garip kıyafetli savaşçı toplulukları Kargan yerleşim birimlerine baskınlar düzenlemeye başlamışlar. Kabile reisi savaşçıların kıyafetlerinden bir anlam çıkaramamış. Ama ben onların haçlı şövalyeleri olduklarını anladım.”</p>

    <p class="calibre10">Kersa, duyduklarından rahatsız olmuştu. Kaşlarını çatmış, düşünceli bir şekilde kocasının yüzüne bakıyordu.</p>

    <p class="calibre10">Bir ara fısıldarcasına, “Kozmik Gizem Kitabı’nı yeni bir çatışma amacıyla kullanacaklar,” dedi.</p>

    <p class="calibre10">Joachim, her şeyi anlatmış olduğu için rahatlamış görünüyordu. Ama bazı endişelerini gizleyemedi.</p>

    <p class="calibre10">“Buna engel olmalı mıyız, yoksa hiç karışmamalı mıyız? Eğer karışmazsak gün gelir, bize de saldırırlar mı?”</p>

    <p class="calibre10">Uzun süre konuşmadan durdular. Akşam programı için gelen hizmetçiyi de geri çevirdiler. Odanın içinde sıkıntıyla dolaşıyorlar, sanki birbirlerinden bir şeyler bekliyorlardı. İlk konuşan başrahibe oldu.</p>

    <p class="calibre10">“Oraya gitmek zorundayız.”</p>

    <p class="calibre10">Joachim, piposunu yeniden doldururken, “Teknolojide çok ilerledikleri belli,” dedi. “Genetik savaşçılar oluşturuyorlar ve bunları hızlı bir şekilde çoğaltabiliyorlar. Zamanda yolculuğu kolaylıkla başarabiliyorlar. Eğer, savaşmayı kafalarına yerleştirdilerse er veya geç tüm Mu kolonilerine geleceklerdir.”</p>

    <p class="calibre10">Başrahibe, kocasının düşüncelerini onayladıktan sonra, “Mutlaka geleceklerdir,” dedi. “Ransan, Kozmik Gizem Kitabı’nın kaynağının biz olduğunu biliyor. Ötekiler de öğrenmişlerdir. Bir süre sonra uygarlığımızın diğer sırlarını da öğrenmek isteyeceklerdir. Çünkü ulaştıkları nokta, onlara yetmeyecek. Yenisini isteyecekler. Er veya geç üzerimize gelecekler. Sadece bizimkinin değil, tüm uygarlıkların birikimlerini elde etmek isteyecekler.”</p>

    <p class="calibre10">Joachim, düşünceli bir tavırla, “Ama sadece biz, bunun için yeterli olmayabiliriz,” dedi.</p>

    <p class="calibre10">“Aslında yapılacak olan şey, kitabın bulunduğu yere gitmek ve onu ele geçirmek,” dedi Kersa. Kocasını cesaretlendirmek istiyordu. “Üstelik oraya bedenlerimizle gitmeyeceğiz.”</p>

    <p class="calibre10">Joachim, “O zaman hazırlığa başlamalıyız,” dedi. “Ama önce bulundukları yeri saptayalım ve rotamızı çizelim.”</p>

    <p class="calibre10">Adam, bunları söyledikten sonra duvardaki haritanın masa konumu almasını sağladı. Ellerini renkli çizgi kümeleri üzerine koydu. Bütün dikkatini harita üzerinde yoğunlaştırarak düşünmeye başladı. Az sonra yarı kapanmış gözleriyle hareketsiz duruyordu.</p>

    <p class="calibre10">Bu sırada Kersa çalışma odasından ayrılmış ve üst kattaki hologram odasına girmişti. Küçük oda oldukça sadeydi ve holografik yolculuklar için kullanılıyordu. Bedenleri burada kalırken, görüntüleri kitabın peşine düşecekti.</p>

    <p class="calibre10">Kadın, duvarda duran Kozmik Mu Diyagramının altındaki koltuklardan birisine oturdu. Anayurtlarından kalma en önemli sembolleriydi bu. Kersa koltuğa oturur oturmaz diyagramın üst kısmını oluşturan altı köşeli yıldız parıldamaya başlamıştı. Kadın, diyagramın alt kısmındaki sekiz bölümlü şeritten gelen titreşimleri de hissedebiliyordu. Kendisini sakinleştirmeye çalışarak kocasını beklemeye koyuldu.</p>

    <p class="calibre10">Joachim, az sonra içeriye girdi. Karısının yoğunlaşmasını bozmamak için bir şey söylemeden boş koltuğa oturdu. Bileğine şeffaf bir kordon bağlıydı. Kordonun diğer ucunu karısının bileğine bağladı ve arkaya doğru yaslandı. Kitabın nerede olduğunu öğrenmiş görünüyordu. Ve tüm benliğini yolculuğa yoğunlaştırmaya çalışıyordu.</p>

    <p class="calibre10">Yıldızdaki parlaklık ve şeritlerdeki titreme artmıştı. Bu sırada yıldızın çevresindeki iki çember, ters yönlerde dönmeye başlamıştı. Bileklere bağlı kordondan yayılan ışık, Kersa ve Joachim’in bedenlerini sarıyordu artık.</p><br class="calibre1" />

    <h2 class="calibre4" id="sigil_toc_id_40">3.</h2><br class="calibre1" />

    <p class="calibre10">Gözlerimi açtığım zaman Ransan’ı, mavi ışık saçan bir mihrabın önünde dururken gördüm. İçinde bulunduğum silindir yok olmuştu. Ama ben hala yatar durumda havada asılıydım.</p>

    <p class="calibre10">Tüplerin içindekiler, gittikçe soluklaşıyorlardı. Mavi ışık da yok olmuştu. Kaybolan ışığın, mihraba geçtiğini düşündüm. Işığın tam ortasında bir girdap oluşmuştu. Ne olduğunu anlayabilmek için başımı kaldırmaya çalıştım. Fakat hareket edemiyordum.</p>

    <p class="calibre10">Gözlerim Ransan’a doğru kaydı. Kadının dudakları kıpırdadı. Sakin olmamı ve acele etmemem gerektiğini söylüyordu. Sesini kulaklarımda değil, beynimin içinde hissetmiştim. Aramızda telepatik bir bağ kurulmuştu galiba. Ya da ben öyle düşünüyordum. Kadına boyun eğerek beklemeye başladım.</p>

    <p class="calibre10">Ransan, mavi ışık yığınının ortasındaki girdaba doğru eğildi. Bir ayin yönetiyordu sanki. Ayine katılanlar da sadece ikimizdik. Çünkü tüplerin içindekiler tamamen yok olmuşlardı. Ama belleklerinde ne varsa bana geçmiş olmalıydı. Böyle hissediyordum.</p>

    <p class="calibre10">Belki de Ransan, zihnime bir şeyler fısıldamıştı. Amar Aal, Marat Marken, Abdül John Kura ve Mustafa Max Koray’ın belleklerindeki bilgilerin bana geçmesinin makul bir nedeni olabilirdi. Onlardan birisi Kozmik Gizem Kitabı’nın peşindeydi, diğeri ikisi ise kurgu tarihin ustası. Mustafa Max Koray da zihin ve bilinç gücü yüksek androidler üretiyordu. Yapay zeka psikoteknolojisini en üst düzeye çıkarmayı başarmıştı. Yıkıcılık ve yaratıcılık güçleri çok fazlaydı. Onların dehaları, yıkıcılık ve yaratıcılık güçleri, belleğimdeki tarihle bütünleşecek ve bir toplum modeli yaratacaktı. Durumun en basit açıklaması buydu.</p>

    <p class="calibre10">Fakat Selim Reşat Beyin ve Şehrazat’ın belleğinde olanlarla benim ne ilgim olabilirdi? Bunu anlayacaktım. Şimdilik olacakları beklemekten başka çarem yoktu.</p>

    <p class="calibre10">Ransan, elini girdabın içine doğru uzattı. Az sonra iki eli arasında açık bir kitap duruyordu. Kozmik Gizem Kitabı. Bunu ben mi düşünmüştüm, yoksa o mu söylemişti algılayamıyordum. Fakat sonuçta o kitap buradaydı. Ve ben onu görüyordum.</p>

    <p class="calibre10">Ransan, ağır hareketlerle kitabı kaldırırken girdap ve mavi ışık birlikte görünmez olmaya başladılar. Bu sırada bende yatay durumdan kurtulup dikey konuma geliyordum. Hem belleğim doldurulmuş, hem de kitabın etkisinden korunmuştum. Ransan, beynime böyle fısıldamıştı.</p>

    <p class="calibre10">Ayaklarım yere değince, “İşte,” dedi Ransan bana bakarak, “Kozmik Gizem Kitabı.”</p>

    <p class="calibre10">Bu sefer ağzıyla konuşmuştu. Ve ben kulağımla duymuştum. Demek ki ben de ağzımla konuşabilirdim.</p>

    <p class="calibre10">“Tüplerin içindekilere ne oldu?”</p>

    <p class="calibre10">“Onları kendi zaman boyutlarından geri getirmiştik. Belleklerini, zihinlerini ve bilinçlerini sana yükledikten sonra geri gönderdik.”</p>

    <p class="calibre10">Bunları söylerken gülümsemişti. Sorduğum sorudan çok hoşnut olduğu belliydi. Konuşmasını sürdürdü:</p>

    <p class="calibre10">“Eğer bu soruyu sormasaydın her şeyin farkında olduğunu düşünecektim. Oysa onların bütün düşünsel ve bilinçsel güçleri sende. Onlar, şimdi kendi yaşam boyutlarında burada yaşadıklarını anımsamıyorlar. Sen de onların düşünsel ve bilinçsel bir yansıması olduğuna göre onlara ne olduğunu bu boyutta bilmemen gerekiyor. Sen, onlar olduğun için onlara ne olduğunu bilememen kadar doğal bir sonuç olamaz.”</p>

    <p class="calibre10">Yanıtı almıştım. Bir soru daha sordum:</p>

    <p class="calibre10">“Kozmik bütünde böyle şeyler sık sık olur mu?”</p>

    <p class="calibre10">“Doğru bir tanımlama yaptın,” dedi gülümseyerek. “Kozmik düzen, kozmik bilinçten oluşur. Bu bilinç bütünseldir. Hepimizin bilinci bu kozmik düzen içindedir. Kozmik bilincin farkında olanlar, bunu yönlendirebilirler. Krea’daki öğrencilik yıllarımızda bizlere öğretilen buydu. Meditasyon seanslarında kozmik bütünle bütünleşmeyi ve onu algılamayı öğrenmiştik.”</p>

    <p class="calibre10">Sözünü keserek, “Yani bu yaptığınız şey, bir nevi bilinç avcılığı,” dedim. Ve ekledim:</p>

    <p class="calibre10">“Peki bunu nasıl başarabiliyorsunuz?”</p>

    <p class="calibre10">Kadın, Kozmik Gizem Kitabı’nı işaret ederek, “Kozmik bilinç hakkındaki tüm sırlar burada yazılı. Aslında Keops piramidindeki labirentler, geçitler ve ölçüler insanlığın geçmişteki ve gelecekteki bilinç tarihini açıklıyor. Ama bu şifreleri çözmeyi başaran insan sayısı çok az. Kozmik Gizem Kitabı, bu şifrelerin anlamlarını açıklıyor ve insanlık tarihi hakkında olanın ve olacağın bilgisini veriyor.”</p>

    <p class="calibre10">Bir kez daha sözünü kestim:</p>

    <p class="calibre10">“Peki, bu kitap sizin yapmak istediğiniz şeyi de açıklıyor mu?”</p>

    <p class="calibre10">“Hayır. Biz, kitaptaki bilgilere göre yeni bir tarih yaratacağız. Kitap, bir çok gizem yolu açıyor. İnsanlığın bilincine egemen olmayı başarabilenler, istedikleri yolu kolayca aşabilirler ve amaçlarına ulaşabilirler.”</p>

    <p class="calibre10">Konuşurken dalmıştı. Bir süre duraksadıktan sonra devam etti:</p>

    <p class="calibre10">“Mu’nun, Atlantis’in ve Eski Mısır’ın tapınak rahipleri, şamanlar ve peygamberler aslında kozmik bilince egemen olmayı ve kendilerine, inananlara kozmik yolculuk kapılarını açmayı hedeflemişlerdir. Bu yolculuğu yapabilenler, kozmik bilincin sırlarına da erişirler. Kozmik bilincin sırrına erişen, tarihi de yönlendirir. Bu, ruhsal bir yolculuktur. Ve tarih, insanların ruhsal durumlarına göre şekillenir.”</p>

    <p class="calibre10">“Doğrusu, dersini iyi çalışmışsın Ransan.”</p>

    <p class="calibre10">Ses, Ransan’ın konuşmasını kesmişti. Genç kadın, sesin geldiği tarafa döndü. Ben de o yana baktım.</p>

    <p class="calibre10">Konuşan, Kersa’ydı. Odanın tavanına yakın bir şekilde boşlukta duruyordu. Yanında da Joachim vardı. Dikkatlice bakınca onların görüntü olduklarını anladım.</p>

    <p class="calibre10">Ransan’ın şaşkınlığı geçmeden Kersa, konuşmaya başladı:</p>

    <p class="calibre10">“Bu kitap, anayurdumuz Mu’nun bir eseri. Biz onu insanlığın yolunu bulabilmesi için Dünyada bıraktık. Ama önce kitabı verdiğimiz kabileler ona tek başlarına sahip olmaya çalıştılar. Soyumuzdan gelen Brokarlılar, kitabın sırlarını Dünya’yı ele geçirmeye çalışan Sygonlularla paylaştılar. Sonra Krealılar kitabın peşine düştüler. Sonunda yıkım doğdu.”</p>

    <p class="calibre10">Bu sırada söze Joachim karıştı:</p>

    <p class="calibre10">“Artık kitabı geri alma zamanının geldiğine inanıyoruz.”</p>

    <p class="calibre10">Kersa ve kocası, ağır ağır yere doğru alçalmaya başlamışlardı. Kitap, ellerine geçmek üzereydi. Bu duruma sevinmeli miydim yoksa endişelenmeli miydim, bilemiyordum.</p>

    <p class="calibre10">Ransan, panik içinde geriye çekilirken, “Hayır,” diye haykırdı. “Bu, o kadar kolay değil. Tam yolun sonuna gelmişken.”</p>

    <p class="calibre10">Kadın, geriye doğru çekilerek elini kapının yanında duran düğmeye bastırdı. Aynı anda kapı açıldı ve dört haçlı askeri içeriye girdi. Başlarında Tezgahtar vardı. O da diğerleri gibi zırhlar içindeydi. Adamı görünce ürperdiğimi hissettim. Ama artık onunla aynı tarafta sayılırdık ve endişelenmeme gerek yoktu.</p>

    <p class="calibre10">Ransan, Kersa ve Joachimi işaret ederek, “Yok edin onları,” diyerek haykırdı.</p>

    <p class="calibre10">Askerler, kılıçlarını Kersa ve Joachim’e doğru kaldırdılar. Kadın ve erkek, ışın yağmuru altında kalmışlardı. Kendimi hemen yere attım ve başımı kollarımla kapattım.</p>

    <p class="calibre10">Bir şey göremiyordum. Ama başrahibenin sesini duyabiliyordum. “Bize bir şey yapamazsınız,” diyordu Kersa. “Çünkü biz görüntüyüz,” Daha sonra Ransan’ı duyuyordum. “Ama sizi tutsak edebiliriz.”</p>

    <p class="calibre10">Az sonra gürültüler kesildi. Başımı, kollarımın arasından sıyırıp ne olduğunu anlamaya çalıştım.</p>

    <p class="calibre10">Odanın içinde büyük bir akvaryumu andıran bir ışık kümesi oluşmuştu. Kersa ve Joachim kümenin içindeydiler ve dışarıya çıkmak için çabalıyorlardı.</p>

    <p class="calibre10">Ransan, gülümseyerek ışık kümesinin çevresinde dolaşıyordu. Yüzünden nefret okunuyordu. Tezgahtar ve askerler geriye çekilmişlerdi.</p>

    <p class="calibre10">Ransan, başrahibe ile kocasına dönerek, “Gördünüz ya,” dedi. “Görüntülerinizi yakalamayı başardık. Silahlarımızın yapamayacağı şey yok. Şimdi de sizden kesin olarak nasıl kurtulacağımızı düşünelim.”</p>

    <p class="calibre10">Ransan, bunları söyledikten sonra, “Hayır,” diyerek haykırdım.</p>

    <p class="calibre10">Ayağa kalkarken elimde olmadan bağırmıştım. Ransan, bana dönmüş şaşkın bir şekilde bakıyordu. Tezgahtar, hemen yanımda bitivermişti. Gözlerinde öfke vardı. Haçlılar ise kılıçlarını bana doğru çevirmişlerdi.</p>

    <p class="calibre10">Ransan, adamlarına sakin olmalarını işaret etti ve bana doğru dönerek, “Acıma duyguların mı kabardı?” dedi soğuk bir ses tonuyla.</p>

    <p class="calibre10">Bir süre ne söyleyeceğimi bilemeden durdum. Aklıma aniden bir düşünce gelmişti ve nasıl söyleyeceğimi toparlamaya çalışıyordum. Sonunda kelimeler dudaklarımın arasından dökülmeye başladı:</p>

    <p class="calibre10">“Onların belleklerinden, zihinlerinden ve bilinçlerinden yararlanmanın mümkün olup olmayacağını düşünüyordum. Onlar, görüntü olsalar bile tüm düşünsel güçleri burada, öyle değil mi? Düşünsel güç, bedene bağlı değil. Nasıl diğerlerinden bana aktarma yaptıysan, bunlardan da aktarma yapabilirsin. Böylece Kozmik Gizem Kitabının sahiplerinin düşünsel gücünü elde edebilirsin.”</p>

    <p class="calibre10">Ransan, beni bir süre süzdükten sonra bir kahkaha savurdu. Ben de gülmeye başladım.</p>

    <p class="calibre10">“Çok güzel bir düşünce,” dedi kadın kahkahalar arasında. “Bakıyorum, planım seni de çok sarmış.”</p>

    <p class="calibre10">Bir süre konuşmadan durduktan sonra gözlerini bana doğru çevirerek, “Bu düşüncen, ben de yeni düşüncelerin oluşmasına yol açtı,” dedi. “Krea ve Muat’ın düşünsel uygarlık güçlerini bütünleştirebiliriz.”</p>

    <p class="calibre10">“Böylece inanılmaz bir güce kavuşursun,” dedim sözünü keserek.</p>

    <p class="calibre10">“Hatta galaksilere bile egemen olabilirim.”</p>

    <p class="calibre10">Bunları söylerken coşku içindeydi. Tezgahtara doğru döndü ve ışık kümesinin içindekileri işaret ederek, “Bu görüntülerin tüpe konulması için hazırlıklara başlayın,” dedi.</p><br class="calibre1" />

    <p class="calibre10">Bir süre sonra her şey hazırdı. Bir tüp, odanın tavanında açılan bir kapıdan aşağıya indirilmişti. Tüp, ışık akvaryumunun içinde hareketsiz duran Kersa ile Joachim’i içine alıp yeniden mavi ışıkla dolmaya başlamıştı.</p>

    <p class="calibre10">Tavandan gelen silindir, beni çevrelemiş ve yatay konuma getirmişti. Yeniden renkler, parıltılar ve şekiller ortamı içindeydim. Gözlerimi kapattım ve kendimi sakinleştirmeye çalıştım.</p>

    <p class="calibre10">Gelmiş geçmiş en önemli uygarlıklardan birisinin düşünsel gücü, belleğime akacak ve oradan da Krea’ya yansıyacaktı. Heyecan verici bir şeydi bu.</p>

    <p class="calibre10">Bir ara gözlerimi açıp başrahibe ile kocasına baktım. Gittikçe silikleşen yüzlerinde dehşet ifadesini görebiliyordum. Ama aldırmadım. Ransan, fedakarlığımın bedelinin ödeneceğini söylemişti. Aslında fedakarlık yaptığım filan yoktu. Bir işe katkıda bulunuyordum. Bunun sonunda ölüm olmadığına göre de endişelenmem için bir neden yoktu. Gözlerimi yeniden kapattım ve beklemeye koyuldum. Gözlerimin kapanmasıyla birlikte yanımda Catherine’i hissettim.</p><br class="calibre1" />

    <p class="calibre10">Galaksi Eğlence Parkı’nda eğleniyorduk. Catherine’e sarılmıştım. İnsan seli arasında ilerliyorduk. Okulların çıkış saatinde buraya geldiğimiz için her yer öğrenci kaynıyordu. Güle oynaya eğlence modüllerinin önünde kümelenmişlerdi. Rüya yaratma makinelerinin, yıldız gemisi modüllerinin, robotlarla güreş alanlarının, sanal savaş merkezlerinin girişlerinde kuyruklar oluşturmuşlardı.</p>

    <p class="calibre10">Park, adım başı kurulan dev televizyon ekranlarıyla doluydu. İnsanlar, çimenlerin üzerine uzanmış, yarışma programlarını izliyorlardı.</p>

    <p class="calibre10">En çok insan, savaşa dönüşen son futbol turnuvasının gösterildiği ekranların önünde birikmişti. Bu tür görüntüleri yıllardan beri izliyorduk. Bu nedenle cazip gelmedi. Sokak araba yarışlarının görüntüleri de öyle. Catherine, daha ilginç bir şeyler bulmamız gerektiğini söyleyip duruyordu.</p>

    <p class="calibre10">Dev dönme dolaplar arasında bir süre dolaştıktan sonra korku tüneline girdik. Dünyalıların Brokarlılara ve Sygonlulara çektirdikleri acıların görüntülerini izlemeye başladık. Engizisyon salonlarında ve işkence odalarında dolaşıyorduk. Bazen bir gaz odasına giriyor, oradan çıktıktan sonra toplama kamplarına giden insanların arasına karışıyorduk.</p>

    <p class="calibre10">Tünelde yolculuğu küçük araçlar içinde yapıyorduk. Kafamızdaki görüntü başlıkları olayların içinde yaşamamızı sağlıyordu. Ama ilk turdan sonra yolculuğu bitirmeye karar verdik. Çünkü Catherine hamileydi ve daha fazla dehşet görüntüsü yaşamak istemiyordu.</p>

    <p class="calibre10">Görüntü başlıklarımızı çıkarınca aracımız tüneli terk etti. Korku tünelinin tam karşısında Uzay Savaşı Salonu vardı. Catherine oraya gitmenin daha eğlenceli olacağını söyledi. Alışveriş merkezinin önünde biriken kalabalığı yararak oraya doğru yöneldik.</p>

    <p class="calibre10">Uzay Savaş Salonu, uzay gemisi modülleriyle doluydu. İstediğiniz gemiyi seçiyor ve size verilen savaş senaryosuna göre düşmana saldırıyordunuz. Düşmanı yok etme konusunda televizyondaki yarışma programlarından oldukça deneyim kazanmıştım. Bir polisi ve profesörü haklamıştım. Catherine, biraz da uzaydan gelen düşmanlarla boğuşmanın daha iyi olacağını söyledi.</p>

    <p class="calibre10">Onu kırmak olmazdı. Brokar savaş gücüne ait bir yıldız gemisi seçtim. Catherine’le birlikte içeriye girdik ve komuta yerine oturduk.</p>

    <p class="calibre10">Karım, yine koluma girmiş ve bana yaslanmıştı. Ekranda hedefin verilmesini beklemeye başladık. Bu arada modülün içindeki hizmet robotundan kola ve hamburger aldık. Birkaç reklam filmi izledik. Az sonra oyun başladı.</p>

    <p class="calibre10">Hedefimiz Muat kolonilerinden birisinden gelen iki saldırgandı. Kersa ve Joachim. Ransan adlı kutsal kadının koruduğu Kozmik Gizem Kitabı’nın peşindeydiler. Kitabı ele geçirebilmek için durmadan Ransan’a saldırıyorlardı. Kadını kurtarmalıydım. Çünkü o, bir azizeydi bizim için.</p>

    <p class="calibre10">Kersa ve Joachim üzerine sürekli ateş etmeye başladım. Bazen kitabı ele geçirecek gibi oluyorlardı. Fakat silah gücümle karşılaşınca geriye çekiliyorlardı.</p>

    <p class="calibre10">Catherine de kendisini oyuna kaptırmıştı. Elimi yakalamış, kumanda aygıtını benimle birlikte yönlendiriyordu. Onun yardımıyla önce Joachim’i vurdum. Adam, kıvranarak ekrandan yok oldu. Sonra Kersa’yı yakaladım.</p>

    <p class="calibre10">Kadın, Ransan’ı bir mahzende kıstırmıştı. Üzerine atılmak üzereydi. Ransan, kitabı göğsüne bastırmıştı. Ağlıyor ve yardım istiyordu. Ona çok acıyordum. Kumanda aygıtının tuşuna bastım ve kitaba doğru uzanan Kersa’yı yok ettim. Catherine, zafer çığlıkları atarken, eliyle karnını okşuyordu.</p><br class="calibre1" />

    <p class="calibre10">Gözlerimi açtığım zaman karşımda Ransan’ı gördüm. Gülümsüyordu. Tezgahtar da hemen yanındaydı. O da gülümsüyordu. Fakat onun gülüşünde vahşi bir ifade vardı. Bu adamla aynı tarafta olduğumuz için seviniyordum.</p>

    <p class="calibre10">Ransan, Tezgahtar’a dönerek, “Önümüzdeki tüm engeller ortadan kalktı,” dedi. “Yansıtma işimiz de sona erdi. Krea şimdi kaos içinde olmalı. O güzel gezegen, şimdi kurtarıcısını bekliyor.”</p>

    <p class="calibre10">Tezgahtar, öne çıkarak kadının elini kavradı ve dudaklarına götürdü. Sonra da önünde diz çöktü. Şövalyeler de saygılı bir şekilde diz çöktüler.</p>

    <p class="calibre10">Ben de fırsatı kaçırmamam gerektiğini düşündüm. Tezgahtar’ın yanına gelerek diz çöktüm. Ransan’ın uzattığı eli öptüm.</p>

    <p class="calibre10">Kadın, bir imparatoriçe gibiydi. Şövalyeler, kılıçlarını kaldırarak, “Krea’nın yeni imparatoriçesini selamlarız,” diyerek haykırdılar. Sesleri duvarlarda yankılandı.</p>

    <p class="calibre10">Ransan, gururlu bir şekilde kapıya doğru ilerleyerek, “Son hazırlıkları kontrol edelim,” dedi.</p>

    <p class="calibre10">Hep birlikte dışarıya çıktık. Ray üzerinde hareket eden küçük bir mekiğe bindik ve tünellerin içinde hızla yol almaya başladık.</p>

    <p class="calibre10">Yeraltında adeta küçük bir şehir kurulmuştu. Mantarı andıran küçük evler, askeri karakollar, eğitim merkezleri, restoranlar düzenli bir şekilde yayılmışlardı. Işıklandırma sistemi, gündüz ortamı yaratıyordu. Brokarlıların, Sygonluların ve Ransan’ın bu işe yıllardan beri hazırlandıkları belliydi.</p>

    <p class="calibre10">Yolculuğumuz dev bir hangarda sona erdi. İrili ufaklı savaş gemileri, rampalarında duruyorlardı. Üniformalı insanlar, sağa sola koşturuyorlardı. Yakıt tankları, gemiler arasında dolaşıyorlardı.</p>

    <p class="calibre10">Ransan, mekiğinin üst kapağını açtı ve ayağa kalkarak çevreyi izlemeye koyuldu. Yeniden gülümsemeye başlamıştı. Savaşa hazırdı artık.</p>

    <p class="calibre10">Kendi ırkını kurtarmak için bir plan hazırlamıştı Ransan. Ancak beklemediği bir sonuçla karşılaşmıştı. Yansıtma işlemi hem onu, hem de diğer Krealıları olumsuz şekilde etkilemişti. Ama Ransan, yeni bir plan oluşturmaktan geri kalmamıştı. Şimdi o planın uygulanma zamanı gelmişti. Ransan, Krea’nın yeni hakimi olacaktı. Bana da uygun bir makam verecekti. Buna emindim.</p><br class="calibre1" />

    <h1 class="calibre4" id="sigil_toc_id_41"><span class="calibre8"><span class="bold">DOKUZUNCU KURGU</span></span></h1>

    <p class="calibre4"><span class="calibre8"><span class="bold">KREA’YA YOLCULUK</span></span></p><br class="calibre1" />

    <h2 class="calibre4" id="sigil_toc_id_42">1.</h2><br class="calibre1" />

    <p class="calibre10">Odamda oturmuş, Krea gezegenine bakıyordum. Karanlık uzayda dönüp duran mavili, yeşilli bir gezegendi.</p>

    <p class="calibre10">Yaşantımın geri kalan kısmını bu gezegende sürdürecek olmam, beni heyecanlandırıyordu. Üstelik gezegenin tarihinde önemli bir rol oynamıştım. Ve bundan sonra da oynamaya devam edecektim. Tarih öğretmenliğinden gazeteciliğe kadar uzanan kozmik serüvenim, Krea’da yeniden şekillenecekti.</p>

    <p class="calibre10">Yine de kafamı kurcalayan bir şey vardı. Android bene ne olmuştu? Kozmik yaşamımın bir android olarak nasıl sürdüğünü bilemiyordum. Anımsayamadığım bir boşluk vardı. Ransan da fazla bir şey söylememişti. Bunu en kısa zamanda onunla konuşmalıydım. Şimdi kendimi Krea’nın işgaline vermeliydim. Ransan, imparatoriçe olunca konuşacak çok vaktimiz olacaktı nasılsa.</p>

    <p class="calibre10">Krea’nın yörüngesine dün girmiştik. Bir çok zaman boyutunu geçmemiz gerekmişti. Ama ben, bunun farkında olamamıştım. Çünkü, yolculuk boyunca küçük bir hücreye kapatılmıştım. Bellek kayıtlarımın, Krea’ya aktarılması devam etmişti. Bu sırada yeni düşlere sürüklenmemiştim. Demek ki, Dünya ile tüm bağım kopmuştu. Dünya’daki kişisel tarihim de sona ermişti. Farklı zaman ve mekan boyutundaydım artık. Benim için Krea’da yeni bir tarih başlayacaktı bundan sonra. Şu anda yapmam gereken tek şey, saldırı anını beklemekti.</p>

    <p class="calibre10">Kapının çalmasıyla düşüncelerimden sıyrıldım. Bir Sygon askeri, kapının önündeydi. Üzerindeki elbisenin süslü olmasından, omzundaki şerit ve yıldızlardan rütbeli birisi olduğunu anladım. Kibar bir şekilde kumanda merkezine gelmemi istedi. Saldırı başlıyordu herhalde. Adamın peşine takıldım. Yeni bir hayatın eşiğinde olduğumu sezebiliyordum.</p><br class="calibre1" />

    <p class="calibre10">Kumanda merkezi, geminin en üstteki bölümündeydi. Her yer bilgisayarlar ve dijital haritalarla doluydu. Ransan, Tezgahtar ve bir Brokar subayı ile Sygon subayı beni bekliyorlardı. Bir masanın çevresinde toplanmışlardı. Masanın üzerinde dijital bir harita duruyordu. Haritada Krea’nın çeşitli bölgelerinin görüntüleri vardı. Saldırı planını hazırlıyorlardı anlaşılan. Fakat odada gergin bir hava vardı. Yüzlerinden sıkıntılı oldukları anlaşılıyordu.</p>

    <p class="calibre10">Ransan’ın yüzü kıpkırmızıydı. Telaşlı görünüyordu. İçimden bir sorun olmamasını diledim.</p>

    <p class="calibre10">Ransan, geldiğimi görünce, “İşte, durumumuzu açıklayacak insan geldi,” dedi. Sanki üzerinden bir yük atıyor gibiydi.</p>

    <p class="calibre10">Bütün bakışlar, bana dönmüştü. Merakla ne olduğunu sordum. Bir yandan da endişeleniyordum. Sanki bir sorun vardı ve bunun nedeni de bendim. Ransan’ın konuşma şeklinden böyle bir izlenim edinmiştim.</p>

    <p class="calibre10">“Krea’da kimseyi bulamıyoruz,” dedi Ransan. “Kimse yok. Herkes yok olmuş.”</p>

    <p class="calibre10">Duyduğum haber karşısında buz kesmiştim.</p>

    <p class="calibre10">“Bunun benimle ne ilgisi var?” diye sordum. Bir yandan da Krealılara ne olduğunu merak ediyordum. Tüm gezegende yaşayanların bir anda yok olması, inanılacak şey değildi.</p>

    <p class="calibre10">Ransan, “Krealıların bizden üstün düşünsel bir güce ulaşıp ulaşmadıklarını tartışıyoruz,” diyerek yanıtladı. “Acaba, planlarımızı haber alıp, bize tuzak mı kurmaya çalışıyorlar? Sana sormak istediğimiz, yansıtma hücresindeyken düş görüp görmediğin.”</p>

    <p class="calibre10">Düş görmediğime kesinlikle emindim. Bunu söyledikten sonra ekledim:</p>

    <p class="calibre10">“Ama farkına varamadığım düşler olabilir. İzleme aygıtlarınızın bunu saptaması gerekir.”</p>

    <p class="calibre10">“Böyle bir şey saptayamadık,” dedi. “Ama aklıma başka şeyler geliyor.”</p>

    <p class="calibre10">Yerinden kalkıp dolanmaya başladı.</p>

    <p class="calibre10">Diğerleri, bir kadına bir de bana bakıyorlardı. Brokar subayı, kalın bıyıklarıyla oynamaya başlamıştı. Sygonlunun gözleri arada bir kırmızıya dönüşüyordu. Yüzünde ter damlacıkları vardı. İçinde bulunduğu insan bedenine tam alışmamıştı anlaşılan. Tezgahtar ise sakin bir şekilde dijital haritaya bakıyordu.</p>

    <p class="calibre10">Brokar subayı, bıyıklarıyla oynamayı bırakıp Ransan’a sordu:</p>

    <p class="calibre10">“Aklınızdan geçenleri, bize de anlatabilir misiniz?”</p>

    <p class="calibre10">Ransan, bir süre duraksadı. Sonra bir şey söylemeden zaman izleme panelinin önünde durdu. Gözlerini haritayı andıran çizgiler ve grafiklerle dolu aygıta dikti. Komuta merkezinde boğucu bir sessizlik vardı. Tedirginleştiğimi hissettim.</p>

    <p class="calibre10">Brokar subayı, kadının yanıt vermediğini görünce sorusunu yineledi. Sesinde emredici bir ton vardı bu kez. Ve tehdit seziliyordu.</p>

    <p class="calibre10">Sygonlu da adamdan cesaret bulmuş gibiydi. Yeniden insanınkine dönüşen bakışlarını Ransan’a çevirerek, “Komutanın hakkı var,” dedi. “Aklınıza geleni anlatmalısınız.”</p>

    <p class="calibre10">Brokar subayı, yeniden söze karışarak, “Bizler buraya savaş için geldik,” dedi aynı tehdit edici tavırla. “Siz savaşın ne olduğunu bilemezsiniz. Eğer bu sorunu çözemezsek bedelini çok kötü öderiz. Bu nedenle düşündüklerinizi anlatın. Planda hata yaptıysanız açıklayın.”</p>

    <p class="calibre10">Bunu söylerken, aslında bedeli Ransan’ın ödeyeceğini söylüyordu. Elimde olmadan Tezgahtar’a baktım. Bakışları, Ransan ve ötekiler üzerinde dolaşmaya başlamıştı. Bir sorun çıkarsa, hangi tarafa geçeceğini mi düşünüyordu acaba?</p>

    <p class="calibre10">Ransan, zaman izleme panelinin başından ayrıldı ve masaya oturdu. Rahatlamış görünüyordu.</p>

    <p class="calibre10">“Zaman yolculuğunda bir hata yapıp yapmadığımı düşünüyordum,” dedi. “Aklıma gelen buydu.”</p>

    <p class="calibre10">Brokar subayı, “Rahatlamış göründüğünüze göre, böyle bir sorun yok,” dedi.</p>

    <p class="calibre10">Gözlerinden güvensizlik okunuyordu. Kadının doğruyu söyleyip söylemediğine emin değildi anlaşılan.</p>

    <p class="calibre10">Ransan gülümseyerek, ”Her şey yolunda,” diye yanıtladı. “Bir sapma yok. Hesapladığımız zamanda ve yerdeyiz. Sorun yok.”</p>

    <p class="calibre10">“Ama bir sorun var.”</p>

    <p class="calibre10">Bunu söyleyen Sygonluydu. Kollarını sallayarak bastırılmış bir öfkeyle konuşmaya devam etti:</p>

    <p class="calibre10">“Doğru konumda olmamız, sorunumuzu çözmüyor. Sorunumuz, Krealıların nerede oldukları. Ve biz, hala bunu anlayamıyoruz.”</p>

    <p class="calibre10">Kelimelerin üzerlerine basarak konuşmuştu. Yüzü kıpkırmızıydı. Bir an yüzünün pullaşacağını düşündüm. Durmadan oynayan kolları da eskiden olduğu gibi yılan gövdesine dönüşeceklerdi sanki.</p>

    <p class="calibre10">Ransan, sakin bir şekilde gülümsemesine devam ediyordu. Bunun yapay bir ifade olduğunu düşündüm. Kadın, rol yapıyordu.</p>

    <p class="calibre10">“Bu sorunu çözebiliriz,” dedi kendinden emin bir şekilde. “Bunun için Krea’yı yakından izlememiz gerekli. Casus robotlarımız, sonuç elde edemediler. Ama küçük bir Brokar devriyesi göndersek...”</p>

    <p class="calibre10">Brokar subayı kadının sözünü tamamlamasına fırsat vermedi.</p>

    <p class="calibre10">“Böyle bir şeyi kabul edemem. Adamlarımı nasıl bir tehlikenin beklediğini bilmiyorum. Üstelik onlar, Krealılar hakkında bilgi sahibi değiller. Gezegene Krea’yı bilen birisi gitmeli.”</p>

    <p class="calibre10">Ransan, hemen itiraz etti:</p>

    <p class="calibre10">“Aranızda Krea’yı bilen tek kişi benim, komutan. Fakat benim gitmem de mümkün değil.”</p>

    <p class="calibre10">Bu sırada Sygonlu söze karıştı:</p>

    <p class="calibre10">“Siz daha imparatoriçe olmadınız. Üstelik Krealıların nasıl davranacaklarını bilirsiniz. Yıllarca onlarla beraber oldunuz.”</p>

    <p class="calibre10">Ransan, bir kez daha itiraz ederek, “Ama Krealıların düşünsel yapıları çok değişti,” dedi. “Yansıtma sonrasında düşünsel güçlerinin nasıl değiştiğini kesin olarak bilemem.”</p>

    <p class="calibre10">Kadının gittikçe sinirlendiğini sezebiliyordum. Ama bir yandan da bunun göstermelik bir tavır olduğunu düşünüyordum.</p>

    <p class="calibre10">Brokar subayı, “Siz de değiştiniz,” dedi sinsi bir ses tonuyla. “Siz de aynı yansımanın etkisi altında kaldınız.”</p>

    <p class="calibre10">Bunları söylerken beni işaret etti ve devam etti:</p>

    <p class="calibre10">“Hatta bu yansıtıcının da sizinle birlikte gelmesinde yarar var. Belki yine rüya görebilir ve bir şeyler sezebilir. Ne de olsa o da Krea’nın bilincinin bir parçası artık.”</p>

    <p class="calibre10">Ransan, öfkeyle ayağa kalkarak “Bu bizi tehlikeye atmaktır,” dedi. “Ben, bunun askeri bir görev olduğunu düşünüyordum,”</p>

    <p class="calibre10">Sinirden titremeye başlamıştı. Ama diğerlerinin aldırdığı yoktu. Tezgahtar da hareketsiz oturuyordu.</p>

    <p class="calibre10">Ransan, konuşurken Tezgahtara hiç bakmamıştı, onun kendisini desteklemesini isteyen bir işaret vermemişti. Bu da garibime gitmişti.</p>

    <p class="calibre10">Sygonlu, zorlama olduğu anlaşılan bir kibarlıkla, “Krea’da ne olduğunu anlamak öncelikle size düşer,” dedi. “Bunu artık hiç tartışmayalım. Yansıtıcınızla birlikte en kısa zamanda yola çıkın.”</p>

    <p class="calibre10">Bu sırada Tezgahtar, söze karıştı:</p>

    <p class="calibre10">“Krea’ya başlangıçta Brokar veya Sygon keşif gücü göndermek zorunda değiliz. Bizim Haçlı askerlerini yollayabiliriz.”</p>

    <p class="calibre10">Brokar komutanı, düşünmeye gerek bile görmeden hemen itiraz etti:</p>

    <p class="calibre10">“O yapay askerlerin savaş gücünden yeterince emin değiliz. Eğer önce onları gönderirsek riskli olur.”</p>

    <p class="calibre10">Tezgahtar’ın önerisi Ransan’ın hoşuna gitmiş olmalıydı.</p>

    <p class="calibre10">&nbsp;“Haçlı askerlerinin savaş güçlerinin çok yüksek olduğunu biliyoruz,” dedi kendinden emin bir şekilde. “Karganlıları çok kısa sürede yok ettiklerini siz de biliyorsunuz. Savaşı siz de izlediniz. Üstelik Haçlı askeri üretmek, bizim ortak işimizdi. Bundan da çok para kazandık.”</p>

    <p class="calibre10">Tezgahtar, atılarak, “O askerleri, galakside bir çok imparatorluğa ve krallığa sattık,” dedi. “Onların savaş gücünden her kes memnun kaldı. Çok kısa sürede düşmanlarını yok ettiler.”</p>

    <p class="calibre10">Ama Brokarlı’nın ikna olmuş bir hali yoktu. “Karganlılar sadece bir kabileydi. Savaş güçleri yetersizdi. O savaşı fazla abartmayın,” dedi. “Diğer gezegenlerde de düşmanlar belliydi. Oysa Krea’da böyle bir durum yok.”</p>

    <p class="calibre10">Ransan ve Tezgahtar, sessizleşmişlerdi. Birbirlerine bakarak söyleyecek bir şeyler düşünüyor gibiydiler. Ama Brokarlı onların yerine düşündü ve konuştu:</p>

    <p class="calibre10">“En kısa zamanda gezegene gidin ve durumu saptayın. Bu işi en iyi siz yapabilirsiniz. Duruma göre Haçlıları veya kendi askerlerimizi göndeririz.”</p>

    <p class="calibre10">Brokar komutanı bunları söyledikten sonra yerinden kalktı ve komuta merkezini terk etti. Sygonlu da eğilerek selam verdi ve onu takip etti.</p>

    <p class="calibre10">Onlar çıkınca Tezgahtar, Ransan’ın yanına geldi ve ne yapması gerektiğini sordu. Şimdilik bizim tarafımızda görünüyordu. Ama duruma göre hareket edeceğini hissediyor ve ona güvenmiyordum. Bunu ilk fırsatta kadına fısıldamalıydım.</p>

    <p class="calibre10">Ransan, “Onların dediğini yapsam fena olmayacak galiba,” dedi. Yüzünde kurnaz bir ifade vardı. Kadının bir şeyler çevirdiğine artık emindim.</p>

    <p class="calibre10">“Güvenliğinizi sağlamak için ben de sizinle geleceğim,”</p>

    <p class="calibre10">Tezgahtar, içten gelen bir ses tonuyla konuşmuştu. Yine de inandırıcı gelmemişti bana. Ransan’ın onu, yanımıza almamasını diledim içimden.</p>

    <p class="calibre10">Kadın, başını sallayarak, “Buna gerek yok,” dedi. “Senin burada kalarak onları izlemen daha iyi olur. Gizliden gizliye bir şey çevirmesinler.”</p>

    <p class="calibre10">Tezgahtar, Ransan’ın önünde diz çökerek, “Emrinizi yerine getireceğim imparatoriçem,” dedi nazik bir ses tonuyla. Sonra da kadının elini öperek kumanda merkezini terk etti. Bana hiç bakmamıştı.</p>

    <p class="calibre10">Ransan, gözlerini bana dikerek, “Artık istediğim oldu,” dedi. “Şimdi yola çıkmalıyız.”</p>

    <p class="calibre10">Gözlerindeki parıltıyı görebiliyordum. Aklından nelerin geçtiğini anlayamamıştım. Fakat, kadının bir şeyler çevirmekte olduğunu sezebiliyordum. Bunları sormaya da niyetim yoktu. Nasılsa anlatacaktı. Kafasındakileri benimle paylaşacaktı. Krea’da nelerin dönmekte olduğunu birlikte anlayacaktık.</p>

    <h2 class="calibre4" id="sigil_toc_id_43">2.</h2>

    <p class="calibre10">Yaklaşık bir saat sonra bir keşif mekiği hazırlanmıştı. Brokarlı ve Sygonlu, yanlarında bir grup askerle bizi uğurlamaya gelmişlerdi. Tören mangasındaki askerler Brokarlılar, Sygonlular ve yapay Haçlılardan oluşmuştu. Mekiğin kapısının iki yanına sıralanmışlardı. Güya imparatoriçe adayına saygılarını gösteriyorlardı. Ama ben askerlerin zor kullanmak için burada olduklarını düşünüyordum. Mekiğe binmekten cayarsak bizi zorla göndereceklerdi.</p>

    <p class="calibre10">Yere serilmiş kırmızı halının üzerinden geçtik ve mekiğe bindik. Dışarıya bakınca merasim takımını silahlarını kaldırmış, bizi selamlarken gördüm. Brokarlı ve Sygonlu, takımın en önünde duruyorlardı. Onlarla yeniden bir araya gelmek istemediğimi hissettim.</p>

    <p class="calibre10">Ransan, pilot koltuğuna oturdu ve enerji sistemini çalıştırdı. Ben, yanında oturmuş, kalkışı bekliyordum. Gözlerim, hangarın açık kapısından görünen Krea gezegenindeydi. Oldukça tedirgindim.</p>

    <p class="calibre10">Keşif mekiği, yatay rampa üzerinde kayarak ivme kazandı ve gemiden dışarıya fırladı. Hızla Krea’ya doğru yol almaya başladık.</p>

    <p class="calibre10">Önümdeki ekrandan savaş gemilerinin gittikçe arkamızda kaldıklarını görebiliyordum.</p>

    <p class="calibre10">Ransan, yolculuğun en fazla on beş dakika süreceğini söyledikten sonra görünmezlik kalkanını çalıştırdı. Sonra da anlatmaya başladı:</p>

    <p class="calibre10">“Buraya beni göndermeyecekler diye çok korkmuştum. Ama iyi rol yaparak bunu sağladım, değil mi?”</p>

    <p class="calibre10">Gırtlaktan gelen bir kahkaha savurdu. Davranışlarındaki yapaylığı, daha önceden sezmiş olduğum için fazla şaşırmamıştım. Hemen sordum:</p>

    <p class="calibre10">“Sorunun gerçekte nereden kaynaklandığını biliyor musun?”</p>

    <p class="calibre10">“Hayır. Ama bir tahminim var. Kozmik Gizem Kitabı’nın Krea gemisinden nasıl alındığını anımsıyorsun, değil mi? Catherine ve Şehrazat, senin düşlerinden çıkıp kitabı Broden’in odasından almışlar ve Kersa’ya götürmüşlerdi.”</p>

    <p class="calibre10">Bu olayı anımsıyordum, elbette. Eğer kitap yok olmasaydı şimdi daha farklı bir ortam içinde olacaktık. Ransan, ilk planını kolaylıkla uygulayabilecekti. Ancak kitabın Krea gemisinden alınması, bir kaos değişkeni olarak planların başka bir yöne dönmesine yol açmıştı. Ama bu olay ile Ransan’ın tahmini arasındaki bağlantıyı anlayamıyordum. Krea’da kimsenin bulunmamasıyla, kitabın Catherine ve Şehrazat tarafından alınması arasında ne tür bir ilişki olabilirdi?</p>

    <p class="calibre10">Ransan, aklımdan geçenleri okurmuşçasına konuşmasına devam etti:</p>

    <p class="calibre10">“O kızlar, senin düşlerinden çıktıklarına göre, birilerinin de senin düşlerine girerek planı öğrenmeleri mümkündür.”</p>

    <p class="calibre10">Hemen itiraz ettim:</p>

    <p class="calibre10">“Bu çok anlamsız. Gemiye bindiğimizden beri uyku sırasında hiç düş görmedim. Bunu daha önceden de söylemiştim. Üstelik göstergelerde kayıt olmadığını da sen belirtmiştin.”</p>

    <p class="calibre10">Ransan, tatmin olmamış gibiydi. Gözleri rota terminalindeyken konuşmaya devam etti:</p>

    <p class="calibre10">“Son gördüğün düşü bir kez daha anlatır mısın?”</p>

    <p class="calibre10">Catherine ile Galaksi Eğlence Merkezinde geçen günümüzü anlattım. Kersa ve Joachim’i savaş oyununda yok ederek Ransan’ı nasıl kurtardığımı söyledim.</p>

    <p class="calibre10">Ransan, sessizdi. Bu düşten bir sonuca ulaşamayacağımızı benimsemiş gibi görünüyordu. Soru sormaktan vazgeçmişti. Ama bir çok şeyi düşünmekte olduğundan emindim. Sessizce beklemeye başladım.</p><br class="calibre1" />

    <p class="calibre10">Krea’ya yaklaşmıştık. Kadın, bilgisayara iniş kodunu girmeye başladı. Bu sırada aklımdaki son soruyu sordum:</p>

    <p class="calibre10">“Krea’da ne bulmayı bekliyorsun?</p>

    <p class="calibre10">“Bunu pek bilemiyorum,” dedi düşünceli bir şekilde. “Belki de yansıtma gücünün şiddetiyle Krealılar birbirlerini yok ettiler. Veya düşünsel güçleri çok gelişti ve planı öğrendiler. Bize bir tuzak kurmak için ortadan kayboldular.”</p>

    <p class="calibre10">Kadını dinlerken aklıma ürkütücü bir düşünce gelmişti. Hemen Ransan’a açıkladım:</p>

    <p class="calibre10">“Eğer yansıtmanın etkisiyle düşünsel güçleri çok geliştiyse bize egemen olarak kendilerini görmememizi sağlamış olabilirler mi? Belki de bilincimizi yönlendiriyorlardır. Bütün Krealılar yok olmadı ya.”</p>

    <p class="calibre10">Krea’nın atmosferini geçmiştik. Süzülerek iniyorduk. Dağları ve denizleri seçebiliyordum.</p>

    <p class="calibre10">Ransan, “Bunu ben de düşündüm,” dedi mekiği yan yatırırken. “İki yüz bin Krealının yok olması mümkün değil elbette. Ama zaman değiştirdik. Ve zaman yolculuğunda ne olacağı belli değildir. Kozmik düzende her an bir sürprizle karşılaşabiliriz.”</p>

    <p class="calibre10">Tamamen bilinmez bir ortama giriyorduk artık. Ama Ransan, endişeli görünmüyordu.</p>

    <p class="calibre10">“Burada bizi neyin beklediğini bilmiyoruz,” dedi. Dışarıya dikkatle bakıyor, inecek bir yer arıyordu. “Eğer gemide kalsaydım ve sorunu çözemeseydim başıma pek iyi şeyler gelmeyecekti. Burada hiç değilse kendi toprağımda olacağım.”</p>

    <p class="calibre10">Demek Ransan, buraya sadece Krealılara ne olduğunu anlamak için gelmemişti. Kendisini de güvence altına almak istiyordu. Brokarlılar ve Sygonlular, kendisini aramak için buraya gelmeye kalkışsalar bile Ransan’ın saklanacak çok yeri vardı.</p>

    <p class="calibre10">Ransan’ın yanında olduğum için ben de güvencedeydim. Gemide kalsaydım, Ransan geri dönmediği takdirde başıma kötü şeyler gelebilirdi. Yine de kafamı kurcalayan bir konu daha vardı.</p>

    <p class="calibre10">“Kozmik Gizem Kitabı, gemide kaldı,” dedim. “O kitap Brokarlıların ve Sygonluların elinde oldukça başımıza yeni dertler açılabilir. Eğer kehanet şifrelerini çözebilirlerse bizimkiyle çakışacak yeni bir tarih kurgulayabilirler.”</p>

    <p class="calibre10">Ransan, kurnaz bir ifadeyle gülümsedi. Elini tulumunun göğüs kısmından içeriye soktu ve “Kitap burada” dedi. “Onlara bırakacak kadar akılsız değilim.”</p>

    <p class="calibre10">Bu beni rahatlatmıştı. Fakat Ransan, keyfimin yeniden kaçmasına neden oldu.</p>

    <p class="calibre10">“Eğer kitabın yok olduğunu fark ederlerse peşimize düşeceklerdir,” dedi.</p>

    <p class="calibre10">Öfkeli bir ses tonuyla “Mutlaka Tezgahtarı gönderirler,” dedim.</p>

    <p class="calibre10">“Evet. Bana ihanet edecektir. Bundan eminim.”</p>

    <p class="calibre10">Kadının benimle aynı düşünceyi paylaşmasından memnun olmuştum. Ortak yaşantımızda Tezgahtar’a yer yoktu artık.</p>

    <p class="calibre10">Denizi aştıktan sonra bir dağ kümesinin arasından geçtik. Ransan, ustaca manevralarla dar geçitlerin ve sivri tepelerin arasında ilerletiyordu mekiği. Yamaçlarda Krea evlerini kolaylıkla görebiliyordum. Kayaların içlerine oyulmuşlardı. Krea güneşi, evlerin pencerelerinde yansıyordu. Görünürde kimse yoktu. Tedirginliğim gittikçe artıyordu.</p>

    <p class="calibre10">Ransan, sarı renkli ovaları da geçtikten sonra ormanlık bir alan buldu. Mekiği yavaş yavaş dikey inişe geçirdi. Dev ağaçların arasında alçaldık ve hafif bir sarsıntıyla yere indik.</p>

    <p class="calibre10">Bu sırada aklıma yeni bir şey daha gelmişti. Hemen Ransan’a döndüm.</p>

    <p class="calibre10">“Kersa ve Joachim’in belleğinde olanları da yansıttığımı biliyorsun,” dedim. “Onların kökenini oluşturan Mu’nun yok olduğunu biliyoruz. Belki Mu’nun başına gelenlerin aynısı Krea’da oldu.”</p>

    <p class="calibre10">Kadın, aldırmaz bir şekilde, “Mu, tamamen yok olmuştu. Anakara olarak,” dedi. “Ama Krea yerinde duruyor. Artık düşünce üretmekten vazgeç. Şimdi Krea’dayız ve gerçeği anlayacağız.”</p>

    <p class="calibre10">Bunları yüzüme bakmadan söylemişti. Kadını biraz sıkmıştım galiba. Aslında doğru söylüyordu. Bundan sonra Krea’daydık ve fazla düşünmeme gerek yoktu. Nasılsa bir şeyler bulacaktık.</p>

    <p class="calibre10">Ransan, başını önünde duran panelden kaldırarak, “Çevrede canlı belirtisi görünmüyor,” dedi. “Dışarıda incelemeye başlayalım bakalım.”</p>

    <p class="calibre10">Silah dolabından bir lazer silahı aldı ve beline taktı. Bir tane de bana verdi. Sonra kapıyı açtı. Bir şey söylemeden dışarıya çıktı ve yürümeye başladı. Ben de mekikten atlayarak peşine takıldım.</p>

    <p class="calibre10">Dağlara doğru yürüyorduk. Ransan, dağlarda çok sayıda manastır ve tapınak olduğunu söylemişti. Oraya ulaştığımızda Krea tarihine ait bazı kayıtları bulabileceğimizi düşünüyordu.</p>

    <p class="calibre10">Söylediğine göre dağlık bölgede yaşayan Krea rahipleri, tüm tarihsel olayları görüntüleriyle kaydediyorlardı. Kadının bir başka düşüncesi de buralarda yaşayan birilerini bulabilmekti. Çünkü manastırlarda ve tapınaklarda çok sayıda gizli geçit vardı. Ayrıca dağlar da saklanılacak mağaralarla doluydu. Eğer olağanüstü bir olay olmuşsa canını kurtarmayı başarabilen birilerini bulabilirdik.</p>

    <p class="calibre10">Gittiğimiz yerin belli olması, beni rahatlatmıştı. Orada durumu açıklayacak bir şeyler bulabilmeyi umuyordum. Sorularımıza yanıt alamasak bile Brokar savaş gemilerinden gelecek bir saldırıya karşı burada kendimizi koruyabilirdik. Ransan, oraya boşuna gitmiyordu.</p>

    <p class="calibre10">Dağların eteklerinden sonra bizi zorlu bir tırmanışın beklediğini düşünüyordum. Çünkü dağlar, neredeyse bulutları delip geçeceklerdi. Bugüne kadar hiç tırmanma deneyimim olmamıştı. Manastırlara ve tapınaklara ulaşmak çok zor olacaktı benim için.</p>

    <p class="calibre10">Fakat, kısa bir süre sonra endişelerimin yersiz olduğunu anladım. Dağların dikey kesimlerine geldiğimizde Ransan, kayaları yoklamaya başlamıştı. Merakla ne aradığını sordum.</p>

    <p class="calibre10">“Asansör girişlerini arıyorum,” dedi.</p>

    <p class="calibre10">“Demek tepeye asansörle çıkacağız,” dedim coşkuyla.</p>

    <p class="calibre10">Ransan, şaşırmış bir şekilde, “Ne sanmıştın,” dedi. “Burada her yer gizli asansör hatlarıyla doludur.”</p>

    <p class="calibre10">“Neden gizlemişler?”</p>

    <p class="calibre10">Aramasını sürdürürken, “Yetkili olmayanların bölgeye ulaşmasını engellemek için kapılar gizlidir,” dedi.</p>

    <p class="calibre10">Sonra da hafif bir kahkaha attı. Gizli girişlerden birisini bulmuştu.</p>

    <p class="calibre10">Kayalardan birisini hafifçe ittirince bir kapı ortaya çıkmıştı. Ransan, başıyla gelmemi işaret etti ve içeriye girdi.</p>

    <p class="calibre10">Yukarıya doğru uzanan dar bir silindirdi, asansöre girdik. Yarı karanlıktı. Ransan, düğmeye dokundu ve asansör hızla yükselmeye başladı. Garip yolculuğumuz şimdi de burada sürüyordu. Zaman mekan boyutlarında, düşlerde, uzay gemilerinde yaptığım yolculuklardan artık bıkkınlık gelmişti. Asansör yolculuğunun son yolculuğum olmasını diliyordum.</p>

    <p class="calibre10">Kısa bir süre sonra zirveye ulaştık ve kendimizi bir düzlükte bulduk. Dağlarla çevrelenmiş, daire şeklinde bir alandı burası. Dairenin çevresine ve dağların eteklerinde yayılmış tapınak ve manastır binalarını görebiliyordum. Kubbeler ve sütunlar Krea güneşinin altında parıldıyorlardı. Dağların arasından esen rüzgarın sesinin dışında ses yoktu. Çevrede canlı görünmüyordu.</p>

    <p class="calibre10">Ransan, bir süre binalara baktıktan sonra, “Şu binaya gideceğiz,” dedi. “Ana tapınak orası.”</p>

    <p class="calibre10">İşaret ettiği yer, diğer tapınaklarla çevrelenmiş kubbe çatılı büyük bir binaydı. Dev basamakların üzerine kurulmuştu. Dört uç noktasında birer kule duruyordu.</p>

    <p class="calibre10">Ransan ile birlikte basamakları çıkmaya başladık. Ransan’ın eli belindeki silahı kavramıştı. Kendi kendime, başımıza yeni bir dert açılmamasını diliyordum.</p>

    <p class="calibre10">Tapınağın kapısı açıktı. Ağır ağır içeriye girdik. Ransan’ın tedirgin olduğunu anlayabiliyordum. Silahını kılıfından çıkarmıştı.</p>

    <p class="calibre10">Bina, oldukça karanlıktı. Yine de merdivenleri, kürsüleri, mihrapları, tavandaki dev avizeyi, duvarlardaki garip çizimleri görebiliyordum. Sanki her şey, doğal bir ışığa sahipti. Karanlıkta parıldıyorlardı.</p>

    <p class="calibre10">Ransan, merdivenlerden birsine adımını attı. Ve sonra merdivenden çıkarmış gibi yükselerek merdivenin bitim yerinde durdu. Bana doğru dönerek gelmemi işaret etti.</p>

    <p class="calibre10">İlk basamağa adım atar atmaz yükselmeye başladım ve Ransan’ın yanında durdum. Karşımızda üzeri kabartma resimlerle dolu olan bir kapı vardı. İnsan, hayvan ve bitki çizimleri iç içe girmişlerdi.</p>

    <p class="calibre10">“Aradığımız, her ne ise burada bulabiliriz,” dedi Ransan. Sesinde, sonuca ulaşmanın getirdiği rahatlık vardı.</p>

    <p class="calibre10">“Bu kapı nereye açılıyor?”</p>

    <p class="calibre10">“Başrahibin odasına. Tarih kayıtları da burada olacak.”</p>

    <p class="calibre10">Ransan, kayalara dokunduğu gibi kapıya da dokundu. Gözleri kapalıydı. Bir şeyler hissetmeye çalışıyordu sanki. Krea’nın ortak bilincine ulaşmaya çalıştığını düşündüm.</p>

    <p class="calibre10">Aklımdan geçenleri okumuş gibi, “Bu kapı düşünce gücüyle açılır,” dedi.</p>

    <p class="calibre10">Ransan, kendinden geçmiş gibiydi. Zaman akıyordu. Ama kapı bir türlü açılmıyordu.</p>

    <p class="calibre10">Kadını rahatsız etmeyi göze alarak, “Düşüncelerin artık bir işe yaramıyor, galiba?” dedim. “Herhalde Krealı olma özelliğini yitirdin.”</p>

    <p class="calibre10">Bir şey söylemeden kapının önünden çekildi ve bana döndü. “Haklısın” der gibiydi. Sonra silahını kapıya çevirdi ve tetiğe bastı.</p>

    <p class="calibre10">Kapı ışın seli karşısında erimeye başlamıştı. Çok geçmeden yok oldu. Dumanların arasında odaya girdik.</p>

    <p class="calibre10">Kapıdan içeriye girerken tüm bedenimi saran titreşimler hissettim. Sanki görünmeyen bir dalga bana çarpmış ve üzerimden geçmişti.</p>

    <p class="calibre10">Ransan’a baktım. Kadında rahatsızlık görünmüyordu. Belki de bende sinir boşalması olmuştu. Üzerinde durmadım ve çevreye bakındım.</p>

    <p class="calibre10">Odanın tam ortasında bir taht vardı. Üzerinde de gözlerini bize dikmiş yaşlı bir adam oturuyordu. Ayak bileklerine kadar uzanan siyah renkli bir elbise giymişti. Başında saç yoktu. Karanlıkta parıldayan mavi gözleri beni delip geçiyordu sanki.</p>

    <p class="calibre10">Ransan’ın koluna dokunarak, “Bu kim?” diye fısıldadım.</p>

    <p class="calibre10">Ransan, şaşırmış bir şekilde sorumu soruyla yanıtladı:</p>

    <p class="calibre10">“Kimden söz ediyorsun sen? Orada kimse yok.”</p>

    <p class="calibre10">Ürpermiştim. Yine garip bir durumla karşı karşıyaydım. Ya ben hayal görüyordum, ya da Ransan kör olmuştu.</p>

    <p class="calibre10">“Şu tahtın üzerinde oturan yaşlı adam,” dedim bir kez daha. Elimle adamın oturduğu yeri işaret ediyordum.</p>

    <p class="calibre10">O yöne bakarken öfkeli bir ses tonuyla, “Saçmalamayı bırak,” dedi kadın. “Yine rüya görmeye başladın bakıyorum. Artık kendini toparla.”</p>

    <p class="calibre10">Bunları söyledikten sonra odayı incelemeye koyuldu. Dolapların kapaklarını açıyor, duvarları eliyle yokluyordu. Duvarları çevreleyen parlak şeritler üzerindeki işaretlere bakıyor, yüksek sesle bir şeyler okuyordu. Benimle ilgisini kesmişti. Kayıtları bulup Krea’da neyin olup bittiğini anlamaya çalışıyordu.</p>

    <p class="calibre10">Ransan’la ilgilenmeyi bırakarak yaşlı adama doğru yöneldim. Daha doğrusu o, beni kendisine doğru çekmişti.</p>

    <p class="calibre10">“O beni görmüyor. Duymuyor da.”</p>

    <p class="calibre10">Adamın sesi sanki çok uzaklardan geliyormuş gibi çıkmıştı. Ağzı hareket etmemişti. Şaşkınlık içinde kendisine baktığımı görünce devam etti:</p>

    <p class="calibre10">“Ransan, bir Krealı olmaktan uzaklaştı. Bizden birisi değil artık o. Beni bu yüzden görmüyor ve duymuyor.”</p>

    <p class="calibre10">Adamın benimle bir şeyler konuşmak istediğini sezmiştim. Belki Krea’nın sırrına Ransan’dan önce ulaşabilirdim.</p>

    <p class="calibre10">“Ama ben Krealı değilim ve sizi görüyorum,” dedim.</p>

    <p class="calibre10">Yüzüne gülümseme yayıldı. Dudakları bir çizgi şeklinde yanaklarına kadar gitmişti. Yüzündeki buruşukluk iyicene belli oluyordu şimdi.</p>

    <p class="calibre10">“Sen Krealı değilsin ama Krea’nın yeni tarihini yarattın. Bu yüzden senin bilincin ile benim bilincim buluştular.”</p>

    <p class="calibre10">Ransan’a baktım. Bir mihrabı yerinden kaldırmaya uğraşıyordu. Gizli geçit bulmaya çalışıyordu anlaşılan. Bizi duymadığı belliydi. Bu fırsatı kullanmam gerektiğini düşündüm.</p>

    <p class="calibre10">“Krea’da neler olduğunu bana anlatabilir misiniz? Buraya bunu anlamak için geldik. Eğer gezegende ne olduğunu anlayamazsak, başımıza pek de iyi şeyler gelmeyecek.”</p>

    <p class="calibre10">Bunları söylerken elimle yukarısını işaret etmiştim. Krea’nın yörüngesinde dolaşan savaş gemilerini kastediyordum.</p>

    <p class="calibre10">“O gemilerden haberimiz var,” dedi yaşlı adam. “Ama bizim için tehlike oluşturmuyorlar. Çünkü onları yok edecek savaş gücümüz var.”</p>

    <p class="calibre10">“Aslında bu beni ilgilendirmiyor,” dedim. “Ben sadece planın bir parçasıyım. Ama Krea’da nelerin olduğunu merak ediyorum. Ve Ransan’a da yardımcı olmam gerektiğini düşünüyorum.”</p>

    <p class="calibre10">Bir kez daha gülümsedi ve, “Krea kendi kendisini yok etti,” dedi. “Yansıtılan tarih, Krealıları savaş çılgını yaptı. Tüm düşünsel gücümüzü yıkım üzerine kurduk. Önce kendi aramızda savaştık. Sonra da savaş gemilerimiz diğer gezegenlere doğru yola çıktılar.”</p>

    <p class="calibre10">“Demek gezegende bu yüzden yaşayan kimse yok.”</p>

    <p class="calibre10">“Yanlış düşünüyorsunuz,” dedi başını iki yana sallayarak. “Sağ kalanlar ve savaş filolarına katılmayan herkes burada. Okullarına gidiyorlar, televizyon seyrediyorlar, kendi aralarında yarışmalar düzenliyorlar. Ama siz onları göremediniz. Çünkü onları görebilmek için ortak bilince girmek gerekir. Sen bu odaya girince ortak bilinçle bütünleştin. Ransan ise bu bilinçten çıktığı için bizi göremiyor.”</p>

    <p class="calibre10">Gözlerimi, bir kez daha Ransan’a çevirdim. Aradıklarını bulamadığı için gittikçe sinirleniyor gibiydi. Az önce kitaplıkta duran kitapları yere fırlatmış, boş rafların arkasını incelemeye koyulmuştu. Şimdi de duvardaki şamdanları kurcalıyordu. Konuşmalarımızı duysa bunlara hiç gerek olmadığını anlayacaktı. Ona acıdığımı hissettim.</p>

    <p class="calibre10">“Ransan’a ne olacak? Bu durumu devam edecek mi?”</p>

    <p class="calibre10">Kayıtsız bir şekilde, “Bilinç geliştirme merkezlerimizden birisine göndereceğiz,” dedi. “Orada Krea’nın yeni tarih bilinci kendisine aşılanacak. Ancak ondan sonra Krealıları görebilecek.”</p>

    <p class="calibre10">Bunları söyledikten sonra ayağa kalktı. Sanki yürümemiş ve yerden kesilerek kaymıştı. Hala duvarlara bakmakta olan Ransan’ın yanında durdu. Elini kadının üzerindeki tulumun göğsünden içeriye doğru soktu ve Kozmik Gizem Kitabı’nı çıkardı. Bir yandan da konuşuyordu:</p>

    <p class="calibre10">“Herkes bu kitabın peşinde. İlginç bir kitap olmalı. Bakalım, bize ne getirecek,” dedi sakin bir ses tonuyla.</p>

    <p class="calibre10">Adamın her şeyden haberi olduğu belliydi. Kitabı bulmasından rahatsız olmuştum. Merakla sordum:</p>

    <p class="calibre10">“Ne yapacaksınız o kitabı?”</p>

    <p class="calibre10">“Çok şey. Galakside kendi imparatorluğumuzu kurabiliriz. Yeni bir tarih kurgulayabiliriz. Ama önce kehanetleri incelememiz gerek. Onların bize nasıl bir kozmik yol çizeceğini anlamalıyız,” diyerek kestirip attı.</p>

    <p class="calibre10">Her şey ne kadar basitti. Kehanetlerle dolu bir kitaba sahip ol ve her şeye hakim ol. Dünyalılar, Brokarlılar, Karganlılar ve Sygonlular’dan sonra şimdi de Krealılar ortalığı karıştıracaklardı. Yine de başıma bir dert açılmayacaksa sorun yoktu. Bundan sonra ne olacağını anlamak için adamın yüzüne baktım ve kafamı kurcalayan soruyu sordum:</p>

    <p class="calibre10">“Bana ne olacak, peki?”</p>

    <p class="calibre10">Krea’da doğan yıkımın sorumlularından birisi de bendim. Bunun bedelinin ne olacağını merak ediyordum. Krealılar, Dünya tarihinin en vahşi görüntüleriyle yeni bir bilinç oluşturmuşlardı. Yeni bilincin beni korkunç bir şekilde cezalandırmasından endişeleniyordum. Ne de olsa tarih, önce yaratıcılarını yok ederdi. Bir kazığın üstüne oturtularak veya bir gaz odasında can vermek istemezdim.</p>

    <p class="calibre10">“Sen, Krea’nın yeni tarihlerini yazacaksın,” dedi yaşlı adam.</p>

    <p class="calibre10">Sesimdeki sevinci bastırmaya çalışarak, “Demek, bana kızmıyorsunuz?” dedim.</p>

    <p class="calibre10">Beynimin içinde bir kahkaha yankılandı.</p>

    <p class="calibre10">“Sana neden kızalım ki? Irkımızı düşünsel zenginliğe kavuşturarak yok olmamızı engelledin. Gerçi biz, yıkımı aldık, kendi kendimizi öldürdük. Ama bu hepimizin ölmesinden daha iyidir.”</p>

    <p class="calibre10">Ölüm tehlikesinden kurtulmuştum. Bu da bana yeterdi. Bir zamanlar İstanbul’un kaderi olmuştum. Şimdi de Krea’nın kaderi olacaktım. Bir tarih yazıcısı ve kurgulayıcısı, başka ne isterdi ki?</p>

    <p class="calibre10">Dönüp Ransan’a baktım. Yere eğilmiş, zemini hafif hafif yumrukluyordu. Artık gizli bir geçit aramasının çok anlamsız olduğunu düşünüyordum.</p><br class="calibre1" />

    <h2 class="calibre4" id="sigil_toc_id_44">3.</h2><br class="calibre1" />

    <p class="calibre10">Krealı subaylar, gözlerini duvara çevirmişlerdi. Bir şeyin görünmesini bekliyorlardı sanki. Sarı saçları, omuzlarına kadar uzanıyordu. Kulakları küpeliydi. Mavi renk savaş elbiselerini giymişlerdi. Her birisinin boynunda rütbelerini gösteren madalyalar asılıydı.</p>

    <p class="calibre10">Savaş odasında yuvarlak bir masanın çevresinde oturuyorduk. Yaşlı adam, ortamızda tahtına oturmuştu. Bizden biraz daha yüksekte, boşlukta duruyordu taht. Yarı karanlık oda içinde hafif bir ışık saçıyordu. Üzerinde çeşitli Krea metallerinden oluşan ince çizgiler vardı.</p>

    <p class="calibre10">Onun Krea başrahibi olduğunu öğrenmiştim. Aynı zamanda Krea silahlı kuvvetlerinin başıydı.</p>

    <p class="calibre10">Bir sandalye boştu. Orası Amiral Turama’ya aitti. Böyle söylemişlerdi. Adam, Dünya’ya gönderilen Krea filosunun başında olduğu için toplantıya katılamamıştı. Ama önemli değildi bu. Savaşın görüntüleri, kendisine gönderilecekti. Gerekirse savaşa oradan karışabilecekti.</p>

    <p class="calibre10">Subaylardan birisi, koltuğundaki düğmeye bastı ve duvarda büyük bir televizyon ekranı belirdi. Artık ekran görmekten bıkmıştım. Yine de Krea’nın yeni tarihi için katlanmak zorundaydım. Senatörü Kim Öldürdü yarışma programına da katlanmıştım. Catherine’in yanında o polis ben ile bilim adamı beni ekran başında öldürmüştüm. Sonra da Kersa ve Joachim’i.</p>

    <p class="calibre10">Bakışlar, bir süre ekrana gittikten sonra birbirlerine bakmaya başladılar. Ben de olacakları merak ediyordum. Bir Krealı gibi davranmaya çalışarak ben de onların yüzlerine bakmaya başladım. Birbirlerinin yüzlerine anlamsız bir şekilde bakmak Krea’da adetti anlaşılan.</p>

    <p class="calibre10">Yüzyıllar önce ekranlarda insanların yüzüne aptal aptal bakarak onları aptallaştıran bir sinema oyuncusunu anımsadım hayal meyal. O zamanlar polistim. Adamın Sygonlular’la işbirliği içinde olup olmadığı araştırılmıştı. Ama bir sonuç alınamamıştı. Sonra hükümet, o filmleri toplum için çok yararlı bulmuştu. Eğitim Bakanlığı’nın emriyle filmler tüm okullarda zorunlu ders kapsamında gösterilmeye başlanmıştı.</p>

    <p class="calibre10">Başrahip, “Artık izlemeye başlayalım,” dedi ve düşüncelerimden koptum. Diğerleri gibi başımı ekrana çevirdim.</p>

    <p class="calibre10">Aynı subay, bir başka düğmeye dokundu ve ekran aydınlandı. Brokar ve Sygon subayları tam karşımdaydılar. Birbirleriyle tartışıyorlardı. Onların hemen arkalarında Tezgahtar duruyordu. Her zamanki gibi sinsi bir sessizlik içindeydi.</p>

    <p class="calibre10">Brokar gemisinin içini Ransan’ın gözlerinden izliyorduk. Kadın, Krea’ya geldiğimiz mekikle geriye gönderilmişti. Daha önce bilinci yenilenmişti. Artık yeni Krealıydı o. Kadının gözü çıkartılmış ve oraya bir göz kamerası yerleştirilmişti. Bir gözden farksızdı. Karşı taraf bu oyunu yutacaktı. Ransan da bize aktarmaya devam edecekti.</p>

    <p class="calibre10">Kadın, “Krea’da büyük bir yıkım olmuş,” dedi. Ağlıyor gibiydi. “Bir çok Krealı ölmüş. Sağ kalanlardan sağlam olanlar askere alınmışlar, diğer gezegenlere saldırmak üzere yola çıkmışlar.”</p>

    <p class="calibre10">“Bütün insanların gittiğine inanmamız zor,” dedi Sygonlu.</p>

    <p class="calibre10">“Herkes gitmemiş elbette. Ama geriye kalanlar savaş tehlikesinden kaçmak için yeraltında yaşamaya başlamışlar.”</p>

    <p class="calibre10">“Bu bir masal. Bizi bir tuzağa çekmeye çalışıyorsunuz.”</p>

    <p class="calibre10">Sygonlunun gözleri, kırmızı çizgili şeklini alacak gibiydi. Söze Brokar subayı karıştı:</p>

    <p class="calibre10">“Eğer, Krea’da tehlike yoksa bunu bize kanıtlamanız gerek.”</p>

    <p class="calibre10">“Bunun görüntüleri var,” dedi Ransan elindeki mikro disketi göstererek. “Her şey burada.”</p>

    <p class="calibre10">Sygonlu yeniden atılarak, “Bu görüntülerin sahte olmadığına nasıl inanacağız,” dedi.</p>

    <p class="calibre10">Ransan, “Benim aldatmak gibi bir niyetim yok,” dedi çaresiz bir ses tonuyla. “Krea’nın ele geçirilmesi en çok benim işime yarayacak.”</p>

    <p class="calibre10">Sygonlu ve Brokarlı bir süre birbirlerine baktılar. Bu sırada söze Tezgahtar karıştı:</p>

    <p class="calibre10">“Görüntüleri izleyelim bakalım. Eğer ikna olmazsak gereğini yaparız.”</p>

    <p class="calibre10">Diğerleri, hala kararsızdılar. Ransan, görüntü panellerinden birisine ilerledi ve elindeki mikro disketi yuvaya yerleştirdi. Panele iyicene yaklaşmıştı. Ekranda görüntüler oluşmaya başladı.</p>

    <p class="calibre10">Krea’nın yer altı yerleşim merkezlerinden diskotek, gazino, kumarhane, at yarışı, defile, futbol maçı, sanal genelev görüntüleri art arda ekranda sıralanıyorlardı. Uyuşturucu çeken çocukların saldırdıkları bir adamın can çekişme görüntüleri, Krea Ulusal Meclisi’ndeki kavga görüntülerine eklendi.</p>

    <p class="calibre10">Brokarlı ve Sygonlu, gözleri dışarıya fırlamışçasına ekrana bakıyorlardı. Tezgahtar, “Bunlar, tam benim işim. Keşke orada olsaydım diyerek kendi kendine söyleniyordu.</p>

    <p class="calibre10">Ransan, “Gördünüz işte,” dedi ağlamaklı bir sesle. “Irkımın başına neler geldi. Artık Krea’yı ele geçirme zamanı. Koşullar bizim için çok uygun. Kimse bizimle uğraşamaz.”</p>

    <p class="calibre10">Brokarlı, “Yanında götürdüğün o adam nerede?” diye sordu gözünü ekrandan ayırmadan.</p>

    <p class="calibre10">Ransan, “Krea’da kaldı,” dedi. “Oradaki yaşama kendini kaptırdı. Bir bar kadınıyla beraber yaşamaya başladı.”</p>

    <p class="calibre10">“Bütün bunlar, birkaç saat içinde mi oldu?” diyerek haykırdı Tezgahtar.</p>

    <p class="calibre10">“Krea’nın cazibesi bambaşka olmuş,” dedi Ransan. “İnsanın aklını çeliyor. Yansıtma hiç beklemediğimiz sonuçlar doğurmuş. Anlaşılmaz bir ortak bilinç gelişmiş.”</p>

    <p class="calibre10">Tezgahtar, Brokarlıya dönerek, “Eğer Krea’yı ele geçirebilirsek tüm eğlence yerlerinin bana ait olmasını istiyorum,” dedi.</p>

    <p class="calibre10">Sygonlu da hemen atılarak. “Orada bir Dağevi açalım ve Büyük Orkestrayı kuralım,” dedi. “İçimizdeki Dünyalıların bedenlerine Krealıları yerleştirelim.”</p>

    <p class="calibre10">Tezgahtarın ve Sygonlunun nasıl sabırsızlandıklarını ekranda kolaylıkla görebiliyordum. Başrahip ve subaylar da bunun farkındaydılar. Subaylardan birisi, “İştahları kabarıyor,” dedi fısıldar gibi. Diğerleri başlarını sallayarak onayladılar.</p>

    <p class="calibre10">Ben de başımı onlar gibi sallayarak. “İştahları ne kadar çok kabarırsa bizim için o kadar iyi,” dedim. “Hücum güçleri ne kadar yüksek olursa o kadar şiddetli bir savaş olur. Böylece Krea’nın tarihinde bir destan doğar.”</p>

    <p class="calibre10">Başrahip gülümseyerek, “Sen de yazacak muhteşem bir savaş bulacaksın,” dedi. Buruşuk ellerini kavuşturmuş, sevecen bakışlarla bana bakıyordu.</p>

    <p class="calibre10">Adam haklıydı. Burada bulunmamın nedeni, yakında başlayacak savaşı başından sonuna kadar yazmaktı. Başrahip ve Yüksek Konsey, beni bu işle görevlendirmişlerdi. Uzun zamandır kendi kişisel tarihimi yazmaktan başka şey yapmıyordum. Krea tarihindeki bu olayı yazmakla, mesleğime de dönüş yapacaktım. Bundan sonrasında ise hem Krea tarihi ile hem de kişisel tarihimle uğraşacaktım. Belki Krea okullarında tarih dersi de anlatabilirdim. Böylece doyum dairem, tamamlanmış olacaktı.</p>

    <p class="calibre10">Yine de bir eksiklik vardı. Catherine. Belleğimin derinliklerinden arada bir çıkıp gelen, bazen de düşlerimde karşıma çıkan o kız neredeydi acaba? Onu en son Dünya’da Ur-7 vadisinde Tezgahtar’ın beni götürdüğü yerde görmüştüm. Sonra da düşlerimde karşıma çıkmıştı. Ama belki de onlar düş değildi. Bilincimin farkında olamadığı bir yaşanmışlık olabilirdi o düşlerde. Zaten öğrenciler beni o köprüden aşağıya fırlattıktan sonra neyin gerçek, neyin düş olduğunu iyicene karıştırıyordum.</p>

    <p class="calibre10">Güzel. Her şeyi karıştırdığımın farkında olmam, iyi bir başlangıçtı. Belki de yeniden bedenlenmem, bu bedenlerde farklı kimliklerde düşlerimi yaşamam bir rüyaydı.</p>

    <p class="calibre10">Dünya tarihinin benim belleğim üzerinden Krea’ya yansıtılması da bilincimin yanılsamasıydı. Krea filan yoktu. Ben de şimdi Krea’da değildim. Az sonra uyanacak ve üniversitedeki tarih dersime gidecektim. Boş sıralara Fetret Devri’ni anlatacaktım.</p>

    <p class="calibre10">“İnan bana, bunları düşünmenin hiç anlamı yok.”</p>

    <p class="calibre10">Başrahip, gözlerini bana dikmiş bakıyordu. Düşüncelerimi okumuştu anlaşılan.</p>

    <p class="calibre10">“Sen, zamanda ve mekanda uzun yolculuklar yaptın. İnsan, bunları hep düş zanneder. Ama burada bulunman bir düş değil. Catherine’nin de bir düş olmadığı gibi.”</p>

    <p class="calibre10">Ransan’ı ve savaşı unutmuştum. Subaylar, Brokar gemisinde olanları izliyorlardı nasılsa. Aklım, Catherine’deydi artık. Nasıl olmuşsa olmuş ve yeniden onu düşünmeye başlamıştım.</p>

    <p class="calibre10">“Catherine, onu düşünmen için sana mesaj gönderiyor.”</p>

    <p class="calibre10">“Böyle bir şey nasıl olabilir?” dedim fısıltıyla. Brokar savaş gemisini izleyen subayların dikkatlerini dağıtmak istemiyordum. Zaten soruma yanıt verecek olan da başrahip idi.</p>

    <p class="calibre10">“Sen, yeniden bedenlenirken ve farklı zamanlarda, mekanlarda peşinde koştuğun düşlerini yaşarken onların düşlerini de yaşıyordun. Aynı zamanda onlar da seninkileri.”</p>

    <p class="calibre10">Şaşkınlık içinde, “Bu nasıl olur?” diye haykırdım.</p>

    <p class="calibre10">Krea subayları öfkeli bakışlarını bir an bana çevirdiler. Sonra yeniden savaş gemisine döndüler. Ransan durmadan bir şeyler anlatıyordu. Ama aldırmadım. Başrahibin bana vereceği yanıtı bekliyordum.</p>

    <p class="calibre10">“Kozmik düzende her şey simetriktir ve birbirlerini tamamlar.”</p>

    <p class="calibre10">“Yani şu anda benim yaşadıklarımı Amar Aal veya Şehrazat hissedebiliyor mu?”</p>

    <p class="calibre10">“Eğer algılama güçleri ve bilinç düzeyleri yüksek ise hiç şüphen olmasın. Ama Catherine sana mesaj göndermeyi başarıyor ise her şeyin farkında demektir.”</p>

    <p class="calibre10">Demek, birdenbire o duyguları yaşamam bu yüzdendi. Simetrik bütünün diğer bölümünün de etkisi altındaydım. Ve oradan bir parça, bana ulaşmaya çalışıyordu.</p>

    <p class="calibre10">“Catherine, şimdi nerede?” diye sordum. Bunu bilmek zorundaydım.</p>

    <p class="calibre10">“O, Dünya’da kaldı. Buraya gelmesi de çok zor.”</p>

    <p class="calibre10">Catherine’le ilgili son düşlerimi Ur-10 vahasında yaşadığımı anımsadım. Ona Krea’da yaşam yoktu demek ki. Bunu anlayabiliyordum artık. Birden kederlendiğimi hissettim. Kendimi suçluyordum da. Catherine’i terk etmiştim ben. Bana mesaj göndermeye çalışması, zor durumda olduğunu gösterirdi. Acaba bir şarkıcı mı olmuştu? Yoksa sanal genelevlerden birine mi düşmüştü? Başrahip, bunları açıklayabilirdi belki. Ayrıca android beni de sorabilirdim ona.</p>

    <p class="calibre10">“Saldırı için karar verdiler.”</p>

    <p class="calibre10">Krea subayının bağırmasıyla düşüncelerimden sıyrıldım. Gözlerimi yeniden ekrana çevirdim.</p>

    <p class="calibre10">Brokarlı, “Bütün saldırı gemileri harekete hazır olsun,” diye haykırıyordu. Sygonlunun göz bebekleri yine kızıllaşıyor ve kolları bir yılanın gövdesi gibi oynuyordu. Tezgahtar, bir köşede durmuş sigarasını yakıyordu. Brokar gemisinin içindeki hareketlilik bir tek onu etkilememiş gibiydi. Krea’daki eğlence yerlerini işletmekle ne kadar para kazanacağını hesaplıyor olmalıydı.</p>

    <p class="calibre10">Brokarlı, arkasını dönmüş odadan çıkmak üzereydi. Savaş merkezine gidiyor olmalıydı. Birden yeniden döndü. Yüzündeki vahşet ifadesini görebiliyordum. Elinde bir silah belirmişti. Sygonlu’ya baktı, göz kırptı ve silahı kaldırdı. Ekranda bir parlama oluverdi. Sonra görüntü kesildi.</p><br class="calibre1" />

    <p class="calibre4"><span class="calibre8"><span class="bold">KURGUNUN SONU</span></span></p>

    <p class="calibre4"><span class="calibre8"><span class="bold">KREA’DA TARİH DERSİ</span></span></p><br class="calibre1" />

    <p class="calibre10">Böylece tarihimizde yeni bir başlangıç oluşturduk.</p>

    <p class="calibre10">Brokar ve Sygonlular, önce uzay gemilerinden fırlattıkları tahrip roketleriyle ve ışın taramalarıyla gezegenimizi ateş altında bırakmışlardı. Daha sonra yıllardan beri üzerinde çalıştıkları Haçlı askerlerini gönderdiler. Onların amacı, hayatta kalanları yok etmekti. Ama bir şeyi hesap edememişlerdi.</p>

    <p class="calibre10">Yer altı sığınaklarında ve dağlardaki gizli yuvalarımızda çok iyi korunuyorduk. Yer altı sığınaklarımızın üstünde özel görüntüler oluşturmuştuk. Krea’nın arazisini yansıtıyordu bu görüntüler. Ama onlar, gerçek olduğunu zannettiler. Araziyi ateş altında bıraktıkları zaman, aslında yer altı kentlerimizi değil, onların görüntülerini yok ediyorlardı. Bu, büyük kahramanımız Amiral Turama’nın düşüncesiydi. Dünya’ya doğru yola çıkmadan önce bu planı hazırlamıştı. Sonra da optik mühendislerimiz kamuflaj ağını oluşturmak için çalışmaya başlamışlardı.</p>

    <p class="calibre10">Haçlılar, Krea’ya indiklerinde savaşçı robotlarımızı ortaya çıkardık. Onlar iki yüz kişi, bizimkiler ise onların yarısı kadardı. Fakat yaratıcı gücümüz, tahrip gücü çok yüksek robotlar üretmişti. Kısa sürede Haçlıları yok ettiler. Ele geçirdiklerini de çarmıha gerdiler. Bu eski Dünya geleneğinden onları mahrum etmek olmazdı.</p>

    <p class="calibre10">Savaşı casus gemileriyle izleyen Brokar ve Sygonlular, tuzağın farkına varmışlardı. Hemen kendi birliklerini, indirme gemileriyle üzerimize yolladılar. Bu arada yörüngedeki gemilerinden yolladıkları roketlerle gezegenimizi yeniden vurmaya başlamışlardı. İşte bu sırada çok insan kaybettik. Ama her zaferin bir bedeli vardır.</p>

    <p class="calibre10">Krea ırkı, inanılmaz derecede zekidir. Bunu biliyorsunuz. Bu yüzden Brokar ve Sygonluların nasıl yok edileceklerini daha savaş başlamadan hesaplamıştık. Savaş gücümüzün bir kısmını en yakındaki uydumuz Karte’ye konuşlandırmıştık. Brokar gemileri, tüm dikkatlerini gezegenimize çevirmişken, Karte’deki birliklerimiz yola çıktılar ve hiç beklemedikleri bir anda düşman gemilerini yok etmeye başladılar. İnanılmaz derecede muhteşem bir savaştı.</p>

    <p class="calibre10">Ana gemilerimizden kalkan savaş mekikleri, onların mekikleriyle tarihimizin unutulmaz uzay savaşlarından birine girişmişlerdi. Arı sürüleri gibi birbirlerinin aralarına karışıyor, birbirlerinin peşlerine takılıyorlardı. Bu arada ana gemiler, ağır silahlarla birbirlerine saldırıyorlardı. Her yerden alevler fışkırıyor, patlamalar oluyordu. Karanlık uzay, kızıl renge dönüşmüştü. Lazer ve mikro dalga silahları önlerine ne çıkarsa kavurup yok ediyorlardı.</p>

    <p class="calibre10">Savaş, son Brokar gemisi yok edilinceye kadar sürdü. Uzaydaki savaşı zaferle tamamlayan gemilerimiz, daha sonra Krea’ya yöneldiler. Çünkü kara savaşı hala devam ediyordu. Düşman gemileri, havaya uçmadan önce çok sayıda askerini gezegene indirmeyi başarmıştı.</p>

    <p class="calibre10">Brokar, Sygon ve Haçlı piyadeleri, uçan tankların eşliğinde birliklerimize karşı yeni bir saldırı başlatmışlardı. Ama uzay gemilerimiz yetişince iki ateş altında kalmışlardı. Savaşa bir süre daha devam ettiler. Ama güçleri, gittikçe tükeniyordu. Sonunda teslim olmaktan başka çareleri kalmamıştı.</p>

    <p class="calibre10">Şimdilik bu kadar. Gelecek hafta, Krea Barış Anlaşması’nın koşullarını anlatacağım. Bu dersi evde tekrarlayın ve gelecek derse bir göz atın.</p><br class="calibre1" />

    <p class="calibre10">Tarih dersi sona ermişti. Sınıftan saygılı bir şekilde çıkan öğrencileri izledim bir süre. Bana bir şey sormamışlardı. Çünkü dersi çok iyi anlatıyordum. Onlar da anlamak için bütün dikkatlerini veriyorlardı. Bu nedenle soru sormaları anlamsız olurdu. Çok mutluydum. Öğrencilerime tarihimizi anlatıyor, yeni tarih bilincini geliştiriyordum. Onlar da soru sormadan dinliyorlar ve tarihimizi adeta yaşıyorlardı. Bir zamanlar Dünya’daki öğrencilerim gibi sorumsuz değillerdi. Tarihin çok önemli bir ders olduğuna inanıyorlardı.</p>

    <p class="calibre10">Son öğrenci de sınıftan ayrıldıktan sonra çantamı aldım ve sınıfı terk ettim. Öğrenciler koridorda sıraya girmişler, başka sınıflara dağılmak üzere hazır bekliyorlardı. Biraz sonra eşlik robotları gelecek ve onları sınıflarına götüreceklerdi. Öğrencileri başı boş bırakmak olmazdı. O zaman tarih bilincini yitirirler, başka şeyler düşünmeye başlarlardı.</p>

    <p class="calibre10">İki yıldan beri Azize Ransan Üniversitesi’nin tarih bölümünde ders veriyordum. Son savaştan sonra Krea yeniden yaratılırken kurulmuştu üniversite. Ransan, bizim ilk savaş şehidimizdi. Onun öyküsünü defalarca anlatmıştım öğrencilerime.</p>

    <p class="calibre10">Düşman gemisine giderek yanıltıcı bilgiler vermiş ve onların Krea’daki görüntü hedeflere saldırmalarını sağlamıştı. Düşman kuvvetlerinin başı olan bir Brokarlı tarafından öldürülmüştü. Kadının cesedi bulunamamıştı. Çünkü ana kumanda gemisi, birliklerimiz tarafından havaya uçurulmuştu. Diğerleriyle birlikte Ransan da yok olmuştu. Külleri, uzay boşluğundaydı artık. Krea Yüksek Konseyi’nin kararıyla kadın, azize ilan edilmişti. Krea’nın çeşitli yerlerine heykelleri dikilmişti.</p>

    <p class="calibre10">Ben, bunları düşünürken eşlik robotları gelmişlerdi. Her robotun sırtında bir ekran vardı. Krea başrahibi, ekranda günlük söylevine başlamıştı. Bir süre izledim.</p>

    <p class="calibre10">Krea’nın bir cennet olduğunu, Krea’daki huzuru bozmamak için öğrencilerin politikayla uğraşmamasını söylüyordu. Öğrenciler, robotların peşine takılmış yürürlerken yaşlı adamı dikkatle izliyorlardı.</p>

    <p class="calibre10">Öğrencilerin arasından geçerek dışarıya çıktım. Sabah yağan yağmur durmuş, güneş yeniden parıldamaya başlamıştı. Kampüste biraz yürümeye karar verdim. Eve gitmeden önce her zaman yapardım bunu. Yoğun derslerden sonra beni rahatlatıyordu.</p>

    <p class="calibre10">Kampüs göller, rengarenk Krea çiçekleri ve dev ağaçlarla kaplıydı. Yeşilliklerin arasına fakülte binaları ve araştırma enstitüleri yayılmışlardı. Bahçenin sonundaki yüksek tepede Krea Gözlemevi duruyordu. Burası hem astronomi araştırmaları, hem de uzaydan gelebilecek saldırıları önceden saptamak için kullanılıyordu. Durmaksızın dönen ikiz teleskopu seyrettim bir süre. Sonra yürüyüşüme devam ettim. Ve birden karşımda Ransan’ı gördüm.</p>

    <p class="calibre10">Kadının heykeli, tam önümdeydi. Gözleri ufka bakıyordu. Başında bir taç vardı. Elinde bir kılıç taşıyordu. Heykelin kaidesine son savaşı anlatan optik kabartmalar yapılmıştı. Bunlar, hareket ediyor, savaşı canlandırıyorlardı. Ransan’ın nasıl öldürüldüğünün görüntüleri de vardı.</p>

    <p class="calibre10">Ransan ne zaman aklıma gelse, soramadığım o soruyu anımsarım. Catherine’e ne olduğu sorusunu. Şimdi heykele bakarken yine Catherine’i düşünüyordum. Deniz kokusunu ve rüzgarı içimde hissediyordum. Bir korulukta yürüyorduk. Orası da bu kampüs gibi yeşildi. Ağaçlar arasında oturmuş konuşuyorduk. Ne güzel bir gündü.</p>

    <p class="calibre10">Anılarım yeniden canlanmaya başlıyordu galiba. Bunu da olağan karşılıyordum. Çünkü Krea’da çok yanlızdım. Sadece öğrencilerim vardı. Bazen de başrahiple bir araya geliyorduk. Tarih derslerinin öğrenciler üzerindeki etkileri üzerine konuşuyorduk.</p>

    <p class="calibre10">Ona son olarak kurgu tarih projemden söz etmiştim. Krea’da artık tarihi kurgulamanın zamanı gelmişti. Eve gidince bu konuda bir kurgulama stratejisi oluştursam ve Krealıları etkileyecek bazı tarihsel olaylar düşünsem iyi olacaktı. Ama önce anılarımla baş başa kalmak istiyordum. Çalışmak için önce yanlızlığımı unutmalıydım.</p>

    <p class="calibre10">Heykelin yanında duran ağacın dibine oturdum. Yüzyıllar önce olduğu gibi. Sırtımı ağacın gövdesine dayadım, ayaklarımı uzattım. Rahatlamıştım. Sanki kendimden geçiyordum. Gözlerimi kapattım. Kafamın içinde ayak sesleri yankılanıyordu. Öğrenciler dolaşmaya çıkmış olmalıydılar. Belki de gözlemevine giden bir araştırma grubu, yanımdan geçiyordu. Ransan’ın heykeline çiçek koymaya gelen Krea gazileri de olabilirlerdi. Aldırmadım. Üzerime uyku çöküyordu çünkü. Kendimi karanlığa bıraktım.</p><br class="calibre1" />

    <p class="calibre10">Askerler, karanlıkta koşar adımlarla ilerliyorlardı. Hepsi savaş elbiseleri giymişlerdi. Ellerindeki silahlara sımsıkı sarılmışlardı. Saldırı robotlarının arkasında diz çöktüler ve beklemeye başladılar. Az sonra tankların gürültüleri başladı. Savaş makinaları, caddeyi geçiyor ve başkanlık sarayının çevresinde daire oluşturuyorlardı.</p>

    <p class="calibre10">Bu sırada başkanlık sarayının ışıkları yanmaya başlamıştı. Tiz bir ses duyuluyordu. Alarm verilmiş olmalıydı. Aynı anda sarayın önünde insanlar ve robotlar göründü. Hepsi silahlıydılar.</p>

    <p class="calibre10">Tanklar, çevrelemeyi tamamladıktan sonra, saldırı helikopterlerinin vızıltıyı andıran sesleri yankılanmaya başladı. Helikopterlerden bir tanesi gruptan ayrıldı ve tankların arkasındaki alana indi. Helikopterin indiğini gören birkaç asker o yana doğru koşturmaya başladılar. Omuzlarındaki ve göğüslerindeki parlak işaretlerden subay oldukları anlaşılıyordu.</p>

    <p class="calibre10">Amiral Turama, helikopterden inerken kendisini selamlayan subaylara aynı şekilde karşılık verdi. Sonra robotların, askerlerin ve tankların arasında hızlı adımlarla dolaşmaya başladı. Subaylar da onu izliyorlardı.</p>

    <p class="calibre10">Amiral, denetimini tamamladıktan sonra, “Karşı tarafta bir hareket var mı?” diye sordu. Gergin görünüyordu.</p>

    <p class="calibre10">Subaylardan birisi, “Bizi fark ettiler,” dedi. “Koruma birlikleri savunma yerlerini aldılar,”</p>

    <p class="calibre10">Bu sırada başkanlık sarayından çıkan iki casus robot uçarak üzerlerine doğru gelmeye başlamıştı. Metal gövdeleri karanlıkta parıldıyordu.</p>

    <p class="calibre10">“Ne olduğunu anlamaya çalışıyorlar,” dedi subay.</p>

    <p class="calibre10">“Bunlar aptal,” diyerek yanıtladı Amiral. “Gecenin bu saatinde kimin ne yaptığı belli değil mi? Hemen yok edin,” Bunları söylerken purosunu yakmıştı.</p>

    <p class="calibre10">Subay, miğferinin içindeki telsizden hemen emir verdi. Askerlerden birisi ayağa kalktı ve silahını robotlara çevirdi. Işın sütunu robotların ikisini aynı anda çevreledi ve parçaladı. Gökte bir kızıllık oluşmuştu. Metal parçalar, yanarak yere düşüyorlardı.</p>

    <p class="calibre10">Amiral içine çektiği dumanı dışarı verirken, “Güzel bir atıştı,” dedi. “Eğer bütün askerler böyleyse, bu gece işimiz çok kolay olacak.”</p>

    <p class="calibre10">“Bundan hiç şüpheniz olmasın efendim,” diye karşılık verdi subay. Askerlerin savaş gücünden emin olduğu belliydi.</p>

    <p class="calibre10">“O zaman hemen saldırıya geçelim. Uyarı ateşi olmayacak ve içeride ne varsa yok edilecek.”</p>

    <p class="calibre10">Amiral, emri verdikten sonra tanklardan birine girdi. Saldırıyı oradan izleyecekti. Altı aydan beri bu bölgede savaşıyordu. Krea işgal kuvvetleri, sonunda ana hedefi yok etmek üzereydiler.</p>

    <p class="calibre10">Helikopterlerden fırlayan roketler, başkanlık sarayına ilk darbeyi vurdular. Bu sırada tanklar da ateş açmışlardı.</p>

    <p class="calibre10">Alevler arasında başkanlık sarayının arkasında uçan tanklar belirdi. Saray koruma birlikleri harekete geçmişlerdi. Ateş açarak Amiralin birlikleri üzerine hızla geliyorlardı. Savaş helikopterleri ve tanklar, uçan tankları karadan ve havadan ışın yağmuruna tutmuşlardı. Bu sırada saraydan çıkan robotlar, ilerlemeye başlamışlardı. Onların ateşine diğer robotlar karşılık verdiler.</p>

    <p class="calibre10">Amiral, alev ve ışın dalgalarını keyifle izliyordu. Uzun zamandır böyle bir çatışma izlememişti. Kozmik Gizem Kitabı’nın açtığı yoldan ilerliyorlardı. Ama çatışmanın fazla uzun sürmeyeceğinden emindi. Çünkü birlikleri karşısında daha fazla dayanamayacaklardı. Pelerini arkaya doğru savurdu ve bakışlarını kırmızıya dönüşen ekrana çevirdi.</p>

    <p class="calibre10">Başkanlık sarayı, kısa bir süre harabeye dönmüştü. Son uçan tank da düşürülmüştü. Yine de başkanlık sarayından açılan ateş devam ediyordu. Helikopterler, son bir kere daha saldırdıktan sonra geri çekilmeye başlamışlardı. Tanklarla birlikte insan ve robot askerler, saraya doğru yöneldiler. Tankların motor gürültüleri, silah seslerine karışıyordu. İsabet alan robotların parçaları ve insan bedenleri sağa sola saçılıyorlardı. Bu sırada askerler ve robotlar, alevlerin arasında saraya girmeye başlamışlardı.</p>

    <p class="calibre10">Amiral, tanktan dışarıya çıktı. Artık savaşın bittiğini sezebiliyordu. Sağa sola emirler yağdıran subaylardan birisini yanına çağırdı ve durumu sordu.</p>

    <p class="calibre10">“Direniş kırıldı,” dedi adam gururlu bir ses tonuyla. “Sadece sarayın içinde biraz direniş var.”</p>

    <p class="calibre10">“Bu önemli değil,” dedi Amiral yeni bir puro yakarken. Sonra da saraya doğru yürümeye başladı.</p>

    <p class="calibre10">Amiral, dumanlar içindeki saraydan içeri girdiği zaman birkaç asker son kalan robotları ve insanları öldürüyorlardı. Odalara giriyorlar, bulduklarını yok ediyorlardı. Çünkü Amiralin emri kesindi. Hiç kimse sağ kalmamalıydı. Özelikle robotların ve bilgisayarların devre dışı kaldığından mutlaka emin olunmalıydı. Çünkü yapay zeka yüklü o metal, plastik karışımı şeylerin ne yapacakları belli olmazdı.</p>

    <p class="calibre10">Amiralin yanına saldırı birliklerinden bir subay yaklaştı. Adam, ter içindeydi. Elbisesinde kan izleri vardı.</p>

    <p class="calibre10">“Yanılmıyorsam, aradıklarınızı bulduk Amiralim,” dedi selam verdikten sonra.</p>

    <p class="calibre10">“Başlarına bir şey gelmedi değil mi? diye sordu Amiral. Sesinde belli belirsiz bir şüphe vardı.</p>

    <p class="calibre10">Subay gülümseyerek, “Hayır efendim,” diye yanıtladı. “Emirlerinizi biliyoruz.”</p>

    <p class="calibre10">“O zaman beni oraya götürün.”</p>

    <p class="calibre10">Subay, geriye dönerek hızlı adımlarla yürümeye başladı. Amiral, uzun koridorda adamı izlerken bilim subayları takımının içeriye girdiğini gördü. İmha edilmiş robotların ve androidlerin beyinlerini çıkaracaklardı. Bunları araştırma laboratuarlarına götürecek ve yapay zeka sistemlerini araştıracaklardı.</p>

    <p class="calibre10">Subay, bir kapıyı açtı ve geçmesi için Amirale yol verdi. Amiral, kendisini selamlayan subaya karşılık verdi ve içeri girdi.</p>

    <p class="calibre10">Duvarın kenarına dizilmiş on kişi vardı. Ürkek bakışlarla karşılarında duran askerlere bakıyorlardı. Amiral, başkan ve bakanlarını tanımıştı. Ürkek bakışlarına gülümseyerek karşılık vererek onları cesaretlendirmek gibi bir düşüncesi yoktu. Bu iş, hemen bitmeliydi.</p>

    <p class="calibre10">Başkan, ağzını açacak gibi oldu. Ama Amiral, “Ateş!” diye haykırmıştı artık.</p>

    <p class="calibre10">Silah sesleri odanın içini dolduruverdi bir anda. Askerler, hedeflerini ışın yağmuruna tutuyorlardı. Birbirlerine karışmış et, plastik ve metal parçaları odanın içinde uçuşuyorlardı. Amiral, kanlardan, yağlardan ve parçalardan korunmak için biraz daha geri çekildi.</p>

    <p class="calibre10">İş tamamlanmıştı. Android kabine tarihe karışmıştı artık. Geriye bir tek android kalmıştı. Ama o da sorun değildi.</p>

    <p class="calibre10">Amiral, odayı terk etti ve sarayın çıkış kapısına doğru yöneldi. Orada kendisini bekleyen kişiyi görecekti. O androidi. Askerler, onu getirmiş olmalıydılar.</p>

    <p class="calibre10">Tanklar, geriye çekilmeye başlamışlardı. Askerler ve robotlar sarayın bahçesinde dolaşmaya devam ediyorlar, yaralıları belirliyorlardı. Gökyüzündeki ambulans helikopterler elektro manyetik asansörlerle yaralıları çekiyorlardı.</p>

    <p class="calibre10">Amiral Turama, tankının yanında bekleyen adamı gördü. Android oradaydı. Yanında iki subay duruyordu. Arkada da bir koruma mangası vardı.</p>

    <p class="calibre10">Amiral, androide doğru ilerleyerek, “İyi iş başardık,” dedi. “Bundan sonrası artık size kalıyor. Umarım, arkadaşlarınızın hatalarını tekrarlamaz, Krealılarla barış içinde yaşarsınız.”</p>

    <p class="calibre10">Android, başını hafifçe eğerek Amirali selamladı.</p>

    <p class="calibre10">“Gönlünüz rahat olsun Amiral. Bütün olayları biliyorum. Dünya’nın ve Krea’nın tarihlerinde olayların hepsi belleğimde. Irklarımız farklı yerlerden yola çıktılar. Ama şimdi yollarımız ve bilinçlerimiz bütünleşti. Artık Krea ve Dünya bir bütün olacak.”</p>

    <p class="calibre10">Adam konuşmasını tamamladıktan sonra Amiral, “Bu ülkeye İletişim Bakanı olarak büyük hizmetler verdiniz,” dedi saygılı bir ses tonuyla. “Biz Krealılarla daima uyumlu oldunuz. Bizimle devamlı işbirliği yaptınız. Sanki tarihimizin bir parçası oldunuz. Artık bütünleştiğimize göre bu ülkenin yeni başkanı olarak yeni bir tarih yazarsınız.”</p>

    <p class="calibre10">“Bundan hiç şüpheniz olmasın Amiral. Artık Kozmik Gizem Kitabı’nın da tek sahipleri biz olduğumuza göre onu ortak tarihimiz için kullanabilir ve evrende yeni kapılar açabiliriz.”</p>

    <p class="calibre10">Amiral, androidi bir kez daha selamladı. Gitmek üzere dönüyordu ki, androidin koluna dokunduğunu hissetti. Soran bakışlarla baktı.</p>

    <p class="calibre10">“Eşim de sizi selamlamak istiyor, Amiral. Çatışmaya dayanamadığı için tankın içinde bekliyordu.”</p>

    <p class="calibre10">Amiral, androidin yanında beliren kadına baktı. Catherine , tankın içinden çıkmış ve kocasının yanına gelerek elini tutmuştu.</p>

    <p class="calibre10">“Kocam ve ben yaptıklarınız için size bir kez daha teşekkür ederiz Amiral,” dedi. Bakışlarından çok mutlu olduğu belliydi. Ne de olsa iktidarın iki numaralı ortağı olacaktı.</p>

    <p class="calibre10">Amiral, kadının elini tutarak öptü. Bir yandan da, ‘Bizim yolcu, şu anda Krea’da ne yapıyor acaba?’ diye düşünüyordu.</p><br class="calibre1" />

    <p class="calibre10">Gözlerimi açtığımda ter içinde kalmıştım. Catherine ve android ben oradaydık. İnanılmaz bir şeydi bu. Catherine, onun karısı olmuştu. Acı içinde kıvranıyordum. Orada ben olmalıydım. Hemen bir plan yapmalıydım. Düşünmeye başladım.</p>

    <p class="calibre10">En iyisi, başrahibe gitmekti. Krealılar, hala Dünyadaydılar. Beni bir yıldız gemisine bindirerek oraya gönderebilirlerdi. Hangi zaman olduğu fark etmezdi. Krealılar, nasılsa bunu başarıyorlardı. Mutlaka Catherine’in yanında olmalıydım. Onu, o androide bırakamazdım.</p>

    <p class="calibre10">Yerimden kalkarak koşmaya başladım. Kampüsün içinde robotların peşinde yürüyen öğrenciler şaşkın şaşkın bana baktılar. Robotlar da çılgın gibi koşturan bir öğretmeni raporlamış olmalıydılar. Ama umurumda değildi. Bir an önce başrahibe ulaşmalıydım.</p>

    <p class="calibre10">Arabam, kampüsün sonundaki otoparkta duruyordu. Enerji sistemini çalıştırarak aracı yerden kestim ve hızla ilerlemeye başladım.</p><br class="calibre1" />

    <p class="calibre10">Başrahip, ana tapınak binasındaki odasındaydı. Tahtının önüne bir mihrap çekmişti. Kozmik Gizem Kitabı’nı okuyordu.</p>

    <p class="calibre10">Beni görünce başını kaldırmadan, “Bu çılgınlığının sebebi nedir?” diye sordu. Robotların mesajı, ona kadar gelmişti anlaşılan.</p>

    <p class="calibre10">“Amiral Turama, bir darbe yaptı. Android ben başkan oldu. Catherine de o androidin yanında.”</p>

    <p class="calibre10">Bütün bunları, bir solukta söylemiştim. Ama başrahibin aldırdığı yoktu. Kitabı okumayı sürdürüyordu. Konuşmadığını görünce devam ettim:</p>

    <p class="calibre10">“Olanlardan haberiniz vardı, değil mi?”</p>

    <p class="calibre10">Israrcı olduğumu görünce başını kaldırdı ve “Krea’nın tek hakimi ben olduğuma göre her şeyi bilmem gerekir, öyle değil mi?” dedi.</p>

    <p class="calibre10">Sesi oldukça yumuşaktı. Gözlerini benimkilere dikmişti. Ne istediğimi sorar gibiydi.</p>

    <p class="calibre10">“Dünya’ya gitmek istiyorum. Beni bir Krea gemisiyle gönderebilirsiniz.”</p>

    <p class="calibre10">Yüzünü buruşturarak, “Bu mümkün değil,” dedi. “Dünya’da bir tarih oluşturuyoruz. Ve orada sana yer yok. Sen android, oradaki tarihi yönlendirecek. Bizim denetimimizde elbette.”</p>

    <p class="calibre10">Yaşlı adam, kesin konuşmuştu. Başını yeniden kitaba doğru eğdi. Gitmemi ister gibiydi. Oysa benim kolay kolay pes etmeye niyetim yoktu.</p>

    <p class="calibre10">“Belki Amiral, Catherine’i buraya yollayabilir.”</p>

    <p class="calibre10">Başını kitaptan kaldırmadan, “Bunun da olanaksız olduğunu söylemeliyim,” dedi.</p>

    <p class="calibre10">Elimde olmadan haykırdım:</p>

    <p class="calibre10">“Peki ama, niçin? Catherine niçin bu kadar önemli?”</p>

    <p class="calibre10">Adam, öfkeli bir şekilde bana bakmaya başlamıştı. Onu bu kadar çok kızdırmamam gerektiğini düşündüm. Ne de olsa Krea’da her şey, onun iki dudağının arasındaydı.</p>

    <p class="calibre10">Başrahip havada duran tahtından kalktı ve kayarcasına aşağıya inerek yanıma geldi. Gözlerindeki öfke devam ediyordu.</p>

    <p class="calibre10">Bir an koruma robotlarını çağırıp beni onlara teslim edeceğini düşündüm. Ama yaşlı adamın yüzünde yine gülümseme belirince yanıldığımı anladım.</p>

    <p class="calibre10">“Catherine’in yerine bir başkasını düşünüyorum senin için,” dedi genizden gelen bir sesle. Dudakları hareketsizdi.</p>

    <p class="calibre10">Böyle bir yanıt beklemiyordum. Merakım daha da artmıştı. Kendimi zorlayarak, “Neden böyle bir şey olacak?” diye geveledim.</p>

    <p class="calibre10">Artık bir şey düşünemiyordum. Adam, Krea dağlarına bakan pencerenin önüne gitti ve bir süre dışarıya baktı. Sonra yeniden bana döndü. Yüzünde nedenini anlayamadığım mutluluk ifadesi vardı. Pencereden baktıktan sonra değişmişti.</p>

    <p class="calibre10">“Bunu niçin yaptığımızı çok merak ediyorsun değil mi?”</p>

    <p class="calibre10">Konuşacak durumda değildim. Başımı ‘hayır’ anlamında salladım. Başrahip, devam etti:</p>

    <p class="calibre10">“Krea’da yeni bir yaşam oluşturacağız. Ayrı bir bölgede. Doğal ve toplumsal ortamda laboratuar yaşamı olacak bu. Bu yaşamın dalgalarını gezegenimize yayarken Dünya’ya da göndereceğiz. Burada denetimimizde olan yeni yaşamı Krea’ya ve Dünya’ya yansıtınca ortak tarihi ve bilinci yaratacağız.”</p>

    <p class="calibre10">Her şey bu kadar basitti demek. Yine başa dönmüştüm. Ransan da beni bir yansıtıcı olarak seçmişti. Ama istediği şekilde sonuçlanmamıştı olaylar.</p>

    <p class="calibre10">Kendimi toparlamaya çalışarak, “Bunu başaracağınızdan emin misiniz?” diye sordum.</p>

    <p class="calibre10">Yaşlı adam dudaklarını bükerek, “Bu bir deney aslında,” dedi. “Başarılı olup olmayacağımızı zaman gösterecek. Ama denemezsek bir yere varamayız.”</p>

    <p class="calibre10">Bir an bunun çok iyi bir plan olduğunu düşündüm. En basitinden benim için öyleydi. Şimdiye kadar tarihin içinde yaşamıştım. Tarih, beni yönlendirmişti. Ama şimdi Krea’da yaratılacak yeni dünyada kendi yaşamımla tarihi şekillendirebilecektim. Gerçi bunun nasıl olacağını bilmiyordum. Ama yaşlı adam haklıydı. Denemeden bir yere varamazdık.</p>

    <p class="calibre10">“Aslında bunu sana daha önceden anlatacaktım. Fakat bazı şeyleri hazırlamamız gerekiyordu.”</p>

    <p class="calibre10">Bunları söylerken pencerenin yanına gelmemi işaret etti. Tedirgin bir şekilde pencerenin önüne geldim ve dışarıya baktım.</p>

    <p class="calibre10">Gözlerimin önünde boyutlarını saptayamadığım dev bir cam küre duruyordu. Kürenin içinde nerede başlayıp nerede bittiklerini kavrayamadığım görüntüler vardı. Mantar gibi yayılmış evler, tapınaklar, ormanlar, ovalar, çöller, kubbeli binalar, yüksek kaleler, sonsuz bir görüntü oluşturuyorlardı. Uzaklardaki denizin sesini duyabiliyordum.</p>

    <p class="calibre10">Heyecandan soluğum kesilecek gibiydi. Bütün vücudum titriyordu. Ne diyeceğimi bilemiyordum. İnanılacak gibi değildi. Krea’nın içinde bambaşka bir dünya vardı gözlerimin önünde.</p>

    <p class="calibre10">Başrahip elini omuzuma koyarken “İşte Krea’nın düşünsel gücünün son eseri,” dedi. “Ama bunu yaratırken Kozmik Gizem Kitabı’ndaki şifrelerden yararlandığımızı da itiraf etmeliyim.”</p>

    <p class="calibre10">Adamla konuşacak durumda değildim. Hala karşımdaki manzaraya bakıyordum. Büyülenmiş gibiydim. O ise devam ediyordu:</p>

    <p class="calibre10">“Şimdiye kadar kurduğumuz en muhteşem insan yaşam laboratuarı bu. Buradaki yaşamı istediğimiz gibi yönlendirecek, dalgaları Krea’ya ve Dünya’ya göndereceğiz. Sonra Krealıların ve Dünyalıların nasıl etkilendiklerini saptayacağız. Bunlara göre yeni yaşamlar ve tarihler kurgulayacağız. Bu döngü, hep devam edecek. Önce size, sonra çocuklarınıza, torunlarınıza sıra gelecek. Kozmik Gizem Kitabı’nın bize bıraktığı mirası kullanacağız.”</p>

    <p class="calibre10">Durmadan aynı şeyleri tekrarlıyordu. Kapının açılmasıyla yaşlı adamın konuşması yarıda kaldı. Yardımcı rahiplerden birisi girmişti içeriye. Diz çöktü ve yaşlı adamı selamladı. Başrahip, soran bakışlarla baktı.</p>

    <p class="calibre10">“Eşleştirme işlemleri tamamlandı,” dedi adam saygılı bir şekilde. “İki yüz çift yarın yola çıkacak. Gemiler de hazırlanıyor. Sadece tarih öğretmenimizin eşini tanıtmadık.” Konuşurken başını kaldırmamıştı.</p>

    <p class="calibre10">Başrahip, sevecen bir ses tonuyla, “Kızı getirin,” dedi. Sonra da kayarcasına havalandı ve tahtına oturdu. Ellerini kavuşturarak bana bakmaya başladı.</p>

    <p class="calibre10">Bugün inanılmaz olaylar yaşamıştım. Önce android beni ve Catherine’i görmüştüm. Sonra Krea’nın içindeki o inanılmaz görüntüyle karşılaşmıştım. Seçilmiş Krealılarla bir gemiye binecek ve oraya gidecektim. Yeni bir yaşama başlayacaktım orada. Yeni bir eşim olacaktı. Catherine’ni kafamdan silecek, unutacaktım. Yeni sevgilim sağlayacaktı bunu. Merakla onu bekliyordum.</p>

    <p class="calibre10">Kapı, bir kez daha açıldı. Yardımcı rahip, baştan aşağı siyahlar giyinmiş bir kadınla karşımda duruyordu. Kadının yüzü siyah bir örtüyle kaplıydı. Soluğumu tutmuştum. Saygıyla eğilerek, başrahibi selamladılar. Sevgilimin yüzünü görmek için sabırsızlanıyordum. Pencerenin önünden uzaklaşarak kadının önünde durdum.</p>

    <p class="calibre10">Kalbim, yerinden fırlayacakmış gibi atıyordu. O da ayağa kalktı. Bu sırada başındaki örtüyü de açmıştı. Şehrazat, gülümseyerek karşımda duruyordu.</p><br class="calibre1" />

    <p class="calibre4">-SON-</p>

    <p class="calibre4">İzmir, 29 Mart 2001</p><br class="calibre1" />
    <br class="calibre1" />

    <p class="calibre6"><span class="calibre8"><span class="bold">&nbsp;</span></span></p>

    <p class="calibre6"><span class="bold">SUPHİ VARIM</span></p><br class="calibre1" />

    <p class="calibre10">Suphi Varım, ekonomi doktorudur. İzmir’de profesyonel yönetici olarak çalışmaktadır.</p><br class="calibre1" />

    <p class="calibre10">Küçük yaşlardan beri, bilim kurgu-polisiye-fantastik edebiyat üçgeninde dolanıp durmaktadır. Bu dünyasını rock ve underground müzikle desteklemekte, kendi evrenini kurmaktadır.</p><br class="calibre1" />

    <p class="calibre10">Ekonomi ve yönetim bilimi konularında bir çok makale yazmıştır. Bunlardan bıktığı için de bilim kurgu-fantezi karışımı bir şeyler yazmaya koyulmuştur.</p><br class="calibre1" />

    <p class="calibre10">Kuantum fiziği, arkeoloji&nbsp; ve felsefeye de meraklıdır. Bu konularda çeşitli yazıları ve konferansları vardır.</p><br class="calibre1" />

    <p class="calibre10">Kurgu Tarih yazarın ilk romanıdır. Sıkıntılı olduğu bir dönemde yeraltına çekilmiş ve bu romanı yazmıştır.</p><br class="calibre1" />

    <p class="calibre10">Şimdi, çeşitli dönemlerde tuttuğu notlar üzerinde çalışmakta, Türkiye’nin siyasi tarihini incelemekte ve bunların bileşiminden oluşan yeni bir romanın hazırlığını sürdürmektedir.</p><br class="calibre1" />

    <p class="calibre6"><span class="calibre9"><span class="bold">&nbsp;</span></span></p>

    <div class="calibre1"></div>

    <div class="mbppagebreak" id="calibre_pb_0"></div>
  </div>
</body>
</html>
