<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kurgu Tarih</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <p class="calibre10">Broden, odanın güvenlik sistemine baktı. “Benden başka içeriye giren olmamış,” dedi kendi kendine. “Başkası almış olamaz.”</p>

    <p class="calibre10">“Birisine ödünç vermiş olmayasın?”</p>

    <p class="calibre10">“İmkanı yok. Daha bu sabah buradaydı.”</p>

    <p class="calibre10">Odanın ortasında durmuş, birbirlerine bakıyorlardı. Sessizliği Ransan bozdu:</p>

    <p class="calibre10">“Bu kitap elimizde olmalı biliyorsun. Eğer Karganlılar veya Brokarlılar o kitabın sahibi olurlarsa...”</p>

    <p class="calibre10">Broden, öfkeli bir şekilde, genç kadının sözünü kesti.</p>

    <p class="calibre10">“Biliyorum, biliyorum. Her şeye bizim denetimimiz dışında sahip olurlar. Olayları istediğimiz şekilde yönlendiremeyiz. Yıkıcılığı ve yaratıcılığı dengeleyemeyiz.”</p>

    <p class="calibre10">Ransan, devam etti:</p>

    <p class="calibre10">“Kitabı bulmalıyız Broden.”</p>

    <p class="calibre10">Arkeologun öfkesi gittikçe artıyordu.</p>

    <p class="calibre10">“Çalınmış olmalı. Ama nasıl olur böyle bir şey. Odaya benden başka giren kimse yok. Görünmeyen insanlar mı çaldılar onu?”</p>

    <p class="calibre10">Ransan da tedirginleştiğini hissediyordu. “Bunu Turama’ya söylemeliyiz,” dedi. Yüzünde endişe vardı. “Belki de görünmeyen birileri gelmiştir.”</p>

    <p class="calibre10">Broden, bitkin bir şekilde genç kadına bakıyordu. Ransan da gözlerini ona dikmiş, çözüm arıyordu. Bu sırada zaman sıçramasına başlangıç işareti geldi.</p><br class="calibre1" />

    <h2 class="calibre4" id="sigil_toc_id_13">4.</h2><br class="calibre1" />

    <p class="calibre10">Muat Başrahibesi, kayalıklar arasına gömülmüş havuzdan çıkarak sarayına doğru yürümeye başladı. Saraya giden yol, doğal havuzlar ve çeşitli çiçeklerle kaplanmıştı. Yolun iki yanında bölgeye özgü ağaçlar sıralanmışlardı.</p>

    <p class="calibre10">Başrahibe Kersa, çıplak bedeninin, Muat gezegeninin tatlı esintisiyle ürperdiğini hissetti. Kendisini izleyen nedimesinden pelerinini istedi. Genç kız, başrahibenin vücudunu kırmızı pelerinle sarmaladıktan sonra geriye çekildi.</p>

    <p class="calibre10">Başrahibe, yüksek bir tepede durdu ve önünde uzanan geniş ovayı seyretmeye başladı. Büyük yolculuk başlamak üzereydi.</p>

    <p class="calibre10">Yıldız gemileri ovanın ortasındaki pistte düzenli bir şekilde duruyorlardı. Görünürde kimse yoktu. Rampalar çekilmiş, yerin altındaki hangarlara indirilmişlerdi.</p>

    <p class="calibre10">Bu sırada sıranın başındaki yıldız gemisi ağır ağır havalanmaya başladı. Gemi çevredeki dağların hizasına kadar yükseldikten sonra hızlandı ve az sonra gözden kayboldu.</p>

    <p class="calibre10">Geride gittikçe azalan bir gürültü ve duman bulutu kalmıştı. Rahibe, ikinci geminin havalanmasını beklemeden geri döndü ve sarayına doğru yöneldi.</p>

    <p class="calibre10">Saray, büyük bahçenin tam ortasına kurulmuştu. Piramidi andıran sade bir binaydı. Çevresinde sütunlar vardı.</p>

    <p class="calibre10">Kersa, sarayın geniş kapısından içeriye girerken tepeden tırnağa silahlı bir muhafız yanına yaklaştı ve kulağına bir şeyler fısıldadı. Başrahibe, adamı gülümseyerek dinledi ve içeriye girdi.</p>

    <p class="calibre10">Genç kadın, odasına çıktı ve nedimesi kendisini giydirene kadar bekledi. Küçük kız giydirme işlemini tamamladıktan sonra dışarıya çıktı. Başrahibe, tacını kendisi başına geçirdi. Boynuna ve bileklerine kolyelerini, bileziklerini taktı.</p>

    <p class="calibre10">Bu işleri bir ayin havası içinde kendisi yapar, nedimelerinden yardım istemezdi. Aynanın karşısında kendisine baktıktan sonra, gözlerini pencereden dışarıya çevirdi.</p>

    <p class="calibre10">Son yıldız gemisi de havalanıyordu. Bundan sonra kendisini, nedimelerini ve koruyucularını taşıyacak gemi yola çıkacaktı. Ve Muat gezegeninde artık kimse kalmayacaktı. Bir tarih sona erecekti.</p>

    <p class="calibre10">Muat gezegenindeki kolonileri binlerce yıl önce Dünyadan gelen Mu soyluları kurmuşlardı. Bu öncüler, Mu uygarlığının benzerini kısa sürede yaratmışlardı.</p>

    <p class="calibre10">Şimdi ayrılma zamanı gelmişti. Çünkü iki hafta sonra Muat gezegeni yoğun bir meteor yağmuru altında kalacaktı. Muat bilim adamlarının hesaplamalarına göre, nüfusun yarısı meteor yağmuru sonucunda ölecek veya yaralanacaktı. Bu koşullarda gezegeni terk ederek diğer Mu kolonilerine gitmek, tek kurtuluş yoluydu.</p>

    <p class="calibre10">Başrahibe odasından ayrılarak sarayın tören salonuna gitti. Salonda sadece başnedime ve koruma birliği komutanı vardı. Her ikisi de genç kadını selamladılar.</p>

    <p class="calibre10">Başrahibe tahtına oturdu ve komutana baktı. Adam, kadının ne istediğini biliyordu.</p>

    <p class="calibre10">“Kozmik Gizem Kitabı elimizde efendim.”</p>

    <p class="calibre10">Adam, bunları söyledikten sonra eliyle bir işaret yaptı. Duvardaki gizli kapılardan birisi açıldı ve bir koruyucu, iki genç kızı içeriye getirdi.</p>

    <p class="calibre10">Catherine ve Şehrazat, başrahibenin önünde diz çöktüler ve kadını selamladılar.</p>

    <p class="calibre10">Komutan, konuşmasını sürdürdü:</p>

    <p class="calibre10">“Bir Krea gemisi rastlantısal bir zaman sıçraması yaparken bizim zaman boyutumuzdan geçti. Bu sırada galaktik algılama sistemlerimiz, kitabın gemide olduğunu belirlediler. Gemi yolcularından birisinin düşüncelerinde bu iki kız vardı. Onları, adamın belleğinden çıkardık ve kitabı almalarını sağladık.”</p>

    <p class="calibre10">Başrahibe gülümseyerek adamı kutladı. Sonra da sordu:</p>

    <p class="calibre10">“Kitap şimdi nerede?”</p>

    <p class="calibre10">“Kitabı, emrettiğiniz gibi, Brokar ve Kargan kabilelerimize verdik.”</p>

    <p class="calibre10">Başrahibe, “En iyi kararı verdiğimizi düşünüyorum,” dedi sevecen bir ses tonuyla. “Çünkü artık ona ihtiyacımız yok. Oysa Brokarlılar ve Karganlılar, bizim düşünsel güçlerimize henüz erişemediler. Bu kitap onlara yeni bir uygarlık kurmaları için yardımcı olacaktır.”</p>

    <p class="calibre10">“Ama onlar yollarını bizim yolumuzdan ayırdılar.”</p>

    <p class="calibre10">Bunu söyleyen başnedimeydi. Kadının sesinde bastırılmış bir öfke vardı. Başrahibe, aldırmadı.</p>

    <p class="calibre10">“Onlar, Mars gezegenini tercih ettiler. Her kabilemizin bizimle birlikte olması için zorlama yapamayız. Gizem kitabını birlikte korumayı başarabilirlerse yeni bir uygarlık yaratabilirler.”</p>

    <p class="calibre10">Başnedime, yatışacak gibi değildi. Artık öfkesini gizlemeye gerek de duymuyordu.</p>

    <p class="calibre10">“Ben, o kitabı savaş için kullanacaklarına eminim.”</p>

    <p class="calibre10">Başrahibe, yanıt vermeden ayağa kalktı, Catherine ve Şehrazat’ı işaret ederek, “Bunlar da bizimle birlikte gelsinler,” dedi buyurgan bir sesle. “Sizler de yol hazırlığına başlayın.”</p>

    <p class="calibre10">Diğerleri çekilirlerken sarayın balkonuna çıktı genç kadın. Dağlara ve ovaya sessizlik hakimdi. Giysilerini çıkarttı ve çırılçıplak kaldı. Sonra da kendisini boşluğa bırakarak balkonun altındaki havuza daldı. Muat’ın gümüş sularında son bir kez daha yüzmek istiyordu.</p><br class="calibre1" />

    <h1 class="calibre4" id="sigil_toc_id_14"><span class="calibre8"><span class="bold">DÖRDÜNCÜ KURGU</span></span></h1>

    <p class="calibre4"><span class="calibre8"><span class="bold">KOZMİK GİZEM KİTABININ PEŞİNDE</span></span></p><br class="calibre1" />

    <h2 class="calibre4" id="sigil_toc_id_15">1.</h2><br class="calibre1" />

    <p class="calibre10">Saat, gecenin yarısını geçmişti. Televizyonun karşısında yaklaşık yarım saatten beri aynı görüntüleri izliyordum. Duvarı boydan boya kaplayan dev ekranın içine gömülmüş durumdaydım. Görüntüler, gözlerimin önünde gidip geliyorlardı.</p>

    <p class="calibre10">Polis, bir eve baskın yapmıştı. Şehrin dışında, tek katlı bir bina idi. Evin cam kubbeli bahçesi, dışarıya çıkartılan cesetleri izleyen insanlarla doluydu. Polisler kalabalığı dağıtmakla uğraşırken, diğer görevliler sedyeleri ambulansa götürmeye çalışıyorlardı.</p>

    <p class="calibre10">Yükleme işi tamamlandıktan sonra ambulans havalandı, sirenlerini çalarak uzaklaştı. Polis arabaları da peşine takılarak gözden kayboldular. Televizyon habercisi, kalabalığın arasında dolaşıyordu. Önce yaşlı bir adamı yakaladı, “Onları tanıyor muydunuz?” diye sordu.</p>

    <p class="calibre10">“Metroda sık sık görürdük. Fazla konuşmazlardı. Selamlaşırdık o kadar.”</p>

    <p class="calibre10">“Eve başka insanlar gelir miydi?”</p>

    <p class="calibre10">“Gelirdi. Arkadaşlarıydı her halde. Hepsi erkekti.”</p>

    <p class="calibre10">Bu sırada bir genç kız söze karıştı. Kendisine odaklanan kameraya doğru konuşmaya başladı. Bir yandan da bedeni soğutucu saç tokasıyla oynuyordu.</p>

    <p class="calibre10">“Ellerinde hep kitap vardı. Dijitallerden değil, eski kitaplardan. Çok okuyorlardı. Ben de sürekli kitap okuduğum için dikkatimi çekmişti.”</p>

    <p class="calibre10">Birkaç çocuk, kameraya doğru el salladılar. Nereden geldiği belli olmayan bir adam, çocukları önce tokatladı, sonra da kovaladı. Adam, haberciye semt koruyucusu olduğunu söyledi ve anlatmaya başladı.</p>

    <p class="calibre10">“Kimse bir şey duymamış. Kim ne zaman girmiş, ne zaman çıkmış bilmiyoruz. Komşular, o pis kokuyu duyunca bana haber verdiler. Hemen buraya geldim. Kapıyı çaldım, açan olmadı. O zaman polise haber verdim.”</p>

    <p class="calibre10">Koruyucunun konuşması bitince görüntüler kesildi. Haber sunucusunun görüntüsü belirdi.</p>

    <p class="calibre10">“Emniyet yetkililerinden aldığımız bilgiye göre, boğularak öldürülen Arap öğrencilerin katillerinin bulunması için geniş çaplı bir soruşturma başlatıldı.”</p>

    <p class="calibre10">Haber çok uzamıştı. Oysa benim çalışmam gerekiyordu. Bitirmem gereken bir makale vardı. Sabaha kadar çalışırsam ancak tamamlayabilirdim. Televizyona kapanma komutunu vermenin zamanı gelmişti. O sırada gözüm ekrana takıldı. Bir alt yazı geçiyordu: üniversite profesörünün intiharı, ayrıntılı haber az sonra. Televizyonu kapatmaktan vazgeçtim. Yıllardan beri üniversitede görev yapıyordum. Bir çok bilim insanını tanırdım. Tedirgin bir şekilde beklemeye başladım.</p>

    <p class="calibre10">Arap öğrencilerle ilgili haber bittikten sonra ekranda başka bir sunucunun yüzü göründü. Merakla ayağa kalktım, televizyonun dibine kadar gittim. Görüntünün içindeydim. Kadın sunucu, haberi vermeye başladı:</p>

    <p class="calibre10">“Az önce aldığımız habere göre, algısal tıp profesörü Amar Aal intihar etti. Olay, saat 23:30 dolaylarında gerçekleşti. Aldığımız bilgilere göre, CR5 havzasındaki evinin balkonundan atlayarak intihar eden Amar Aal, hemen can verdi.”</p>

    <p class="calibre10">Olduğum yerde kalakalmıştım. Amar Aal’ı üniversiteden tanıyordum. Beni arkeoloji ve tarihe yönlendirmişti. Öğretim üyesi olmam için beni desteklemiş, burslar almamı sağlamıştı. Her hafta görüşürdük. İnsan beynindeki tarihsel birikimlerin davranışları nasıl yönlendirdiği üzerine konuşurduk sık sık. Bana geçmiş uygarlıklar hakkında sorular sorar, insanın belleğinde kayıtlı bu birikimlerin nasıl farkına varılabileceği üzerinde düşünürdü.</p>

    <p class="calibre10">Bazen üniversitedeki odasında oturur, bazen de bir barda sabahlardık. Geçen sene bir beyin ameliyatı geçirmiştim. Ameliyatı yapacak olan doktorun onayını almış ve ameliyat bitinceye kadar yanımda kalmıştı. Birbirimize böylesine yakındık.</p>

    <p class="calibre10">Ne yapacağımı bilemeden öylesine duruyordum. Vizyofonun çalmasıyla kendimi yeniden buldum. Arayan profesörün asistanı Fatma Haves'di. Ekrandaki görüntüsü perişandı. Haberi duyup duymadığımı sordu. Bir yandan da hıçkırarak ağlıyordu. Ben de ağlamamak için kendime hakim olmaya çalıştım. Genç kadının yanında bulunmamın iyi olacağını düşündüm. Birisinin desteğine ihtiyacı vardı anlaşılan. Geleceğimi söyleyip telefonu kapattım.</p>

    <p class="calibre10">Giyinip dışarı çıktım. Hava çok sıcaktı. Arabamı çalıştırıp, Fatma'nın evine doğru yola çıktım. Bir yandan da profesörün ölümünü düşünüyordum.</p>

    <p class="calibre10">Dört gün önce bir sempozyumda karşılaşmıştık. Daha sonra bir restorana gitmiş, uzun uzun konuşmuştuk. Beyine yapılacak müdahalelerle insanların algılama güçlerinin nasıl yükseltilebileceği hakkında konuşmuştu.</p>

    <p class="calibre10">Yanımızda bazı eski öğrencileri de vardı. Artık eskisi kadar başarılı öğrenciler yetişmediğini söyleyip durmuştu.</p>

    <p class="calibre10">Yaşamdan zevk alan bir insandı. Görünürde intihar etmesini gerektiren bir neden yoktu. Bazen bunalım içine girdiği olurdu. Karısı, dört yıl önce ölmüştü. Kadın öldüğünde yirmi beş yıllık evliydiler. Kimi zaman onu anımsar, içine kapanırdı. Ama kısa bir süre sonra eski haline döner, acısını azaltmak için şakalar yapardı. Bir keresinde de Selim Reşat Beyin öyküsünü anlatmıştı. Çok gülmüştük.</p>

    <p class="calibre10">Neyse. Artık profesörü düşünmek istemiyordum. Acımı arttırıyordu çünkü. Fatma’nın evine varmak için de daha çok yolum vardı. Rahatlamak için farklı şeyler düşünmeye çalıştım. Birden Amar Aal’ın sesi, beynimin içinde yankılanıverdi. Şaşkınlıkla dinlemeye koyuldum. Selim Reşat Beyin öyküsünü yeniden anlatıyordu. Sesin nereden geldiğini bilmiyordum. Şaşkınlığın yanında ürperti de gelmişti içime. Sesi yok etmeye çalıştım. Bir düşünce oyunuydu bu. Selim Reşat Bey zihnimin içinde canlanıyordu. Yaşlı adam, bir kadınla yemekteydi ve beni bırakmaya da pek niyeti yoktu. Kaçış olmadığını anladım ve dinlemeye koyuldum.</p><br class="calibre1" />

    <p class="calibre10">Selim Reşat Bey, karşısında duran kadını süzüyordu. Kadın, saçlarından ayakkabılarına kadar sarı, mavi, kırmızı, yeşil renklerle boyanmıştı. Selim Reşat Bey, bu renk cümbüşü içinden dışarıya fırlamış göğüslere ve bacaklara kaptırmıştı kendisini. Ama yine de ters olan bir şeyler vardı. Çok güzelsin aşkım. Ama sende de bir şeyler eksik. Nerede o eski filmlerdeki güzeller.</p>

    <p class="calibre10">Kadehini kadına doğru kaldırdı. Şimdi bu gece seninle içeceğiz. Sonra da evime gideceğiz.</p>

    <p class="calibre10">Kadına bir kez daha baktı. Canı kadının bedenini çekmiyordu. Ama olmayacak be güzelim. Sana vereceğim paraya yazık.</p>

    <p class="calibre10">İçkisinden bir yudum aldıktan sonra yemeğe koyuldu. Haydi sen de ye. Bari bunun parası boşa gitmesin.</p>

    <p class="calibre10">Denizaltı restoranı, İstanbul'un en pahalı yeriydi. Selim Reşat Bey, kadınla sabahlamaktan caymıştı. Bu, kadına para ödemeyecek demekti. Ama restorandan para vermeden çıkmak olmazdı.</p>

    <p class="calibre10">“Bu yaşta bu kadar çok şeyi nasıl yiyorsun, vallahi anlayamıyorum.”</p>

    <p class="calibre10">Selim Reşat Bey, kadına baktı ve, “Ne varmış yediklerimde?” diyerek öfkeyle sordu.</p>

    <p class="calibre10">“Senin yaşındaki bir insan için, ağır değil mi?”</p>

    <p class="calibre10">Adamın canı sıkılmıştı. Gerçi kadının söylediği doğruydu. Yetmiş yaşına gelmiş bir insan için bu kadar çok yemek sakıncalıydı. Ama bunu anımsatmanın sırası mıydı şimdi.</p>

    <p class="calibre10">Sinirlerine hakim olmaya çalıştı. Sakin bir ses tonuyla “Hayatım, yemek güç demektir. Sizin kuşağınız beslenme pastillerini bilir, o kadar. Sen benim yaşıma bakma, neler var bende neler,” dedi.</p>

    <p class="calibre10">“Peki canım, sonra yanımda uyuklamayasın da. Ya da heyecana dayanamazsın da kalıverirsin kollarımda.”</p>

    <p class="calibre10">Selim Reşat Bey, bu kadarına gelemezdi. Ne demek uyuklamak ve heyecana dayanamamak. Sen benim yaşlılığımı yüzüme vuramazsın. Bu gece parasız ve erkeksiz kal da gör bakalım.</p>

    <p class="calibre10">Öfkeyle masadan kalktı. Şaşkınlıkla bakan kadına bir şeyler söylemek istedi, ama beceremedi. Biraz homurdandı, sonra da salonu terk etti. Ağız dalaşına girmedim, iyi yaptım. Bana yakışan budur.</p>

    <p class="calibre10">Park yerine gidip deniz otosuna bindi. Motoru çalıştırırken hala öfkeliydi. Adi kadın. Dediklerini unutmam gerek. Neyse, deniz iyi gelecek.</p>

    <p class="calibre10">Motor çalışınca aracın dışındaki tüm ışıklar yanmıştı. Birkaç meraklı göz, araca döndü. Bu arada iki garsonun kendisine doğru yaklaştığını fark etti. Gelirler elbette. Hesabı ödemedim ki. Kadın, kafamı karıştırdı. Aracın bilgisayarını, günlük işler moduna getirdi. Oradan banka bölümünü buldu, hesabın ödenmesi talimatını verdi. Tekrar garsonlara baktı. Adamlar, bir süre durdular, sonra geri döndüler. Kulak telsizinden ödeme bilgisini almış olmalıydılar.</p>

    <p class="calibre10">Aracı park yerinden yavaşça çıkardı ve dibe doğru inişe geçti. Biraz sonra denizaltı restoranından çıkmıştı.</p>

    <p class="calibre10">Arkasına dönüp baktı. Restoran ışıl ışıldı. Işık dalgaları denizin dibinde oynaşıyordu. Birkaç deniz otosunun köpükler arasına restorana yaklaştığını gördü. Motora güç verip denizin dibinde hızla ilerlemeye başladı.</p>

    <p class="calibre10">Yüzeye çıktığı zaman kendisini daha iyi hissediyordu. Boğaz'ın iki yanına sıralanmış dev gökdelenlerin arasında bir süre ilerledi. Bir yandan da düşünüyordu. Bu yaşa gelmiş, hala hayatının kadınını bulamamıştı.</p>

    <p class="calibre10">Aslında onların hepsi evindeydi. Hareket ediyor, konuşuyorlardı. Selim Reşat Bey, ne sorarsa yanıtlıyorlar, şarkı bile söylüyorlardı. Ama yaşlı adam onlara dokunamıyor, dokunmaya kalksa bile bedenlerini hissedemiyordu. Bu böyle süremez. Hüseyin'le konuşmalı. Ama ya gülerse, alay ederse.</p>

    <p class="calibre10">Deniz otosunu yeraltı garajına park etti, otuz ikinci kattaki dairesine çıktı. Bir süre kapının önünde durdu. Müjde, ben geldim hayatım.</p>

    <p class="calibre10">Kapı ince bir sesle açıldı. Selim Reşat Bey, kapının ardında kendisine gülümseyen ve kollarını açan Müjde Dar'ı gördü. Selim Reşat Bey de kollarını açtı ve kadını kucaklamak üzere hareketlendi. Kadına sarılıyormuş gibi yaptı ve Müjde Dar'ın görüntüsünün içinden eve girdi.</p>

    <p class="calibre10">Kendisini bitkin bir şekilde koltuğa attı. Gerçek olsaydın ne olurdu sanki. Dur bakalım, belki o da olur.</p>

    <p class="calibre10">“Hande'yi göremiyorum.”</p>

    <p class="calibre10">“Banyo yapıyor.”</p>

    <p class="calibre10">Evet, onu banyo görüntüsüne programladığımı unutmuşum. Yerinden kalktı banyoya gitti. Hande Kuriz, köpükler arasında yıkanıyordu. Yaşlı adama elini salladı, gelmesini işaret etti. Selim Reşat Bey, gelemeyeceğini söyledi. Neye yarayacak ki. Gerçek olmadıktan sonra. Çözüm gerekli. Belki Hüseyin bir şey yapar.</p>

    <p class="calibre10">Müjde'yi salonda, Hande'yi banyoda bırakarak yatak odasına geçti, üzerindekileri çıkarmadan yatağa uzandı. Buna bir çare bulmalıyım. Bilim çok ilerledi. Mutlaka bir çare vardır.</p>

    <p class="calibre10">Müjde ve Hande, yatağa girdiler. Adamı ortalarına alıp sarılma görüntüsüne geçtiler. Bu sırada klima kadın kokusu modunu aldı ve yatak odasını kadın kokusu doldurmaya başladı. Ama yaşlı adamın buna aldırdığı yoktu. Hüzünlü bir şekilde uyumaya çalıştı. Yarın Hüseyin'le konuşmaya gideceğim. İster alay etsin, ister acısın. Bu iş yarın bitmeli. Yoksa ben biteceğim.</p>

    <p class="calibre10">Kafasında dans eden kadın görüntüleriyle uykuya daldı.</p><br class="calibre1" />

    <p class="calibre10">Fatma Haves'in oturduğu apartmanın önüne gelince sesler sona ermişti. Çok garip bir durumdu. Öyküyü önce Amar Aal anlatmaya koyulmuştu. Sonra da ben yaşamaya başlamıştım. Bu öykü, ruh durumumun bir sonucu olmalıydı. Profesörün ölümünün yarattığı acı geçene kadar, onunla birlikte yaşadıklarım böyle canlanacaktı herhalde. Düşüncelerim görüntülere dönüşüyordu galiba.</p>

    <p class="calibre10">Arabayı yeraltı otoparkına park ettim, genç kızın dairesine çıktım. Kapıyı Tahir Karan açtı. Genç adam, bizim fakültede galaktik mitoloji doçentiydi. Genç kadının salonda olduğunu söyledi.</p>

    <p class="calibre10">Salona girdim. Fatma, koltuğa uzanmıştı. Beni görünce ayağa kalktı, boynuma sarıldı. Gözleri ağlamaktan kan çanağına dönmüştü. Siyah saçları karma karışıktı. Tahir de yanımıza geldi. Onun da yüzü sapsarıydı. Oturup konuşmaya başladık. “Fatma arayınca hemen geldim,” dedi Tahir. “Bir süre ne yapacağımızı bilemedik. Sonra seni aradık.”</p>

    <p class="calibre10">Fatma, sigarasını yaktı, bana döndü:</p>

    <p class="calibre10">“Anlamak mümkün değil. Daha bu sabah birlikteydik. Öğlen yemeğini birlikte yemiştik. Keyfi yerindeydi.”</p>

    <p class="calibre10">Merak içinde “Karısından söz etti mi hiç?” diye sordum.</p>

    <p class="calibre10">Fatma, yeşil gözlerini yüzüme dikti. Birdenbire sıkılmıştı sanki.</p>

    <p class="calibre10">“Benimle böyle şeyleri konuşmazdı, bilirsin.”</p>

    <p class="calibre10">Ses tonunda gizli bir öfke vardı. Bunu anlayabilmek için Fatma'yı yıllardan beri tanımak gerekirdi.</p>

    <p class="calibre10">Genç kadının üniversiteden hocasıydım. Parapsikolojik tarih doktorasını yaparken bazı derslerine girmiştim. Tezini hazırlarken de yardımcı olmuştum. Hırslı bir insandı. Şimdi yeniden koltuğa uzanmış, boş gözlerle tavana bakıyordu. Tahir ise salonu arşınlıyordu. Sessizlik, canımı sıkmıştı. Bir süre dijital kitaplığı inceledim.</p>

    <p class="calibre10">Sessizlik, vizyofonun çalmasıyla bozuldu. Fatma, yerinden fırlayıp vizyofonu kaptı. Ekran parazitliydi. Bir şey seçilmiyordu.</p>

    <p class="calibre10">Fatma, bir süre dinledi. Bir şeyler söylemeğe çalıştı. Sonra yüzünde şaşkın bir ifadeyle vizyofonu kapattı. Bakışlarını bize çevirdi.</p>

    <p class="calibre10">“Bir erkekti. Kim olduğunu söylemedi. Ses cızırtılıydı. Yankılanıyordu. Sanki başka bir gezegenden arıyordu.”</p>

    <p class="calibre10">Yanına gittim ve, “Ne dedi sana?” diye sordum.</p>

    <p class="calibre10">Genç kadın koltuğa oturup sigarasını yeniledi. Gevelemeye başladı:</p>

    <p class="calibre10">“Baş sağlığı diledi. Metin olmamı söyledi. Hepsi bu kadar işte. Benim yanıtımı beklemeden de kapattı.”</p>

    <p class="calibre10">Fatma'nın merak içinde olduğu yüzünden belliydi. Çünkü Amar Aal'ın ölümü dolayısıyla Fatma'ya baş sağlığı dileyecek kişi sayısı çok azdı. O kişiler de kim olduklarını mutlaka söylerlerdi. Arayan kişi, Fatma'nın iletişim kodunu da biliyordu. Oysa bu kod genç kadının ev sahibinin üzerine kayıtlıydı.</p>

    <p class="calibre10">Bu iletişim kodunu bilen kişi, Fatma ile Amar arasındaki özel ilişkiyi de biliyor olmalıydı. Fatma'yı endişelendiren de buydu anlaşılan. Yıllardan beri gizli bir şekilde yürüyen ilişkinin açığa çıkmasını istemezdi.</p>

    <p class="calibre10">Burada daha fazla kalmamın anlamı yoktu. Fatma, esnemeye başlamıştı. Tahir'de sızmak üzereydi. Gözlerime bakıyor, kalkmak için benden işaret bekliyordu sanki. Beklentisini boşa çıkarmak istemedim.</p>

    <p class="calibre10">Genç adam ile birlikte dışarıya çıktık. Bir süre konuşmadan yürüdük. Rahatlamıştım. Açık hava Tahir'e de iyi gelmişti. Suskunluğunu bozdu:</p>

    <p class="calibre10">“Bu iş nasıl oldu merak ediyorum. Niçin intihar etsin ki bu adam?”</p>

    <p class="calibre10">“Belki de yeniden bunalıma girmiştir.”</p>

    <p class="calibre10">Güldü. Sonra devam etti:</p>

    <p class="calibre10">“Belki de vicdan azabı içindeydi. Karısının ölümünden sonra Fatma ile birlikte olduğu için.”</p>

    <p class="calibre10">Sesinde alaycı bir hava vardı. Bundan hoşlanmamıştım. “Bu onun özel yaşamıydı,” diye yanıtladım. “Her kesin yaşamı kendisine. Mutluluğuyla ve acısıyla beraber.”</p>

    <p class="calibre10">Yeniden sessizleşmişti. Düşünceli bir hali vardı. Bir süre daha yürüdükten sonra Fatma'nın apartmanına geri döndük. Arabamı oraya park etmiştim çünkü. Tahir'in arabası da oradaydı.</p>

    <p class="calibre10">Arabasına binerken, “İçimde garip bir duygu var,” dedi. Sesinde endişe vardı. “Sanki bu ölümün arkasından başka şeyler de gelecek.” Sonra da arabasının kapısını kapattı ve motoru çalıştırdı.</p>

    <p class="calibre10">Tahir’den ayrıldıktan sonra evimin yolunu tuttum. Tahir, ne demek istemişti acaba? Amar Aal’ın ölümü hakkında bildiği bir şeyler mi vardı? Kafam bunlarla doluydu şimdi. Ama sonuç alamıyordum. Düşünmemeye çalışarak boş yollarda ilerlemeye başladım.</p>

    <p class="calibre10">Ben düşünmek istemesem bile bazı şeyler, kendiliklerinden oluşuyorlardı. Şimdi olduğu gibi.</p>

    <p class="calibre10">Profesörle sık sık oturduğumuz barlardan birisinin önünden geçiyordum. Aslında burası evimin yolu üzerinde değildi. Ama kumanda aygıtını oraya çevirmiştim. Sanki bilemediğim bir güç yaptırmıştı bunu. Ve yine profesörün sesini duymaya başlamıştım. Beni öyküye çağırıyordu. Buna direnmenin anlamsız olacağını biliyordum. Çağrısını kabul ettim.</p><br class="calibre1" />

    <p class="calibre10">Selim Reşat Beyin yaşamdaki en büyük tutkusu kadınlardı. Ama uzun ömürlü ilişkileri olmamıştı. O hep düşlerindeki kadını arıyordu. Ve o kadınlar da yüzlerce yıl öncesinin filmlerinde yaşıyorlardı.</p>

    <p class="calibre10">Selim Reşat Bey, emekli olduktan sonra kendisini bu filmlere vermişti. Evine en iyi görüntü sistemlerini kurdurmuş, sabahlara kadar eski filmleri seyretmişti. Bu yetmeyince de özel görüntü programları hazırlatmış, eski oyuncuların görüntüleriyle beraber yaşamaya başlamıştı. Bazen rakı sofrası kuruyor, dansöz Asena'nın görüntüsüyle karşılıklı göbek atıyordu.</p>

    <p class="calibre10">Tüm bunlar, Selim Reşat Beyin karşı cinsle ilişkilerini olumsuz yönde etkiliyordu. Birlikte olduğu kadınlarda eski kadınlardan bir şeyler arıyordu. Bulamayınca da bazen içine kapanıyor, bazen de saldırganlaşıyordu.</p>

    <p class="calibre10">İlerlemiş yaşına rağmen aradığı kadını bulamamak, yaşlı adamı delirmenin eşiğine kadar getiriyordu. Ama buna bir çözüm bulacaktı. Kendisine gülmeyeceklerini bilse, çözüm hazırdı bile.</p>

    <p class="calibre10">Yaşlı adam, sabah Hande'nin sesiyle uyandı. Kahvaltı zamanıydı. Ama kahvaltıyı hazırlayacak kadın yoktu. Hayat mı bu. Sucuklu, yumurtalı kahvaltıdan vazgeçip iki beslenme pastili yuttu. İğrençlik bu. Ama bugünden itibaren değişmeli. Giyinip yeraltı garajına gitti ve deniz otosuna bindi.</p>

    <p class="calibre10">Gebze'deki Marmara Araştırma Merkezi'ne ulaştığı zaman saat dokuza geliyordu. Aracını park etti ve Hüseyin Aker'i nasıl bulabileceğini bekçi robota sordu. Makine, cızırtılı bir sesle konuşmaya başladı. Bir yandan da göğsündeki ekranda Hüseyin Aker'in bürosuna nasıl gidilebileceğinin görüntülerini veriyordu. Selim Reşat Bey, tanımlanan yere doğru yürümeye koyuldu. Güçlü olmam gerek. Çekinecek bir şey yok.</p><br class="calibre1" />

    <p class="calibre10">Çok yorgundum. Uykum gelmişti. Uykumun gelmesiyle öykü de kesilivermişti. Nerede olduğumu anlamak için çevreye bakındım.</p>

    <p class="calibre10">Evime gelmiştim. Birden hareket etmediğimi fark ettim. Araba duruyordu. Arabamı ne zaman durdurduğumu bilmiyordum. Öyküye dalıp gitmiştim. Bu arada eve geldiğimi hissetmiş ve motoru durdurmuş olmalıydım. Belki de bunu yaptıran şey, o gizli güçtü. Korkmalı mı yoksa eğlenmeli miydim, bilmiyordum.</p>

    <p class="calibre10">Aracımı park edip daireme çıktım. Yarın profesörün cenaze töreni yapılacaktı. Yorucu bir gün olacaktı.</p>

    <p class="calibre10">Duş alıp kendimi yatağa attım. Profesörü düşünmemeye çalışıyordum. Çünkü düşündüğüm zaman öyküyü yeniden yaşamaya başlayacaktım. Bu da uykumun kaçması demekti. Gözlerimi kapattım. Görüntülerle karşılaşmadan derin bir uykuya daldım.</p><br class="calibre1" />

    <h2 class="calibre4" id="sigil_toc_id_16">2.</h2><br class="calibre1" />

    <p class="calibre10">Amar Aal'ın cenazesi duygusal bir ortamda kaldırıldı. Mezarlığa gidilmeden önce üniversitenin önünde bir tören yapılmıştı. Profesörün bütün dostları ve öğrencileri gelmişlerdi.</p>

    <p class="calibre10">Kalabalık, mezarlıkta da devam etmişti. Fatma, kara gözlükleriyle bir köşede durmuş, kendisine hakim olmaya çalışıyordu. O an, Amar Aal'ı gerçekten sevdiğini düşündüm. Tahir, birkaç öğretim üyesinin arasında duruyordu. Mezara indirilen cansız bedene sabit bakışlarını dikmişti. Amar Aal'ın doktor olan iki oğlu da oradaydılar. Onları çocukluklarından beri tanırdım. Ama artık görüşemiyorduk. Bir süre sohbet ettik. Arada bir Fatma'nın olduğu tarafa ters ters bakmaları, bazı şeyleri bildiklerini gösteriyordu.</p>

    <p class="calibre10">Defin sona erdikten sonra yavaş yavaş mezarlığı terk etmeye başladık. Ölümün hüznü kayboluyordu. Birbirlerini uzun süredir göremeyen arkadaşlar, eski günlerden söz etmeye koyulmuşlardı. Üniversitenin yolunu tuttum.</p><br class="calibre1" />

    <p class="calibre10">Odama girer girmez fakülte sekreteri aradı, polislerin Amar Hoca'nın odasında araştırma yaptıklarını ve gittiklerini söyledi. Fakülte sekreterinden odanın giriş şifresini göndermesini istedim.</p>

    <p class="calibre10">Şifre az sonra bilgisayarımın ekranında belirmişti. Amar Hoca'nın odasına gittim. Orada bir şeyler bulacaktım sanki. Beni çeken ilginç bir şey olacaktı. Böyle düşünüyordum. Sonra Tahir’in dün gece söyledikleri geldi aklıma. Düşünsel bir bağlantı kurdum. Odada farklı bir şey bulacaktım ve bu şey, beni farklı bir yerlere götürecekti. Tahir’in söylediği gibi, ölümün arkasından başka şeyler gelecekti.</p>

    <p class="calibre10">Amar Aal’ın odası inanılmayacak derecede düzenli bir odaydı. Kitaplar ve disk dosyalar düzgün bir şekilde raflara yerleştirilmişti. Ölen karısının resmi, bilgisayarın yanında duruyordu. Masasının üzerinde Birkaç doktora tezi ve evrak diski vardı. Masaya yayılmış kağıtlarda el yazısıyla yazılmış notlar duruyordu.</p>

    <p class="calibre10">Misafir koltuklarından birisine oturup, profesörle karşılıklı sohbet ettiğimi düşündüm. İçimi hüzün kapladı. O günler geçmişte kalmıştı artık. Gözlerim kitaplıkta duran Kitab-ı Mukaddes'e ve Kuran'a takıldı. Bunları daha önce görmemiştim.</p>

    <p class="calibre10">Kitapların baskı tarihlerine baktım. Geçen yüzyıllarda basılmışlardı. Amar, pek de inançlı bir insan sayılmazdı. Birden aklıma tedirgin edici bir düşünce geldi. Acaba Amar, ölmeyi kafasına takmış, kendisini kutsal kitapların dünyasına mı vermişti?</p>

    <p class="calibre10">Kapının açılmasıyla düşüncelerimden sıyrıldım. Gelen Fatma idi. Gözleri ağlamaktan kıpkırmızı olmuştu. “Seni aradım, burada olduğunu söylediler,” dedi. “Odasına gelip biraz onu anımsamak istemiştim.”</p>

    <p class="calibre10">Fatma’nın gelişinden hoşlanmamıştım. Yine de bir şey belli etmedim. Karşımdaki koltuğa oturmasını işaret ettim. Bazı şeyler sormak istiyordum.</p>

    <p class="calibre10">“Dinle arası nasıldı?”</p>

    <p class="calibre10">Şaşırmıştı. Yeşil gözleri birdenbire irileşivermişti.</p>

    <p class="calibre10">“Nereden çıktı şimdi bu?”</p>

    <p class="calibre10">Kitaplıkta duran kutsal kitapları gösterdim. Omzunu silkeledi.</p>

    <p class="calibre10">“Bilmiyorum. Bu kitapları daha önce evinde de görmüştüm. Ama bir şey sormadım. Kitaplara çok meraklıydı, bilirsin. Önemli gördüğü bir kitabı, okumayacak olsa bile alırdı. Dijital sistemler yerine de eski basımları yeğlerdi.”</p>

    <p class="calibre10">Başımı salladım. Genç kadın doğru söylüyordu. Profesör, bir kitap hastasıydı. Gezilerden dönerken, bavulunun yarısını eski basım kitaplar doldururdu.</p>

    <p class="calibre10">Onu odada bırakıp dışarıya çıktım. Bir süre diğer öğretim üyelerinin odalarını dolaştım.</p>

    <p class="calibre10">Fakültede kasvet vardı. Amar Aal'ın ölümü, insanları çok etkilemişti. Tahir'in odasına da uğradım. Genç adam, bilgisayarın başındaydı. “Kitabımı tamamlamaya çalışıyorum,” dedi beni görünce. “Çalışırken, sorunlardan kurtuluyorum. Bu kitabı tamamlayabilmem için çok uğraşmıştı. Bittiğini göremeyecek. Yazık.”</p>

    <p class="calibre10">Kafama takılan şeyi, ona da sordum:</p>

    <p class="calibre10">“Sana bir şey soracağım. Amar Hoca seninle dini konular hakkında konuşur muydu?”</p>

    <p class="calibre10">Soruyu duyunca Fatma gibi o da şaşırmıştı. Önce biraz düşündü, sonra da bir şey anımsamış gibi bana döndü.</p>

    <p class="calibre10">“İki ay önceydi galiba. Bana dinler ve mistizm hakkında bildiğim kitap olup olmadığını sormuştu. Dijital sisteme girmemiş, bilinmeyen eski basımları arıyordu. Hatta çok eski yüzyıllardan kalma el yazımı basımların peşindeydi. Bilmiyordum. Ne yapacağını sorunca, gülerek öteki dünya hakkında bilgi sahibi olmak istediğini söylemişti. Bir daha da bu konuyu konuşmadık.”</p>

    <p class="calibre10">Amar Aal’ın kutsal kitaplara merakının bilinçli olduğu anlaşılıyordu. Özellikle bir şeyin peşindeydi. Bunu da kendisinden başka kimse bilemezdi. Sonra dün gece kafama takılan konuyu sordum:</p>

    <p class="calibre10">“Dün gece niçin Amar Aal’ın ölümünün arkasından başka şeylerin de geleceğini söylemiştin?”</p>

    <p class="calibre10">Gülümsemeye çalışarak “Bilmiyorum,” dedi. “Garip bir duygu işte. Belki de profesörün ölümünden etkilendim. Yeni ölümler beklemeye başladım.”</p>

    <p class="calibre10">Başka bir şey sormadan, Tahir'i çalışmalarıyla baş&nbsp; başa bırakarak odadan ayrıldım, odama gidip bir şeyler okumaya çalıştım.</p>

    <p class="calibre10">Tahir'in dediği doğruydu. Amar Hoca'nın ölümünü ancak çalışarak unutabilirdim. Bu sırada cep vizyofonum çaldı. Ekranda Amar Aal'ın büyük oğlu göründü. Babasının hem dijital sistemini, hem de eski basım kitaplarını üniversiteye bağışlayacaklarını söyledi ve yardımcı olmamı istedi. Yardımcı olacağımı belirttim. Bu arada, babasının kitaplığında dinle veya mistizmle ilgili kitap olup olmadığını sordum.</p>

    <p class="calibre10">Bir süre durakladıktan sonra kitaplıkta Kitab-ı Mukaddes ve Kuran olduğunu söyledi. Bu, ona da garip gelmiş. Çünkü babasının böyle konulara yakın olmadığını sanıyormuş. Nedenini sorduğu zaman da babası, bilinmeyen uygarlıklar hakkında kutsal kitaplarda yer alan gizli şifreleri çözmeye çalıştığını söylemiş.</p>

    <p class="calibre10">Aynı soruyu kardeşi de sormuş. Ona da rahatlamak ve ölüme hazırlanmak istediğini söylemiş yaşlı adam.</p>

    <p class="calibre10">Telefonu kapattıktan sonra düşüncelerim daha da netleşmişti. Profesörün hem evindeki hem de üniversitedeki kitaplığında kutsal kitaplar vardı. Anlaşılan, evde de üniversitede de bu kitapları okuyordu. Ama Tahir’e söylediği ile oğullarına söyledikleri farklıydı. Gizlediği bir şey olmalıydı. Ve bu konu böylesine önemliydi onun için. Amar Hoca'yı birdenbire böylesine değiştiren neydi acaba. Yaşlılık belirtileri mi, ölüme hazırlanma düşüncesi mi, kimi zaman geçirdiği bunalımlardan kurtulma ve rahatlama isteği mi? Yoksa gerçekten de bilimsel bir araştırma mı yapıyordu.</p>

    <p class="calibre10">Bunları öğrenmek mümkün değildi artık. Ama onu intihara götüren nedenin, bu sorularda gizli olduğu açıktı. Belki başka sorular da vardı. Bunları da bilemeyecektim.</p>

    <p class="calibre10">Artık düşünülecek fazla bir şey yoktu. Amar Aal, o gece bunalım geçirmiş olmalıydı. Ama o zaman da her zaman yaptığı gibi Fatma'yı araması gerekiyordu. Belki aramıştı da genç kadını bulamamıştı. Belki de onu bunalıma sürükleyen, Fatma ile olan ilişkisiydi. Suçluluk duygusu içinde olabilirdi. Bunların hiç birisini genç kadına soramazdım.</p>

    <p class="calibre10">Başka bir olasılık daha vardı. Kutsal kitapların şifrelerini çözmek için uğraşırken onu ölüme kadar sürükleyecek bulgulara ulaşmış olabilirdi. Belki de bunların hepsi anlamsızdı. Ben saçmalıyordum. Başım ağrımaya başlamıştı. Bu konu üzerinde daha fazla düşünecek olursam, kendimi kaybedebilirdim. Olay, artık kapanmalıydı.</p>

    <p class="calibre10">Eve gitmek, fakültenin ortamından kurtulmak istiyordum. Bir intihar olayı vardı. Sevdiğim bir insan ölmüştü. Daha fazla düşünmemeliydim. Eve giderek rahatlamalıydım.</p><br class="calibre1" />

    <p class="calibre10">Eve döndükten sonra solaryumda biraz dinlendim. Buhar banyomu ve soğuk duşumu aldım. Daha sonra bilgisayarımın başına geçtim, dijital kütüphanelerde dolaşmaya başladım.</p>

    <p class="calibre10">Bu sırada bir mesaj sinyali geldi. Kaynak, Tahir'di. Hemen kendisini aramamı istiyordu. Aradım. Sesi telaşlıydı. Biraz da korku algıladım. Fatma'nın evine gelmemi istiyordu. Yüzü çok kötü görünüyordu. Ne olduğunu sorduğumda yüz yüze konuşmamız gerektiğini söyledi ve telefonu kapattı. Telaşlanmıştım. Hemen yola çıktım. Fatma’nın evine ulaşana kadar başıma neyin geleceğini biliyordum. Beklentim fazla uzun sürmedi. Yolda kendimi yeniden o öyküye teslim ettim. Sanki denizin kokusunu alıyor, dalgaların seslerini duyuyordum.</p><br class="calibre1" />

    <p class="calibre10">Selim Reşat Bey, Robot Araştırma Merkezi'nin önündeydi. Güvenlik koridorundan geçtikten sonra sessiz binada yürümeye başladı. Görünürde kimse yoktu. Herkes araştırmaya kapanmış olmalı. Hüseyin'in işi olmasa bari.</p>

    <p class="calibre10">Hüseyin Aker, robotik bilimler profesörüydü. Selim Reşat Beyin yıllardan beri arkadaşıydı. Yaşlı adam üzerinde Hüseyin Aker yazan kapının önünde durdu. Profesörle nasıl tanıştığını düşünüyordu. Galiba ilk eğitim sınıflarında beraberdiler. Sonra Hüseyin Amerika’ya gitmişti. Ama her şeyi anımsayamadı. Ve telaşlandı. Artık belleğim de zayıflıyor. Hayatımın kadınını bulamadan gideceğim.</p>

    <p class="calibre10">Kapı açıldı ve Selim Reşat Bey, kendisini küçük bir odada buldu. Oda, robot kafaları, kolları, bacakları ve bilgisayarlarla doluydu. Hüseyin Aker, Selim Reşat Bey'i görünce masadan kalktı ve “Vay vay Selimciğim, bu ne sürpriz,” diyerek adama sarıldı.</p>

    <p class="calibre10">“Şöyle bir uğrayayım demiştim. Uzun zamandan beri görüşemiyoruz. Emekli olduktan sonra çok yanlız kaldım. Eski dostların ziyaretine gidiyorum artık.”</p>

    <p class="calibre10">Hüseyin Aker, candan bir kahkaha savurdu.</p>

    <p class="calibre10">“Bırak bunları Selimciğim. Buraya niçin geldiğini biliyorum.”</p>

    <p class="calibre10">Selim Reşat Bey'in şaşkınlıkla baktığını görünce devam etti.</p>

    <p class="calibre10">“Kapıdaki güvenlik robotlarını görmüşsündür. Bunlar insanın zihninden geçenleri okuyabilirler. Bir güvenlik tedbiri işte. Zihnin çok fazla sinyal veriyor. Bu sinyaller, robotlar tarafından yakalanır ve güvenlik birimine gönderilir. Eğer bir sorun yoksa, sinyalin içeriği ziyaret edilen kimseye iletilir.”</p>

    <p class="calibre10">Bunları söylerken masasında duran bilgisayarı gösteriyordu. Selim Reşat Bey, dikkatle ekrana baktı. Anlayamadığı işaretlerle doluydu ekran. Hüseyin Aker, konuşmasını sürdürdü:</p>

    <p class="calibre10">“Bunlar, sembolik açıklamalar. Zihinlerden geçenleri ancak sembol diliyle anlayabiliyoruz. Sen bakınca bir şey anlayamazsın elbette.”</p>

    <p class="calibre10">Selim Reşat Bey, önce utandığını hissetti. Ama sonra rahatladı. Çünkü düşüncelerini açıklamak ve yardım istemek yükünden kurtulmuştu. Şimdi her şey açıktı.</p>

    <p class="calibre10">“Sorunumu bildiğine göre konuşmama gerek yok artık,” dedi. “Aradığım kadını bulamamanın beni nasıl çökerttiğini tahmin edemezsin. Gittikçe ölüme yaklaşıyorum. Ama bir kadının vereceği mutluluğu hala yaşayamadım. Bu, beni içten içe eritiyor. Sana geldim, belki bir şeyler yapabilirsin diye.”</p>

    <p class="calibre10">Profesör, gülerek sordu:</p>

    <p class="calibre10">“Bir robot mu demek istiyorsun?”</p>

    <p class="calibre10">Selim Reşat Bey, başını salladı. Oturduğu koltukta büzülmüş kalmıştı. Hüseyin Aker, elini adamın omuzuna koydu.</p>

    <p class="calibre10">“Aslında bu konuda bir araştırma projemiz var. İnsanların istedikleri nitelikte robotlar tasarımlayabiliyoruz. Bunlar kadın veya erkek formatında olabiliyorlar. Özel bellek ve bilinç programları yüklüyoruz. Genetik Merkeziyle de işbirliği yapıyoruz. Robotları deri ile kaplayabiliyoruz. Deri, laboratuarda üretiliyor ama gerçek deri. Doku kültürü filan. Yani bir kadının yumuşaklığını ve sıcaklığını hissedebilirsin.”</p>

    <p class="calibre10">Bunları söylerken gülümsüyordu. Selim Reşat Bey, coşkuyla doğruldu.</p>

    <p class="calibre10">“Buna mutlaka sahip olmalıyım. Fiyatı ne kadar.”</p>

    <p class="calibre10">“Bunun fiyatı yok. Bu bir araştırma projesi. Yani senin isteğine göre bir robot tasarımlayacağız. Araştırma giderlerini karşılaman gerek.”</p>

    <p class="calibre10">“Bu, sorun değil. Ne kadar?”</p>

    <p class="calibre10">“Yaklaşık iki milyon yeni lira.”</p>

    <p class="calibre10">Bunları söyledikten sonra piposunu yaktı, Selim Reşat Bey'i izlemeye koyuldu. Adam ödemesi gereken bedeli duyunca şaşırmıştı. Sonra cebinden bilgisayarını çıkarmış, bilinçsiz bir şekilde tuşlara dokunmaya başlamıştı. Bir süre sonra gülümsüyordu.</p>

    <p class="calibre10">“Evet, bu parayı ödeyebilirim. Gerçi iki evimi de satmam gerekecek ama, daha ucuz bir yerde daire kiralayabilirim.”</p>

    <p class="calibre10">Hüseyin Aker, keyifle ayağa kalktı. “Bu iş tamam o zaman,” dedi. “Yarın sabah gel, hemen başlayalım.”</p>

    <p class="calibre10">İki arkadaş vedalaşarak ayrıldılar.</p>

    <p class="calibre10">Selim Reşat Bey, İstanbul'a döndükten sonra bilgisayarının başına geçti. Evlerinin görüntülerini ve satış koşullarını gayrimenkul borsasına iletti. Bir saat sonra iki ev satılmıştı. Bankasından da bir miktar para çekti. Bütün bunları Marmara Araştırma Merkezi'nin hesabına aktardı. Daha sonra yeniden gayrimenkul borsasına döndü, kendisine ucuz bir daire kiraladı. Artık yeni bir yaşam için her şey hazırdı.</p>

    <p class="calibre10">O geceyi Müjde ve Hande olmaksızın geçirdi. Kadınları görüntü disklerinden çıkarmamıştı. Bundan böyle görüntülerle işi yoktu. Ertesi sabah da görüntü programını çalıştırmadan evi terk etti. Yanında sadece özel eşyalarıyla dolu iki bavul vardı.</p><br class="calibre1" />

    <p class="calibre10">Fatma'nın apartmanına yaklaşırken iki polis arabasının uzaklaştığını gördüm. Ağır ağır yükseliyorlardı. Onlar yükselirlerken zihnimdeki görüntüler de siliniyorlardı. Selim Reşat Bey’in öyküsü yine kesilmişti. Artık öyküyü anlatan Amar Aal değildi. Selim Reşat Bey, Hüseyin Aker ve ben öyküyü birlikte yaşamıştık.</p>

    <p class="calibre10">Arabayı park edip apartmana yöneldim. Gecenin bu saatine rağmen apartmanda bütün dairelerin ışıkları yanıyordu. Çevredeki apartmanların balkonlarında ve pencerelerinde insan siluetleri görünüyordu. Meraklı bakışlar hissetim.</p>

    <p class="calibre10">Apartmanın girişinde resmi elbiseli bir polis yolumu kesti. Ona kim olduğumu ve neden geldiğimi söyledim.</p>

    <p class="calibre10">Polis telsizle diğer arkadaşlarıyla konuştu ve geçebileceğimi söyledi. Fatma'nın bulunduğu kata gelince iki polisle daha karşılaştım. Kim olduğumu bir kez daha söyledim.</p>

    <p class="calibre10">Polislerden birisi içeri girdi ve az sonra Tahir ile birlikte kapının önünde görüntü. Tahir, içeri gelmemi işaret etti. Perişan görünüyordu. Yüzünün sol tarafında kırmızı bir iz vardı.</p>

    <p class="calibre10">İçeri girer girmez Fatma'nın nerede olduğunu sordum. “Yatıyor,” dedi Tahir. “Doktor sakinleştirici verdi. Uyuması gerekiyor.”</p>

    <p class="calibre10">Kendimi koltuğa atıp bir sigara istedim. Sıkıntılı anlarda biraz duman çekmek, iyi gelirdi bana. Şimdi de bunun tam zamanıydı.</p>

    <p class="calibre10">Tahir, sigaramı yaktı. Neler olduğunu anlatmasını istedim. Sıkıntıyla ve yutkunarak konuşmaya başladı. Bir suçlu gibiydi.</p>

    <p class="calibre10">“Fatma’yla sinemaya gitmiştik. Kafasını dağıtmasını istemiştim. Sonra da gidip bir şeyler içtik. Ayaküstü. Eve dönünce onu dairesine kadar çıkardım. Tam kilide şifreyi yazarken kapı açılıverdi. İki adam vardı. Ne olduğunu anlayamamıştık. Bizi iterek kaçmaya çalıştılar. Birisini kolundan yakalayıp durdurmaya çalıştım. Ama suratıma bir yumruk yedim.”</p>

    <p class="calibre10">Bunu söylerken yüzündeki kızarıklığı gösteriyordu. Elini bir süre orada tuttuktan sonra konuşmasını sürdürdü:</p>

    <p class="calibre10">“Fatma o sırada çığlıklar atıyordu. Adamların peşinden gidemedim. Korkmuştum çünkü. Fatma'yı avutmaya çalıştım. Sinir krizi geçiriyordu sanki. Komşular da kapı önlerine çıkmışlardı. Bir süre sonra hep birlikte eve girdik. Başka kimse yoktu. Sonra polisi aradım. Seni de. Böyle işte.”</p>

    <p class="calibre10">Çevreme baktım. Salon darmadağınıktı. Mikro diskler, dijital dosyaların şifreleri kırılıp incelenmişti. Evde bir şeylerin arandığı belliydi. Merakla sordum:</p>

    <p class="calibre10">“Adamlar. Yüzlerini seçebildin mi bari?”</p>

    <p class="calibre10">“Yüzlerine maske geçirmişlerdi. Ama esmerdiler. Siyaha yakın. Ellerinden belliydi. Şey gibi...”</p>

    <p class="calibre10">Tahir bir şey söyleyebilmek için kendisini zorluyordu. “Arap gibi mi?” diyerek tamamladım.</p>

    <p class="calibre10">Başını onaylarcasına salladı. Aklıma Arap öğrencilerin öldürülmesi gelmişti. Dün gece televizyonda izlediğim görüntüler, zihnimde canlanıverdiler. Niçin böyle olmuştu anlayamıyordum. Ama iki olay arasında bağlantı kurmak gibi bir saplantıya girmeye niyetim yoktu. Bu, polisin işi olmalıydı.</p>

    <p class="calibre10">Yapacak fazla bir şeyim yoktu. Burada kalmak da istemiyordum. Eğer Fatma’nın uyanmasını bekleyecek olsam ve onunla konuşsam, rahatsızlığım daha da artacaktı. Bu kesindi.</p>

    <p class="calibre10">Bir sigara daha yakıp bir şey söylemeden ayrıldım. Tahir, arkamdan bir şeyler geveliyordu. Ama durup dinlemeye hiç niyetim yoktu. Ne bir şey duymak, ne de konuşmak istiyordum.</p><br class="calibre1" />

    <h2 class="calibre4" id="sigil_toc_id_17">3.</h2><br class="calibre1" />

    <p class="calibre10">Akşam yemeğini dışarıda yedikten sonra eve döndüm. İçkimi içerken haberleri izliyordum. Arap öğrencileri katledenler, yakalanmışlardı. Televizyonda ilk haber buydu. Polis, öğrencilerin Brokar kabilesi savaşçıları tarafından öldürüldüğünü söylemişti. Öldürülenler, Kargan kabilesindendiler. Cinayet, iki kabile arasındaki güç mücadelesinin sonucuydu. Dosya kapanmıştı.</p>

    <p class="calibre10">Bu kabileleri hiç duymamıştım. Tarih ve arkeoloji üzerine çalışıyordum ama ne Brokarlılar, ne de Karganlılar hakkında bilgim vardı.</p>

    <p class="calibre10">Merakımın yeniden depreştiğini hissettim. Dijital kitaplığımda Brokar ve Kargan kabilelerini araştırmaya başladım. Kısa süre sonra aradığımı bulmuştum.</p>

    <p class="calibre10">Her iki kabilenin kökenleri, Saba ülkesine kadar gidiyordu. Saba'ya da Mu'dan gelmişlerdi. Daha sonra Dünya'nın çeşitli bölgelerine yayılmışlar, uluslara karışmışlardı. Ama eski geleneklerini hala koruyorlardı.</p>

    <p class="calibre10">Bilgiler bu kadardı. Arkama yaslanıp düşünmeye başladım.</p>

    <p class="calibre10">Acaba Fatma'nın dairesine girenler de bu kabilelerin üyeleri miydiler? Eğer öyle ise hangi kabile ve niçin?</p>

    <p class="calibre10">&nbsp;Hiç istemiyordum ama beynimin içinde yeni düşünce bağlantıları oluşmaya başlamıştı. Bir profesör, durup dururken intihar ediyordu. Sonra o profesörün asistanının, sevgilisinin dairesine esmer derili birileri giriyordu. Bir şeyler bulmak için. Ve iki kabile arasındaki güç mücadelesi Harran'a kadar uzanıyordu. Neden? Acaba profesörün bilgisayarında Brokar ve Kargan kabileleri hakkında bilgi var mıydı?</p>

    <p class="calibre10">Bilgisayarımın başına geçtim, Amar Aal'ın sistemine girmeye çalıştım. Ama başaramadım. Şifreleri aşamıyordum. Bunun çaresini bulmalıydım. Birden kendimden geçtiğimi fark ettim. Terlemeye başlıyordum. Hırslanıyordum. Gerçi ne aradığımı pek bilmiyordum ama, bir şeyler bulmalıydım. Bunun için de şifre engelini aşmalıydım. Sadece bir tek kişi Amar Aal’ın özel şifrelerini bilebilirdi.</p>

    <p class="calibre10">Hemen Fatma'yı aradım. Uykuda olması, umurumda değildi. Genç kadın tam karşımda küçük ekranın içindeydi az sonra. Uykudan yeni uyanmış bir hali de yoktu. Sadece gözlerinde merak vardı.</p>

    <p class="calibre10">Sözü fazla uzatmadan şifreleri bilip bilmediğini sordum. Buna neden ihtiyacım olduğunu da söyledim. Genç kadın önce duraksadı, sonra da şifreleri üniversiteye getirebileceğini söyledi.</p>

    <p class="calibre10">Genç kadının yüzünde ve sesinde üzüntüden eser yoktu. Kendisini neden aradığımı duyunca yeniden canlanmıştı sanki. Bir şey kaçırmak istemiyor gibiydi. Ve üzüntüsünü unutup bu kadar çok meraklanması, bir şeylerin farkında olduğunu gösteriyordu.</p><br class="calibre1" />

    <p class="calibre10">Yaklaşık bir saat sonra Amar Aal'ın odasında buluştuk. Fatma, daha önce gelmişti. Yüzünde hüzünlü bir ifade vardı. Bunun yapmacık olduğunu düşündüm. Bilgisayarın başına benden önce oturunca da bundan emin oldum.</p>

    <p class="calibre10">Bilgisayarı hızlı bir şekilde taramaya başladık. Ve aradığımızı hemen bulduk. Profesör, bir dosya açmıştı. Kısa notlar vardı. Fatma ile birlikte okumaya başladık.</p>

    <p class="calibre10">Brokar ve Kargan kabileleri, Kozmik Gizem Kitabı’nın bekçileri. Kitap, son Esseni rahibinden çalındıktan sonra korumaları için bu kabilelere verilmiştir. Kitabın kimler tarafından verildiği hakkında bilgi yoktur. Kitap, Mu kökenli olduğuna göre, bu uygarlık çökmeden önce uzayda çeşitli galaksilere dağılan Mu görevlileri tarafından verildiği tahmin edilmektedir. Bu görevliler hakkında da bilgi bulunamamıştır. Ama Karganlılar, kitabın sürekli sahibi olmak istemişlerdir. Böylece kitabı gizlemişlerdir. Brokarlılar, kitabı ele geçirebilmek için tüm galakside Karganlıların peşine düşmüşlerdir. Kitabın verildiği yer, Cydonia. Ama kimler tarafından?</p>

    <p class="calibre10">Yazılanlar bu kadardı. Şimdi de Kozmik Gizem Kitabı karşımıza çıkmıştı. Esseniler hakkında dijital kitaplıktan bilgi almaya çalıştık.</p>

    <p class="calibre10">Çok eski çağlardan kalma mistik bir tarikattı. Eski Orta Doğu'da Kumran denilen yerde yaşarlarmış. Tarikatın nereden geldiği ve sonra nasıl kaybolduğu belli değildi. Hazreti İsa'nın da bu tarikattan çıktığı söyleniyordu.</p>

    <p class="calibre10">Demek ki profesör kutsal kitapları bu amaçla inceliyordu. Tahir'e de eski el yazması mistik kitapları bunun için sormuştu. Yapacak bir şeyimiz yoktu.</p>

    <p class="calibre10">Olaylar arasında bir bağlantı olabilirdi. Ama elimizdeki bilgiler, bunu açıklamak için yeterli değildi. Yol gösterici bir şeylere ihtiyacımız vardı. Birden aklıma bir düşünce geldi. Amar Aal, ölmeden önce bir mesaj bırakmış olabilirdi. Buna Fatma'nın da aklı yatmıştı. En basitinden onun için bir mesaj olmalıydı. Bu mesajda neden intihar ettiğini anlayabilirdik. Veya kitap hakkında bir mesaj da olabilirdi.</p>

    <p class="calibre10">Artık neyi aradığımızın önemi yoktu. Dosyaları teker teker incelemeye başladık.</p>

    <p class="calibre10">Cydonia kodlu dosya dikkatimizi çekti. Cydonia, Mars'ta bir bölgeydi ve Amar Aal'ın notlarına göre kitabın verildiği yerdi.</p>

    <p class="calibre10">Dosyaya girer girmez Amar Aal'ın görüntüsü odayı doldurdu. Fatma ile birlikte geriye doğru sıçradık. Amar Aal'ın görüntüsü, sanki sakinleşmemizi beklermişçesine bir süre durdu ve sonra konuşmaya başladı:</p>

    <p class="calibre10">“Bundan iki ay önce üniversitedeki kliniğime bir Arap gelmişti. Adam, Kargan kabilesindendi. Korku içindeydi. Anlattığına göre, Kozmik Gizem Kitabı’nı bekleme sırası ona gelmişti. Ve adam, bu işi yapmak istemiyordu. Çünkü kitap, bazı koruyucularını çıldırtıyormuş. Ama görevden kaçması da mümkün değilmiş. Bu yüzden beynine güçlendirici yonga yerleştirilmesini istiyordu.</p>

    <p class="calibre10">Bu yongayı yerleştirmeden önce uzun süreli klinik çalışmalar yapılması gerektiğini söyledim. Yoksa tehlikeli sonuçlar doğabilirdi. Fakat adamın bekleyecek zamanı yoktu. Koruma görevini ertesi gece yarısı üstlenmesi gerekiyormuş. Teşekkür ederek ayrıldı. Bu arada ziyaretinin gizli kalmasını da defalarca rica etti.</p>

    <p class="calibre10">Adamın sırrını koruyacaktım. Hekimlik yasası gereği. Ama birdenbire Kozmik Gizem Kitabı’nın iyi bir araştırma konusu olacağını düşündüm. Bu kitap hakkında fazla bilgim yoktu. Ama insan üzerinde çıldırtmaya kadar varan etkiler yarattığına göre, psikolojik açıdan incelenmeye değerdi.</p>

    <p class="calibre10">Tüm dijital sistemleri taramaya başladım. Fazla bilgi yoktu. Eski çağlardan gelen sembolik bir kitaptı. Hepsi o kadar. Ama Karganlılar ve Brokarlılar arasında çekişme doğurduğuna göre, bir anlam taşımalıydı. Araştırmaya koyuldum.</p>

    <p class="calibre10">Dijital sistemlerde fazla bir şey bulamayınca eski el yazmalarını ve kutsal kitapları incelemeye koyuldum. Eski uygarlıklar döneminin el yazmalarını araştırdım. Matbaalarda basılan kitaplara baktım. Ama bir ipucu yakalayamadım. Hezekiel peygamberin uçan nesneler gördüğü, onlara binip yaptığı yolculuğu anlatan kitabından bile bir şey bulamadım. Yılmadan sonuna kadar devam edeceğim.”</p>

    <p class="calibre10">Mesaj, burada bitiyordu. Profesörün görüntüsü kaybolmuştu.</p>

    <p class="calibre10">“Bir şeyler anlatıyor, ama ipucu yok,” dedi Fatma. Sesi soğuktu.</p>

    <p class="calibre10">Başımı salladım.</p>

    <p class="calibre10">“Bilgilendik ama sonuç alamadık. İntiharın nedenini anlayamadık. Araştırmanın sonucunu da.”</p>

    <p class="calibre10">Kadının gözleri hala ekrandaydı. Oraya sabitlenmişti. Bir şeyler görüyordu sanki.</p>

    <p class="calibre10">“Bu görüntüler, yirmi gün önce kaydedilmiş,” dedi alçak sesle. “Acaba, araştırmasına devam etti ve bir şeyler bulabildi mi?”</p>

    <p class="calibre10">“Belki de bir şeyler buldu ve bu intiharına neden oldu.”</p>

    <p class="calibre10">“Sen bu konuda bir şeyler anımsayabiliyor musun? Biraz kendini zorlasan...”</p>

    <p class="calibre10">Yüzünde sinsi bir ifade vardı. Gözleri hırsla parlıyordu. Benim bir şeyler bildiğimi ve sakladığımı düşünüyor olmalıydı.</p>

    <p class="calibre10">“Hayır, bende bilgi yok. Olsa anımsardım,” diyerek geçiştirdim.</p>

    <p class="calibre10">Ama onun işin peşini bırakmaya pek niyeti yoktu. “Peki,” dedi ve devam etti. “Bu dosya kodları sen de bir şeyler çağrıştırmıyor mu?”</p>

    <p class="calibre10">Gerginleşmiştim. Üzerime gelmesi anlamsızdı. Gittikçe hırsla dolan bu kadının etkisi altına girmekte olduğumu hissettim birdenbire.</p>

    <p class="calibre10">Bu duyguyla beraber, Fatma’yı bir zamanlar tanıdığımı düşündüm. Ama üniversiteden değil. Çok daha önceden. Böyle bir şey olanaksızdı. Fakat içimden bir ses bunun böyle olduğunu söylüyordu. Bu bir yanılgıydı. İçimdeki sese kulak vermemeliydim.</p>

    <p class="calibre10">“Eğer bu konuda bilgim olsaydı şifreleri de bilir ve seni çağırmazdım,” diyerek kestirip attım.</p>

    <p class="calibre10">İkna olmuşa benziyordu. Dosyaları taramaya devam ettik.</p>

    <p class="calibre10">Ama somut bir şey bulamadık. Sonunda bilgisayarı kapattık ve üniversiteden ayrıldık.</p>

    <p class="calibre10">Güneş doğmak üzereydi. Bir süre yürüdük. Koluma girmiş, kedi gibi sokulmuştu. Vücudu, benimkine yapışmıştı sanki. İnanılmaz derecede güzel kokuyordu. Bu koku da bana yabancı değildi. Deniz kokusuna karışık kadın kokusu.</p>

    <p class="calibre10">Sonra bir yanık kokusu geldi burnuma. Çevreye bakındım. Yanan bir şey yoktu. Kokunun içimden geldiğini hissettim. Sonra o kokuya doğru koşmak istedim. Yine garip bir ruh haline girmiştim anlaşılan. Kendimi toparlamaya çalıştım. Bu sırada Fatma birden durdu, yüzüme baktı.</p>

    <p class="calibre10">“Bir Mars gezisine ne dersin?”</p><br class="calibre1" />

    <h2 class="calibre4" id="sigil_toc_id_18">4.</h2><br class="calibre1" />

    <p class="calibre10">Her şey inanılmaz derecede hızlı gelişmişti. Fatma, beni büyülemişti sanki.</p>

    <p class="calibre10">Onun etkisi altında ilk yolcu mekiğine binmiş, Harran’dan İstanbul’a gelmiştik. Orada Fatma’nın kardeşinin evine gitmiş, Mars’a gidecek ilk gemiyi beklemeye koyulmuştuk.</p>

    <p class="calibre10">İnanılmaz derecede güzel iki gün geçirmiştik orada. Genç kadının büyüsü beni esir almıştı. Aramızdaki soğukluk yok olmuştu. Sabahlara kadar çılgınlar gibi sevişiyorduk. İçimizde yüzyılların beklentisi, gizli kalmış tutkusu vardı sanki.</p>

    <p class="calibre10">Sevişmekten yorgun düştüğümüz bir gündoğumunda durup dururken kendisinden söz etmeye başlamıştı. Aslında İngiliz kökenli olduğunu anlatmıştı. Yirminci yüzyılın ortalarında büyük babalarından bir tanesi, Türkiye’de esrarengiz bir şekilde ölmüş.</p>

    <p class="calibre10">Adam, Oxford Üniversitesi’nde arkeoloji profesörüymüş ve bazı kazılar için Türkiye’deymiş. Bir sabah otelinde kızı Catherine’nin bir arkadaşını bekliyormuş. Kızı o çocuğu almaya gitmiş. Ama kimse gelmeyince adam merak etmiş ve onları bulmak için otelden ayrılmış. Bir daha da geri dönmemiş.</p>

    <p class="calibre10">Adamın cesedini bir korulukta bulmuşlar. Garip bir şekilde yanarak ölmüş. Yakın bir yerde de kızın cesedini bulmuşlar. O da aynı şekildeymiş. Karısı bunları duyunca şok geçirmiş elbette.</p>

    <p class="calibre10">Kadın, acısını yıllardan beri tutuğu anı defterlerine yazmış. Cesetlerin İngiltere’ye götürülme zamanı gelince birden kararını değiştirmiş ve Türkiye’de kalmaya karar vermiş.</p>

    <p class="calibre10">Kendisini toparladıktan sonra da turizm işine başlamış. Bu sırada bir Türk’le tanışmış. Evlenmişler. Kadın, Elisabeth Roderick olan ismini Fatma olarak değiştirmiş. Türk vatandaşlığına geçmiş. Bir daha da İngiltere’ye geri dönmemiş. Ondan sonra gelen tüm kuşaklar, burada yaşamışlar.</p>

    <p class="calibre10">Fatma, bunları anlatırken sanki boşlukta yüzüyormuş gibiydim. Anlattıkları, zihnimde canlanıyor, sonra da beni içlerine alıyorlardı. Ama ben Catherine’nin arkadaşı o küçük çocuğu merak ediyordum.</p>

    <p class="calibre10">Çocuğa ne olduğunu Fatma’ya sormuştum. Bu konuda fazla bir şey bilmediğini söyledi. Elisabeth’in anı defterinde yazdığına göre, çocuk ortadan kaybolmuş.</p>

    <p class="calibre10">Elisabeth’in anı defterinde anlamsız bilgiler de varmış. Bunları daha sonra ikinci kocasından duymuş. Olayların yaşandığı günlerde çok sayıda insan aynı şekilde yanarak ölmüş. İz bırakmadan kaybolmalar olmuş. Polis, bunların nedenlerini anlayamamış.</p>

    <p class="calibre10">Bunları anlattıktan sonra çıplak vücudunu benimkine bitiştirmişti. Dalgın hali gitmiş, yeniden canlanmıştı. Yeniden sevişmeye başlamıştık. Kadının sıcaklığında kendimden geçmiştim. Görüntüleri unutmaya başlamıştım.</p>

    <p class="calibre10">Şimdi Mars'ta ucuz bir oteldeydik. Yıldız gemilerinde çalışanların, eski sanat geleneklerini yaşatmaya çalışan tiyatro oyuncularının kaldıkları küçük bir oteldi burası.</p>

    <p class="calibre10">Fatma, giyinmesini tamamlamıştı. Üniformayı andıran garip bir elbise giymişti. Ne İstanbul’daki, ne de yıldız gemisindeki şehvetli görüntüsünden eser yoktu.</p>

    <p class="calibre10">Mars’a gelince birdenbire değişivermişti. Bir asker gibiydi. Sanki birileri onu kutsal bir göreve çağırıyor, o da bu görevine doğru yola çıkıyordu. Bu sert görüntünün beni daha çok çektiğini hissettim. Sarılıp yatağa çekmek istedim onu. “Şimdi oyun zamanı değil,” dedi sert bir sesle.</p>

    <p class="calibre10">“Başımıza neyin geleceğini bilmiyoruz. Bir kez daha birlikte olmak istedim. Çünkü seni bir kez daha yaşamak istiyorum.”</p>

    <p class="calibre10">Bir kölenin efendisi karşısındaki ezikliğinin içindeydim sanki. O da bunun farkındaydı. Ve üzerimde yarattığı etkiyle beni daha da tutsaklaştırmak istiyordu. Gelip kucağıma oturdu. Yeniden yumuşamıştı.</p>

    <p class="calibre10">“Ama şimdi gitmemiz gerek. Sırları çözmek zorundayız. Senin de istediğin bu değil mi?” dedi genizden gelen bir sesle.</p>

    <p class="calibre10">Evet. Ben de bunu istiyordum. Amar Aal’ın bulduğu veya bulamadığı her ne ise o şeyi elde etmek için buradaydık. Ama Fatma’nın büyüsünden kendimi kurtaramıyordum. Yüzyılların ötesinden gelen bir büyüdü bu. Onunla bir deniz kıyısında olmak istiyordum. Sonra korularda da dolaşabilirdik. Bu araştırmayı bırakıp geri dönebilirdik. Hiçbir şeyin peşinde olmadan sadece birbirimiz için yaşayabilirdik.</p>

    <p class="calibre10">Bunları ona söylemek istiyordum. Fakat anlamayacaktı. Emindim bundan. Fatma’nın yanında olmanın tek yolu, onun istediğini yapmaktı. Ve şimdi o, Cydonia’ya gitmek istiyordu.</p><br class="calibre1" />

    <p class="calibre10">Cydonia'ya doğru yola çıktığımızda Fatma sanki ben yanında değilmişim gibi düşüncelere dalmıştı. Farklı bir ruh haline girmişti anlaşılan. Ben de konuşmamayı yeğledim.</p>

    <p class="calibre10">Bir ara bana dönüp, “İnsanlık tarihini yeniden şekillendirecek bir şeyler buluruz belki,” dedi.</p>

    <p class="calibre10">Yanıt vermedim. Başka şeyler düşünüyordum çünkü. Nasılsa bu araştırma sona erecekti. Fatma’nın kafasını meşgul eden şeyler yok olacaklardı.</p>

    <p class="calibre10">Genç kadını düşünceleriyle baş başa bırakıp dışarısını seyretmeye koyuldum. Dış yerleşim bölgelerinde yaşam başlamak üzereydi. Ana yerleşim birimine bağlanan yapay kanallar araçlarla doluyordu. Onlar, yerleşim birimlerine yaklaşırken biz, merkezden uzaklaşıyorduk.</p>

    <p class="calibre10">Önümde duran dijital haritaya baktım. Gittiğimiz yer, eski çağın Kargan Tapınağı'nın kalıntıları idi. Orada birilerini görebileceğimizi umuyorduk. İnsan göremezsek bile bazı işaretler, resimler bulabilirdik.</p><br class="calibre1" />

    <p class="calibre10">Robot kumandalı mekik aracı, tapınağın giriş kapısının önünde durdu. Önümüzdeki bilgisayar ekranında binanın terk edilmeden önceki durumu görünüyordu. Piramit şeklindeki bina, sütunlar üzerine kurulmuş kürelerle çevrilmişti. Sütunlar, kapılar, merdivenler, eski ve yeni çağların mimari bileşiminden oluşmuştu.</p>

    <p class="calibre10">Ana binanın çatısını muhteşem bir kubbe kaplıyordu. Yapıda sanki insanlığa ait olmayan, başka dünyalardan gelmiş izler de vardı.</p>

    <p class="calibre10">Koruma tulumlarımızı ve başlıklarımızı giyip dışarıya çıktık. Karşımızda gördüğümüz manzara, bilgisayarın ekranında gördüklerimizden çok farklıydı. Tapınaktan geriye kalanlar, yarısı yıkılmış bir ana bina ve iki sütundu. Kürelerin kalıntıları, araziye yayılmışlardı. Eski Tapınak yoktu ama, garipsi bir dehşet ve kutsallık her yanı sarmıştı.</p>

    <p class="calibre10">Yıkıntılar arasında yürümeye başladık. Ne aradığımızı bilmeden dolaşıyorduk. Fatma hayran bakışlarla çevreyi inceliyor, sanki benim göremediğim şeyleri görüyordu. Bu durumu beni rahatsız etmişti.</p>

    <p class="calibre10">“Buraya turistik gezi yapmak için gelmedik,” dedim. “Ne olduğunu bilemediğimiz bir şeyi bulmaya çalışıyoruz.”</p>

    <p class="calibre10">“Ama her yer büyüleyici. Benim için bu yıkıntılar yok. Her yerde Tapınağın eski halini görüyorum. Tapınak aynen duruyor.”</p>

    <p class="calibre10">Güldüm.</p>

    <p class="calibre10">“Hayal gücünü fazla zorlama.”</p>

    <p class="calibre10">“Hayır, hayal görmüyorum. Baksana mavi küreden giriş işaretini aldık ve koruyucumuz bize yol gösteriyor.”</p>

    <p class="calibre10">Fatma, kalıntılar arasında yürümeye başlamıştı. Sanki birisini izliyordu. Şaşırmıştım.</p>

    <p class="calibre10">“Nereye gidiyorsun?” diye sordum.</p>

    <p class="calibre10">“Bizi bekliyorlar, diye yanıtladı.”</p>

    <p class="calibre10">Yıkıntıların tam ortasında durmuştu. Yanına yaklaşıp ne olduğunu anlamaya çalıştım.</p>

    <p class="calibre10">Bazı güçlerin etkisi altına girmiş gibiydi. Cam başlık, yüzündeki ifadeyi görmemi engelliyordu. Ama garip şeyler olduğu belliydi.</p>

    <p class="calibre10">Bulunduğumuz yeri inceledim. Büyük bir dairenin içindeydik. Burası, ayin salonu olmalıydı. Yere eğilip zemindeki tozları ve taşları temizlemeye çalıştım.</p>

    <p class="calibre10">Anlamsız biçimde birleştirilmiş yıldızlar, gezegenler, aylar, insan ve hayvan şekilleri vardı. Neyi anlattıklarını kestiremedim. Ama bunların başkaları için anlam taşıdıkları kesindi.</p>

    <p class="calibre10">Yeniden Fatma'ya döndüm. Gezegenin kızıl ufkuna bakıyordu. Fakat baktığı yer, başka bir yerdi sanki. Benim görmediğim şeyleri görüyor olmalıydı.</p>

    <p class="calibre10">Ama ne görüyordu? Yanına iyicene sokulup koluna dokundum.</p>

    <p class="calibre10">“Gördüklerini bana da anlatır mısın?”</p>

    <p class="calibre10">Telsizden gelen kahkahası, başlığımın içini dolduruverdi.</p>

    <p class="calibre10">“Benimle alay mı ediyorsun sen, yoksa kör mü oldun?”</p>

    <p class="calibre10">Bu kadarı da fazlaydı. Onu düş dünyasından koparmalıydım. Yoksa daha da kötüleşecekti.</p>

    <p class="calibre10">Omuzlarından tutup sarsmaya başladım. Ama o gülmeye devam ediyordu. Bu sırada garip bir ses duydum. Sesi, hafif bir sarsıntı izledi. Fatma'yı bırakıp ne olduğunu anlamaya çalıştım. Bulunduğumuz yer hareketlenmişti ve yerin altına doğru inmeye başlamıştı.</p>

    <p class="calibre10">Fatma'ya sarıldım. Birlikte yere oturduk. O, sakin görünüyordu. Ben ise endişeliydim. Aslında korkuyordum.</p>

    <p class="calibre10">Işık demetleri arasında yeraltına doğru garip bir yolculuğa başlamıştık. Bunun bir anlamı olmalıydı. Konuşmadan yolculuğun sona ermesini bekledim.</p>

    <p class="calibre10">O sırada garip bir şey fark ettim. Yeraltına doğru gittikçe bizi taşıyan zemin küçülüyordu. Fatma'ya tehlikede olduğumuzu söyledim. Ama onun aldırdığı yoktu. Farklı bir dünyada yaşadığı belliydi. Bir süre onunla ilgilenmesem iyi olacaktı.</p>

    <p class="calibre10">Çevreme baktım. Işıklar arasında tutunacak bir yer aradım, yoktu. Zaten olsa da bir şey fark etmezdi. Buradan çıkamazdık. Küçülme sürüyordu. Fatma'yı iyicene kendime çektim. Sadece ikimizi taşıyacak bir yer kalmıştı.</p>

    <p class="calibre10">Hıza rağmen dengemiz bozulmuyordu. Yine nereden çıktı bilmiyorum, Selim Reşat Bey’le yanyanaydım. Bu düşüş anında bile adamla Gebze’nin yolunu tutmuştuk.</p><br class="calibre1" />

    <p class="calibre10">Marmara Araştırma Merkezi'ne geldiğinde onu Hüseyin Aker ve asistanları karşıladı. Profesör, böyle bir araştırma programına katıldığı ve parasal destek sağladığı için teşekkür etti. Yardımcılarından birisi de bilimin ancak kendisi gibi insanların sayesinde gelişeceğini söyledi. Selim Reşat Bey, mutluluktan uçacak gibiydi. Başlasın artık. Bir an önce başlasın. Zaman geçiyor. Bunlar hala çene yarıştırıyor.</p>

    <p class="calibre10">İçinde inanılmaz bir coşku vardı. Düşlerindeki kadının bedeni istiyordu. Hemen şimdi. Bırakın gevezelikleri.</p>

    <p class="calibre10">Hüseyin Aker, yaşlı adamın koluna girdi. Ağır ağır yürümeye başladılar. Asistanlarda onları izliyorlardı. Büyük bir odaya girdiler.</p>

    <p class="calibre10">İçerisi karanlıktı. Selim Reşat Bey, önce yatağı gördü. Yatağın üzerinde kablolar duruyordu. Bunlar duvarın kenarına yerleştirilmiş büyük bilgisayarlara bağlanmışlardı. Bilgisayar ekranlarında insan vücudunu andıran görüntüler oynaşıyor, bunlar yatay ve dikey çizgilerle bölümlendiriliyorlardı. Her bir bölümlendirme farklı bir ışık saçıyor, odanın duvarlarında renkler oynaşıyordu. Hüseyin Aker'in ve asistanlarının gölgeleri, bu ışıklar arasında duvarlarda gidip geliyorlardı.</p>

    <p class="calibre10">Profesör, Selim Reşat Beye döndü.</p>

    <p class="calibre10">“İşte burası yaratım yeri. Nasıl beğendin mi?”</p>

    <p class="calibre10">Selim Reşat Bey, endişeli görünüyordu. Ne kadar kasvetli bir yer. Yüzyıllar öncesinin Frankestein filmlerini anımsadı, ürperdi.</p>

    <p class="calibre10">“Burada neler olacak şimdi?”</p>

    <p class="calibre10">Hüseyin Aker, gülümseyerek yanıtladı:</p>

    <p class="calibre10">“Kendini rahatlat. Bir düş dünyası yarat. Hiçbir şeye sınır koyma. Devamlı düşün, nasıl bir kadın istiyorsun. Onları zihninde canlandır. Bize bileşim yaratma olanağı sağla.”</p>

    <p class="calibre10">Asistanlar, yaşlı adamın giymesi için bir tulum verdiler. Adam, bir bölmenin ardında soyunup tulumu giydi.</p>

    <p class="calibre10">Hüseyin Aker, arkadaşını kolundan tuttu ve yatağı işaret etti. Sanki dini ayin yönetiyordu.</p>

    <p class="calibre10">Selim Reşat Bey yatağa uzanınca kollarını yatağa kelepçelediler. Daha sonra kabloları adamın tüm vücuduna yerleştirdiler.</p>

    <p class="calibre10">Asistanlardan birisi kolunu sıvadı ve elineki iğneyi saplayıverdi. Yaşlı adam, bakışlarını profesöre çevirdi. O, gülümsüyordu.</p>

    <p class="calibre10">“Bu rahatlaman için. Daha yoğun düş kuracaksın. Bu ilaç, seni her türlü kısıtlamadan kurtaracak. Düşlerindeki görüntülerle bütünleşeceksin, onları yaşayacaksın. Özgürleşeceksin. Senden gelen tüm sinyalleri alacağız, bileşimi oluşturacağız. Böylece yan odada bekleyen robot eşini senin için insanlaştıracağız. Şimdi git, düşlerinle bütünleş. Hayatının kadınını zihninde yarat.”</p>

    <p class="calibre10">Selim Reşat Bey, başını salladı. Evet, onu yaratacağım. Bu benim son şansım. Gözkapakları yavaş yavaş ağırlaşıyordu. İki dakika sonra düş dünyasının kapısını açıyordu.</p>

    <p class="calibre10">Selim Reşat Bey, kapının ardında çok uzaklara gitti. Kadınlarla buluştu, eski filmleri seyretti, gençliğini yaşadı, arkadaşlarıyla içki sohbetleri yaptı, onlara hayalindeki kadını anlattı, bir kadının saçlarını okşadı, onunla sevişti, sonra ondan vazgeçti, romanlara daldı, romanlardaki kadınlarla yaşadı, bazen şövalye oldu, bazen koca, bazen katil, ormanlarda dolaştı, deniz kıyılarında aşklar yaşadı, hüzünlendi, şehveti yaşadı, kokular duydu. Ve kapı kapandı.</p><br class="calibre1" />

    <p class="calibre10">Selim Reşat Bey, düşler dünyasında yolculuk ederken bizim düşüşümüz de sona ermişti. Bir yere gelmiştik ve bizi bekleyenler vardı. Karşımızda görüntüler oluşmaya başladı.</p>

    <p class="calibre10">Uzun bir halı yayılmıştı. Rengi, parlak kırmızıydı. Halının iki yanına kadınlı, erkekli insanlar dizilmişti. Mavi, beyaz renkli elbiseler giymişlerdi.</p>

    <p class="calibre10">Bunların aralarında metal giysili, ellerinde kılıç taşıyan adamlar duruyordu. Anlaşılan eski Tapınak binasının içindeydik. Burası ayin salonu olmalıydı. Duvarlar, süslemeler ve çeşitli işaretlerle doluydu.</p>

    <p class="calibre10">Demek ki, yıkıntıların altında gerçek Tapınağı gizlemeyi başarabilmişlerdi. Fatma'ya baktım. O da hayranlıkla çevreyi inceliyordu.</p>

    <p class="calibre10">Metal giysili adamlardan birisi öne çıktı ve elindeki kılıçla bir yeri işaret etti. O yöne döndük.</p>

    <p class="calibre10">Bir taht vardı. Üzerinde bir adam oturuyordu. Adama doğru yürümeye başladık.</p>

    <p class="calibre10">“Kargan Başrahibi olmalı,” dedim Fatma'ya.</p>

    <p class="calibre10">Genç kadın gülümsedi.</p>

    <p class="calibre10">“Hayır, Brokar Başrahibi.”</p>

    <p class="calibre10">İrkilmiştim. Ne demek istediğini sordum. Yüzünde vahşi bir ifadeyle “Brokarlılar, Kargan Tapınağını ele geçirdiler,” dedi. Sonra da coşkuyla ekledi: “Büyük savaş başladı.”</p>

    <p class="calibre10">“Sen nereden biliyorsun bunu?”</p>

    <p class="calibre10">“Çünkü ben de Brokar kabilesindenim.”</p>

    <p class="calibre10">Donakalmıştım. Buraya bir şeyleri çözebilmek için gelmiştim. Ama işler daha da karışıyordu. Ve Fatma’nın sıradan bir araştırma peşinde olmadığını anlamıştım. O, bilmeceye sonradan eklenmiş bir parça değildi. Başından beri içindeydi.</p>

    <p class="calibre10">Rahibin önüne gelmiştik. İri yapılı, soğuk bakışlı bir adamdı. Teni çok koyuydu. Sarı, kızıl karışımı saçları ensesine kadar uzanıyordu. Fatma başını hafifçe eğerek adamı selamladı. Yan gözle de bana bakıyordu. Ben de adamı selamladım.</p>

    <p class="calibre10">Ne Karganlılar, ne de Brokarlılar beni ilgilendirmiyordu. Fatma tarafından tuzağa düşürüldüğümü hissediyordum. Ama kahramanlık yapmaya da niyetim yoktu. Aslında Fatma’nın tuzağına düşmekten garip bir zevk aldığımı hissediyordum. Kadına olan tutkum, daha da alevleniyordu.</p>

    <p class="calibre10">“Size adamımızı getirdim işte.”</p>

    <p class="calibre10">Bunu söylerken beni işaret etmişti Fatma. Salonda bir uğultu koptu, Birkaç kişi alkışladı. Rahip gülümseyerek başını eğdi. Buz gibi bakışları üzerimde dolanıyordu. Sonra yanındakilerden birisine döndü.</p>

    <p class="calibre10">“Dinlenmelerini sağlayın.”</p>

    <p class="calibre10">Sesi de bakışları gibi ürkütücüydü. Fatma'ya baktım. Rahat görünüyordu. Bana göz kırpmıştı. O şehvetli bakışları geri gelmişti. Onu öyle görünce ben de rahatladım. Görünürde tehlike yoktu demek. Ve yine onunla beraber olacaktım. En kısa zamanda.</p>

    <p class="calibre10">Rahibi selamlayarak büyük salondan dışarıya çıktık. Yanımda iki muhafız vardı. Fatma bizimle gelmiyordu. Baş Rahiple konuşacak şeyleri olmalıydı.</p>

    <p class="calibre10">Beni küçük bir odaya itelercesine soktular ve kapıyı arkamdan kapattılar. İçeriye girer girmez kendimi yatağa atıverdim. Dinlenmek ve düşünmek istiyordum. Ama buna fazla zamanım olmadı. Kapı açıldı ve Fatma içeri girdi.</p>

    <p class="calibre10">“Çok şaşırdın değil mi?” diye sordu gülümseyerek.</p>

    <p class="calibre10">“Evet. Senin bir Brokarlı olduğunu bilmiyordum. Ama bana söyleyebilirdin.”</p>

    <p class="calibre10">Koltuğa oturup bakışlarını bana çevirdi. Sinsi ifadeyi bir kez daha yakaladım.</p>

    <p class="calibre10">“Sana her şeyi anlatacağım. İnanamayacaksın.”</p>

    <p class="calibre10">Karşısındaki koltuğa oturdum. Genç kadın, anlatmaya başladı.</p>

    <p class="calibre10">“Bir Brokarlı da olsam bu gizem kitabı beni hiç ilgilendirmiyordu. Bizimkiler, Karganlıların elinde olan kitabı bulabilmek için baskınlar yapıyor, cinayetler işliyorlardı. Bunlara aldırdığım yoktu. Ama Amar, bana kitaptan söz edince, kabile duygum birdenbire ortaya çıkıverdi. Aslında Amar da meraklanmıştı. Bu kitapta bilincin sırlarının olduğunu düşünüyordu. Kendisine gelen koruyucuya belli etmeden hipnotize edip kitabın nerede olduğunu öğrenmişti.</p>

    <p class="calibre10">İtiraz ederek “Ama bunlar dosyalarda yoktu,” dedim.</p>

    <p class="calibre10">“Yoktu elbette. Çünkü Amar, bunları bilgisayara yüklememişti. Onun amacı, kitaba sahip olmak değildi. İçindekileri okuyarak, Karganlıları inceleyerek insan bilinci ve algılaması hakkında bazı şeyler öğrenebileceğini düşüyordu.”</p>

    <p class="calibre10">Genç kadın bir süre soluklandıktan sonra devam etti:</p>

    <p class="calibre10">“Bu kitabın Dünya dışı uygarlıklardan gelebileceğini varsayıyordu. Kitabın insan ve toplum psikolojisi üzerinde yarattığı etkileri de incelemek istiyordu. Ona göre kitap, Dünya dışı bir uygarlıktan gelmiş ise insanlığın yaradılış gizemini de kapsıyor demekti. Ve kitapta bu gizemi çözecek şifreler de olabilirdi. Eğer bu şifreleri çözebilir ve beyine müdahale edebilirse insanın bilinç gücünü arttırabileceğini düşünüyordu. Böylece insan beynini kullanarak geçmişi ve belki de geleceği algılayabilecekti.”</p>

    <p class="calibre10">Hemen sözünü kestim ve, “Ama sen aynı düşüncede değildin,” dedim.</p>

    <p class="calibre10">Yüzündeki o sinsi ifadeyle güldü.</p>

    <p class="calibre10">“Elbette. Bir Brokarlı olduğum için kitabın yarattığı güçle ilgileniyordum ben. Amar'a kitabın nerede olduğunu sordum. Söylemedi. Benim bir Brokarlı olduğumu bilmiyordu. Ama hekimlik yemini, bunları anlatmasını engelliyordu. Yatakta oynamadığım oyun kalmadı, fakat bilgi alamadım. Bu arada araştırmasına gizlice devam ediyordu. Bir çok Karganlıyla konuşmuştu, kitapta yazılanlar hakkında bilgiler ediniyordu. Bulduklarından söz etmiyordu. Bilimsel kıskançlığı tutmuştu. Bulgularını kimseyle paylaşmıyordu.”</p>

    <p class="calibre10">Konuşmasını bir kez daha kestim:</p>

    <p class="calibre10">“Ama neden dosyalarda bunlara ulaşamadık? Bu kadar çok bilgiyi aklında tutması olanaksızdı.”</p>

    <p class="calibre10">“Amar, bilgileri kendi dosyalarına değil başka bir yere gönderiyordu. Daha doğrusu, bilgileri kaydediyor, gönderdikten sonra da siliyordu.”</p>

    <p class="calibre10">Konu, karmaşıklaşıyordu.</p>

    <p class="calibre10">“Nereye gönderiyormuş?” diye sordum.</p>

    <p class="calibre10">“Bilgileri nasıl koruduğunu ben de merak ediyordum. Bir gece onu içirdim, yatağa götürdüm. Unutamayacağı bir gece geçirttim ve çözdüm. Bilgileri sana gönderiyordu.”</p>

    <p class="calibre10">Haykırırcasına, “Böyle bir şey olanaksız,” dedim.</p>

    <p class="calibre10">Bu arada gittikçe ürperdiğimi hissediyordum. Ama o, sakin görünüyordu.</p>

    <p class="calibre10">“Ben de bunun nasıl olduğunu sordum. Kendinden geçmiş bir şekilde anlattı. “Senin beyin ameliyatına girdiği gün, beynine bir bilgi iletim yongası yerleştirmiş. Aslında sadece kitap konusunu değil, tüm bilgilerini sana gönderiyormuş. Öldükten sonra bilgilerini sen kullanasın diye yapmış bunu.”</p>

    <p class="calibre10">Yüzünde şimdi de kıskançlık ifadesi belirmişti. Benden nefret ettiğini sezebiliyordum. Ama bu yonga işini pek gerçekçi bulmamıştım.</p>

    <p class="calibre10">“Bu saçmalık,” dedim. “Eğer, böyle bir şey olsaydı bana söylerdi. Bunu da bırak, madem ki bilgileri bana gönderiyordu, haberim olurdu. En basitinden şu kitap konusunu çözmüş olurdum.”</p>

    <p class="calibre10">Aldırmaksızın dalgın dalgın konuşmasını sürdürdü:</p>

    <p class="calibre10">“Beynine yonga yerleştirmesini yanlış değerlendirebilirdin. Onunla ilişkini kesebilirdin. Bundan korkuyordu. Aslında üniversitedeki görevi bitince sana bunu söyleyecek ve çağrışım şifresini verecekti.”</p>

    <p class="calibre10">Kendimi, bir oyunun en önemli parçası olarak görmeye başlamıştım. Ama bilmem gereken çok şey vardı daha.</p>

    <p class="calibre10">“Çağrışım şifresi de neyin nesi?”</p>

    <p class="calibre10">“Sana gönderilen bilgileri ancak bir çağrışım şifresiyle öğrenebiliyorsun. O şifre sana verilmeden bilgi aldığını fark etmiyorsun ve o bilgileri kullanamıyorsun.”</p>

    <p class="calibre10">Merakım gittikçe artıyordu.</p>

    <p class="calibre10">“Peki, sen biliyor musun bu şifreyi?”</p>

    <p class="calibre10">Ayağa kalkıp sıkıntıyla dolaşmaya başladı.</p>

    <p class="calibre10">“Şifreyi öğrenmek istedim ama alamadım. Çok kızmıştım. Çıldıracak gibiydim. Hakaret ettim. Tokatladım. Eğer bana şifreyi vermezse onu terk edeceğimi söyledim. Sanıyorum, bu yüzden intihar etti. Şifreyi vermek istemedi, bensiz yapamayacağını da anladı. Kötü bir ikilem.”</p>

    <p class="calibre10">Bir süre sessiz kaldık. Demek üniversitede dosyaları araştırırken, bana bir şeyler anımsayıp anımsamadığımı sorması bu yüzdendi. Yeniden konuşmaya başladı:</p>

    <p class="calibre10">“Artık ok yaydan çıkmıştı. Kabile şifreyi öğrenmem için bastırıyordu. Amar'ın öldüğü gece benim evimdeyken gelen mesajı anımsıyor musun? Büyük Rahip aramıştı. Emir kesindi. Ya şifreyi öğrenecektim, ya da seni buraya getirecektim. Yongayı beyninden çıkarmak için.”</p>

    <p class="calibre10">Artık her şey açıktı. Rastlantısal olarak bir oyuna katılmış, stratejik bir konuma gelmiştim. Bu ameliyattan kurtulmam olanaksızdı. Tutsaktım. Kaçacak yerim yoktu. Bir soru daha sordum:</p>

    <p class="calibre10">“Peki, evine girip etrafı yağmalayanlar?”</p>

    <p class="calibre10">“O, senin olaya yoğunlaşman için düzenlenmişti. Eğer olayın içine tamamen girmeseydin, seni buraya getiremezdim.”</p>

    <p class="calibre10">Bu sırada kapı hafif bir cızırtıyla açıldı. Fatma susmuştu. Metal giysileri içinde iki muhafız eşikte duruyordu. Arkalarında da beyazlar giyinmiş üç kişi vardı. Ameliyat ekibi hazırdı.</p>

    <p class="calibre10">Doktorlar, bana bir kez daha Selim Reşat Beyi anımsattılar. Selim Reşat Beyin öyküsü gibi benim öyküm de sona eriyordu.</p><br class="calibre1" />

    <p class="calibre10">Selim Reşat Bey, gözlerini açtığında bir kadını kendisine gülümserken gördü.</p>

    <p class="calibre10">“Selim, hayatım. Sonunda kendine gelebildin,” dedi kadın cilveli bir sesle. Bir yandan da tüm vücudunu oynatıyordu.</p>

    <p class="calibre10">Kadının arkasında Hüseyin Aker'in asistanı duruyordu. Yanında da bir hemşire vardı. Onlar da gülümsüyorlardı.</p>

    <p class="calibre10">Yaşlı adam, şaşkınlıkla çevresine bakındı. Hüseyin Aker, iki asistanıyla odaya giriyordu. Onların da gözlerinden sevinç okunuyordu. Herkes mutluydu anlaşılan.</p>

    <p class="calibre10">“Aziz dostum, on gündür düşler alemindesin. Hoş geldin.”</p>

    <p class="calibre10">Selim Reşat Bey şaşkındı. Güçlükle konuşabildi:</p>

    <p class="calibre10">“Bu kadar uzun ha. Bunu bana söylememiştin.”</p>

    <p class="calibre10">“Canım, detayı bileceksin de ne olacak. Bu bizi ilgilendiriyor. Sen sonuca bak.”</p>

    <p class="calibre10">Bunları söylerken yatağın başında duran genç kadını elinden tutup ayağa kaldırdı.</p>

    <p class="calibre10">“Yeni kadının nasıl, düşlerinde istediğin bileşimi yaratabilmiş miyiz?”</p>

    <p class="calibre10">Selim Reşat Bey, kendine gelmişti artık. İnanamıyordu. Siyah dalgalı saçlar, yeşil gözler, inanılmaz göğüsler, incecik bir bel, muhteşem kalçalar. Kadının üzerinde göğüslerinin yarısını dışarıda bırakan, kalçalarını ve bacaklarını gözler önüne seren daracık bir elbise vardı. İkinci bir deri gibi vücuduna yapışmıştı sanki.</p>

    <p class="calibre10">Yaşlı adam, doğrulup kadına dokundu. Kadının sıcaklığını hissetti. İçi titredi. Sanki başka bir dünyaya gidiyordu. Profesörün neşeli sesiyle kendisine geldi.</p>

    <p class="calibre10">“Şimdi sevgilileri yalnız bırakıyoruz.”</p>

    <p class="calibre10">Asistanlara ve hemşireye işaret etti. Odadan ayrıldılar.</p>

    <p class="calibre10">Selim Reşat Bey, kadını yatağa doğru çekti. Sen benimsin artık.</p>

    <p class="calibre10">Kadın, üzerindekileri çıkartıp adamın yanına uzandı. Selim Reşat Bey, kadın bedeninin sıcaklığını, kokusunu hissetti. Kadının üzerine kapanıp okşamaya ve öpmeye başladı. Başını dolgun göğüslerinin arasına soktu, kokladı, ısırdı. Yıllardan beri bu anı bekledim. Sabredemem.</p>

    <p class="calibre10">Üzerindeki tulumu çıkartıp attı. Şimdi o da çırılçıplaktı.</p>

    <p class="calibre10">Bir süre genç kadının çıplak vücudunu seyretti. Bu bedenin altında bir makinenin olması, inanılmazdı.</p>

    <p class="calibre10">Kadın, isterik kahkahalar atıyordu. İnsan sesiydi bu. Robotların mekanik sesi değil.</p>

    <p class="calibre10">Kadın yatakta doğrulup Selim Reşat Beyin vücudunu okşamaya başladı. Bunlar, bir robotun çelik pençeleri değildi. Yaşlı adam, kendinden geçmek üzereydi. Bir kez daha kadını kollarına aldı. Ne güzel bir dünya bu. Kadının vücudunun sıcaklığı artıyordu. Selim Reşat Beyinki de. İyicene ateşlendim artık. Bu ateş sönmesin.</p>

    <p class="calibre10">Genç kadının vücuduyla tek vücut olmuşlardı artık. Ateş gibi yanıyorlardı.</p>

    <p class="calibre10">Ateş, sanki kadının vücudundan çıkıyor ve yaşlı adamı sarıyordu. Kadının teri de ateşe karışıyor, kollarından, bacaklarından Selim Reşat Beye bulaşıyordu. Adam, gözlerini kapatmış, zevkin doruklarında dolaşıyordu. Başını genç kadının saçları arasına gömmüş, arzuyla boynunu öpüyordu. Düşte değilim. Bu, gerçek.</p>

    <p class="calibre10">Selim Reşat Bey, sevişme pozisyonunu değiştirmek istedi. Ama kadının üzerinden kalkmayı beceremedi. Sanki bir şey onu sarmış, kalkmasına engel oluyordu.</p>

    <p class="calibre10">Çok mu yoruldum acaba? Yoksa acele mi ettim? Başını kadının saçlarının arasından çıkardı. Dinlenmem gerek anlaşılan.</p>

    <p class="calibre10">Ve dehşetle haykırdı. Kadının bedeni eriyordu. Suni derinin altından metal parçalar görünüyordu.</p>

    <p class="calibre10">Kadının üstünden kalkmak istedi becermedi. Eriyen beden kendi vücuduna yapışıyordu. Selim Reşat Bey, debelendi. Kadının vücudundan kopmayı beceremedi.</p>

    <p class="calibre10">Kadının yüzüne baktı. Şehvetli kahkahalar atmaya devam ediyordu. Ama o güzel yüz gittikçe eriyor ve metalik bir baş görünüyordu.</p>

    <p class="calibre10">Robot yüzü ortaya çıkan genç kadının kolları, aniden Selim Reşat Beyi kavrayıverdi. Adam, çığlıklar atıyordu.</p>

    <p class="calibre10">Aniden kapı açıldı. Hüseyin Aker ve asistanları içeri girdiler. Selim Reşat Bey, onları görünce rahatladı. Ama adamlar, öylesine bakıyorlardı. Panik içindeydiler.</p>

    <p class="calibre10">“Ne oluyor, anlatsanıza.”</p>

    <p class="calibre10">Başka bir şey söyleyemedi. Robot, yaşlı adamı kendisine çekince o garipsi madde adamın vücudunu tamamıyla kaplamıştı.</p>

    <p class="calibre10">Artık Selim Reşat Bey, bir eriyiğin içinde kıvranıyordu. Ayaklarından başına kadar eriyikle kaplanmıştı.</p>

    <p class="calibre10">Bir süre daha debelendi, sonra durdu. Robot, şehvetli kahkahalarını sürdürüyordu. Gözlerinden ışıklar saçıyordu. Metal eklemleri gıcırdayıp duruyordu.</p>

    <p class="calibre10">Hüseyin Aker, düşünceli bir şekilde robotun ve onun sarıldığı sarı, beyaz renkli garip cisme baktı. Başını sıkıntılı bir şekilde iki yana salladı. Elindeki kumanda aletini robota doğrulttu ve tuşlarına dokundu. Robot, hareketsizleşti. Artık kahkaha da atmıyordu.</p>

    <p class="calibre10">Profesör, bir süre öyle durduktan sonra asistanlarına döndü.</p>

    <p class="calibre10">“Demek ki bu yapay ten, insan vücudunun ısısına karşı duyarlıymış. Bir rapor yazıp genetikçilere gönderelim. Şimdi yeniden araştırma yapmaları gerekecek. Ne yapalım, bilimde düz yol yok.</p>

    <p class="calibre10">Asistanlar, başlarıyla onayladılar. Sonra da profesörün peşinden odayı terk ettiler.</p><br class="calibre1" />

    <p class="calibre10">Ameliyat odasına giderken, “Peki,” demiştim Fatma'ya, “Bu kitabı niçin istiyorsunuz, Karganlılar, onu niçin sizinle paylaşmıyorlar?”</p>

    <p class="calibre10">Koridorda yürürken anlatmıştı genç kadın.</p>

    <p class="calibre10">“Kitap, Karganlılara ve Brokarlılara birlikte korumaları için verilmişti. Üst bir uygarlık tarafından. Evrenin bütün gizlerini kapsıyordu. Amar’ın varsayımları doğruydu anlayacağın. Ama Karganlılar, kitabı bizimle paylaşmak istemediler. Çünkü kitabı kullanarak galakside yeni bir inancı yaymayı planlıyorlardı. Doğrusunu söylemek gerekirse biz Brokarlılar da bunu istiyorduk. Çünkü yeni bir inanç sistemi oluşturursan, ekonomik ve siyasal gücü de ele geçirirsin. Bu kitap, galakside yaşayanları ikna edecek tek kaynaktı. Onların bilinçlerini denetleyebilecek, çıkarımıza uygun bir şekilde yönlendirebilecektik. Tarihi kurgulayacak ve insanların bu yeni tarihi algılamalarını sağlayacaktık.”</p>

    <p class="calibre10">Her şey bu kadar basitti işte. Ama karanlıkta kalan bir nokta daha vardı. Ameliyat odasının kapısından girerken bunu da sormuştum.</p>

    <p class="calibre10">“Sözünü ettiğin o üst uygarlık, kitabın sahipleri, böyle bir şeye onay verecekler mi?”</p>

    <p class="calibre10">Yatağa uzanırken yanıtı aldım.</p>

    <p class="calibre10">“Kitabın içindeki bilgilerin nasıl kullanılacağı onların da merak ettiği bir konu. Şimdiye kadar tüm dinler hep kanlı savaşlarla yayıldı, din adına cinayetler işlendi. Bakalım bundan sonra nasıl bir sistem kurulacak. Mani çelişkisini anımsayabiliyor musun. O, dinleri esinleyenin, Tanrı'nın görüntüsünü bozmak amacıyla, Şeytan olduğunu düşünürmüş.”</p>

    <p class="calibre10">Ve gülerek eklemişti:</p>

    <p class="calibre10">“Merak etme basit bir ameliyat geçireceksin. Hiç tehlike yok.”</p>

    <p class="calibre10">Cam fanus üzerime kapanırken Fatma'yı bir daha görüp göremeyeceğimi düşünüyordum. Ama beklediğimden daha çok şey gördüm.</p><br class="calibre1" />

    <p class="calibre10">Yonga beynimden alındıktan sonra Brokarlılar, gizlice Dünyaya yayılarak kitabın peşine düşmüşlerdi. Kitap Ur’da bir mağarada gizliydi. Ama Karganlıların, teslim olmaya niyetleri yoktu.</p>

    <p class="calibre10">Ve büyük bir savaş başlamıştı. İnsanlar bazen en ilkel silahlarla, bazen de savaş gemileriyle birbirlerini yok ediyorlardı.</p>

    <p class="calibre10">Ameliyattan sonra önüme iki seçenek konulmuştu. Ya ölecektim, ya da Brokar inancını yaymak için çalışacaktım. İkincisini kabul ettim. İnandığım için değil, canımı kurtarmak için. Buna en çok Fatma sevinmişti.</p>

    <p class="calibre10">Hemen onunla evlendik ve birlikte evrende dolaşmaya başladık. Yıkılmış kentler, öldürülmüş insanlar gördük. Fatma, durmadan tapınaklar kuruyor, ateşli söylevler veriyordu.</p>

    <p class="calibre10">Ama beni ilgilendiren onun vücudunun ateşiydi. Kendimi kurtarmış, bir yere sığınmıştım. İnanmasam da bir havariydim ben.</p>

    <p class="calibre10">Bazen bu Dünya’nın kime kalacağını merak ediyordum. Ve içimden bir ses, Dünya’yı kurtarabilmek için bir şeyler yapacağımı söylüyordu. Sanki bu da yeni bir yaşamın habercisiydi. Aynı zamanda geçmişte kalan yaşamların bir uzantısıydı.</p>

    <p class="calibre10">Geçmişte bir çocuk vardı. Arkeoloji ve tarihle ilgileniyordu. Esrarengiz bir şekilde kaybolmuştu. Ama ben tanıyordum onu. Bir de tarih yazıcısı vardı. Sanki o çocuk kaybolduktan sonra bir başka zaman boyutunda tarih yazıcısı olarak ortaya çıkmıştı. Yitirilmiş yüzyılların acısını çıkartırcasına kaybolmadan önce yapamadığını, fazlasıyla yapmaya çalışmıştı. Ve aniden o havari gelmişti. Tarihi kurgulamaya çalışanların tutsağı olmuş, mutluluğa ulaşmıştı. Şimdi birisi daha geliyordu. O da bir televizyon ekranından yola çıkacaktı.</p><br class="calibre1" />

    <h2 class="calibre4" id="sigil_toc_id_19">5.</h2><br class="calibre1" />

    <p class="calibre10">Ransan, öfkeli bir sesle “İşte, beklediğimiz oldu,” dedi. “Ama bizim denetimimiz dışında oldu her şey. Bir çok şey de karışık.”</p>

    <p class="calibre10">Amiral, genç kızın üzerine doğru eğilerek “Karışık olan, senin kafanın içindekiler,” dedi. “İstediğimiz kaos oluştu. Sonra birileri gelecek ve kaosu sona erdirecek. Bizler de kaosun ve düzenin yaratacağı düşünsel gücü algılayacağız.”</p>

    <p class="calibre10">Ransan’ın söylenenlere aldırdığı yoktu. Kendisini kabul ettirmeye kararlıydı.</p>

    <p class="calibre10">“Eğer denetimi sağlayamazsak algılayacağımız tek şey kaos olacak. Ve çok yakında Krea’da birbirimizi boğazlamaya başlayacağız. Bakın olayları bir kez daha düşünün.”</p>

    <p class="calibre10">Amiral koltuğuna yaslanıp yardımcılarına baktı. “Dinlemekten başka çaremiz yok” der gibiydi. Ransan, fırsatı kaçırmak istemedi.</p>

    <p class="calibre10">“Kaosu ve dengeyi kendi isteğimiz doğrultusunda yönlendirebilmek için Kozmik Gizem Kitabını ele geçirdik. Sonra rastlantısal zaman sıçraması sırasında Muatlılar kitabı ele geçirdiler. Algısal zaman tarayıcılarımız sayesinde bunu öğrendik. Sıçrama sırasında yolcunun belleğinden Catherine’i ve Şehrazat’ı çekerek kitabı aldırdılar. İyi düşünceydi doğrusu.”</p>

    <p class="calibre10">Amiral’in yanından oturan Broden, söze karıştı:</p>

    <p class="calibre10">“Kitabın asıl sahipleri Muatlılar olduğuna göre, onu geri alabilmek için her yöntemi denemelerini olağan karşılamak gerekir.”</p>

    <p class="calibre10">Ransan, sakin olmaya çalışarak arkeologa döndü.</p>

    <p class="calibre10">“Bir sorun var. Catherine, Francis’le aynı aileden. Kuşaklar boyunca bu kitabı arıyorlar. Dolayısıyla, tarihsel bir bütünlük var. Ama bir Sygon gemisi, Catherine’nin ve yolcumuzun asırlar önceki yaşamlarına giriyor, onları yakalıyor. Tarihsel bütünlük, burada bozuluyor. Sorun burada.”</p>

    <p class="calibre10">Genç kadın, soluklanmak için duraklayınca Amiral söze girdi:</p>

    <p class="calibre10">“Peki, sence ne yapmamız gerekir?”</p>

    <p class="calibre10">Ransan, Amiralin yine sıkılmakta olduğunu sezmişti. O da kısa kesmeye çalıştı.</p>

    <p class="calibre10">“Yeniden bir zaman sıçraması yapmamız gerekiyor. Şövalye Roderick’ten önce o Esseni rahibine gidebiliriz. Kitabı alarak geri dönebiliriz. Böylece kaosun ve dengenin tarihini istediğimiz şekilde kurgulayabiliriz.”</p>

    <p class="calibre10">O zamana kadar konuşmayan Tesar, itiraz etti:</p>

    <p class="calibre10">“Bu bizim için zaman kaybı olur. Sygonlular da zaman koridorlarında dolaştıklarına göre, her an karşı karşıya gelme riski de var.”</p>

    <p class="calibre10">Amiral, yardımcısının dediğine katılıyordu. Ses çıkarmaması, bunu gösterirdi. Ransan, bu durumdan rahatsız olmuştu. Ama pes etmeyecekti.</p>

    <p class="calibre10">“Sıçramayı, ana gemiyle yapmak zorunda değiliz. Taşıma kapsüllerinden birisini kullanabiliriz. İki veya üç kişi gideriz.”</p>

    <p class="calibre10">Diğerleri, bir süre sessiz kaldılar. Böyle bir öneri beklemiyorlardı anlaşılan. Sessizliği Broden bozdu.</p>

    <p class="calibre10">“Ransan’la ben gidebilirim. O dönemi görsem, fena olmaz.”</p>

    <p class="calibre10">Adama kimse yanıt vermemişti. Sessizlik bir süre daha devam etti. Daha sonra Amiralin sesi duyuldu:</p>

    <p class="calibre10">“Ransan’ın dediklerinde gerçek payı var. Aslında her şey, bizim beklentimize uygun olarak gelişiyor. Ama Dünya’da kaos sürüyor. Olaylar, bizim denetimimiz dışında gelişiyor. Eğer bunu dengeli bir sisteme dönüştüremezsek düşünsel gücümüz, sadece kaosla beslenecek. Irkımız için büyük bir tehlike bu.”</p>

    <p class="calibre10">Konuşmasını bitirir bitirmez ayağa kalktı.</p>

    <p class="calibre10">“Ransan, düşündüğünüz yöntemle kitabı geri getirin.”</p>

    <p class="calibre10">Genç kadın, içini bir sevinç dalgasının kapladığını hissetti. Yine de bir şey için daha izin alması gerekiyordu.</p>

    <p class="calibre10">“Zaman dairesini tamamlayabilmek için yolcumuzu da almak zorundayız,” dedi sevimli bir tavır takınarak. “Ne de olsa, olayların merkezinde o var.”</p>

    <p class="calibre10">Amiral, bir şey söylemeden dışarıya çıktı. Bu, ‘tamam’ demekti.</p><br class="calibre1" />

    <h1 class="calibre4" id="sigil_toc_id_20"><span class="calibre8"><span class="bold">BEŞİNCİ KURGU</span></span></h1>

    <p class="calibre4"><span class="calibre8"><span class="bold">YENİDEN DOĞUŞ</span></span></p><br class="calibre1" />

    <h2 class="calibre4" id="sigil_toc_id_21">1.</h2><br class="calibre1" />

    <p class="calibre10">Bu, inanılmaz bir deneyimdi. Zamanın belli bir döneminde bir tarih öğretmeniydim. Öğrencisi olmayan bir tarih öğretmeni. Sonra resmi bir tarih yazıcısı olarak geleceğimi yaşamıştım. Bir yazıcı olarak tarihi kurguluyordum. O yapay ortamda kendi kişisel tarihimi de şekillendiriyordum. Uzak geçmişime gittiğim zaman, kişisel tarihimin de kökenine inmiştim.</p>

    <p class="calibre10">Her şey, ben küçük bir çocukken başlamıştı. O zamanki düşlerim, gelecekteki yaşamlarımı şekillendirmişti. Ransan, buna kozmik çekim ve yoğunlaştırma etkisi diyordu. Neyi düşlersen gelecek yaşamlarında ona ulaşırsın. Kozmik düzen, senin düşlerini yoğunlaştırır ve şekillendirir. Bu süreçte sadece kendi düşlerimiz gerçeğe dönüşmez. Belleğimizde kayıtlı başka insanların yaşamlarına da gireriz. Onların yaşamları ve düşleriyle bütünleşiriz. Catherine, Şehrazat ve Selim Reşat Bey. Bunların kimisi geçmişte, kimisi de bugünde ve gelecektedir.</p>

    <p class="calibre10">“Artık kendini bulmuşsundur.”</p>

    <p class="calibre10">Ransan’ın sesiyle düşüncelerimden kurtuldum. Genç kadın, karşımda durmuş gülümseyerek bana bakıyordu. Küçük sıçrama mekiğinde yatar koltuklarımıza gömülmüştük. Ransan’ın yanında gemi arkeologu olduğunu öğrendiğim Broden adlı birisi vardı. Göreli olarak yaşadığım zamandaydım şimdi. Ama anlayamadığım çok şey vardı daha.</p>

    <p class="calibre10">“Başıma gelenlerin nedenini hala anlamış değilim. Beni niçin zaman içinde dolaştırıp duruyorsunuz?”</p>

    <p class="calibre10">“İnsanların düşünsel güçlerini harekete geçirecek olaylar yaratıyoruz. Bunların sonucunda şekillenen düşüncelerinizi algılıyor ve kendi düşünsel güçlerimizi harekete geçiriyoruz. Bunların hepsini de senin üzerinden alıyoruz. Sen bir tarihçi olarak yansıtıcısın. İnsanlığın bütün tarihsel geçmişi, çeşitli olaylar karşısındaki düşünceleri, senin belleğinde kayıtlı. Ama sen, beyninin bütün gücünü kullanamadığın için bunların farkında değilsin.”</p>

    <p class="calibre10">Her şey ne kadar basitti. Irkıma karşı bir suç ortaklığı içindeydim. Bundan pişmanlık duymalı mıydım? Hayır. Benim tarih derslerime gelmeyenler, bunu hak ediyorlardı. Zaten yaptığım da fazla zararlı bir şey değildi. En basitinden kendi ırkımı yok etmiyordum. Ransan’a döndüm.</p>

    <p class="calibre10">“Şimdi programda ne var?”</p>

    <p class="calibre10">“Kudüs’e gidiyoruz. Kozmik Gizem Kitabı’nı, Şövalye Roderick’ten önce ele geçirmemiz gerekiyor.”</p>

    <p class="calibre10">Harika. Şimdi zamanda yolculuğa bilinçli olarak çıkacaktım. Geçmiş ve gelecek yaşamlarına daha önce yaptığım yolculuklar, derin bir uyku sırasında olmuştu. Geçmişteki ve gelecekteki ben, her şeyi şimdiki ben olarak yaşamıştım. Uyurken. Ben, uykudayken diğer ben, geçmişimi ve geleceğimi yaşamıştı. Bundan sonra uyanık olarak, zihnim ve bilincim açık olarak yapacaktım bu yolculuğu. Zaman yolculuğu korunma kalkanı, üzerime doğru kapanırken bunları düşünüyordum.</p><br class="calibre1" />

    <p class="calibre10">Bir an hareketsiz kaldığımı hissettim. Bedenim ve zihnim durağanlaşmıştı. Işık bulutlarının arasında ağır ağır yüzüyordum sanki. Birden mekikten ayrıldığımı hissettim. Sanki parçalanıyordum. Çevremde görüntüler belirmeye başladı sonra. Işıkla kaplanmış bir tünelden hızla çıkıyordum. Ve yeniden bütünleniyordum adeta.</p>

    <p class="calibre10">Ransan ve Broden, yanımda duruyorlardı. Tam karşımızda da Rahip Joachim vardı.</p>

    <p class="calibre10">Adamın evindeydik. Burasını daha önce de görmüştüm. Rahip, masasına yayılmış duran el yazmalarını inceliyordu. Bizi görünce gözlerini kıstı ve dikkatli bir şekilde bakmaya başladı. Yerinden kalkmamıştı. Varlığımız, adamı pek şaşırtmamış görünüyordu. Belki de bu tür şeylere alışıktı.</p>

    <p class="calibre10">Ransan, öne çıkarak “Biz Krea gezegeninden gelen zaman yolcularıyız,” dedi ve burada bulunma nedenimizi anlatmaya başladı.</p>

    <p class="calibre10">Krealıların, Dünyalıların düşüncelerini işgal planlarını öyle duygusal bir şekilde anlattı ki hüzünlenmemek mümkün değildi. Krealıların zihinleri ve bilinçleri durgunlaşmıştı. Krealılar, düşünsel güçlerini yitiriyorlardı. Krealılar, yavaş yavaş ölüyorlardı. Krealıların ölmesi, gelişmiş bir uygarlığın çökmesi demekti. Bu, galaksi için ölüm demekti. Dünyada önce kaos, sonra da düzen yaratarak düşünce dalgalanmaları doğurmanın Dünyalılara fazla bir zararı olmayacaktı. Gerçi savaşlar olacaktı, insanlar ölecekti. Ama Dünyalılar, bunlara alışkındı. Yeni bir düzen kurabilirlerdi. Oysa Krea’nın böyle bir şansı yoktu.</p>

    <p class="calibre10">Yaşlı adam, bunları sakin bir şekilde dinlemişti. Ransan, adamın ailesinin Haçlılar tarafından öldürüleceğini söylediğinde bile kılı kıpırdamamıştı. Kendisinin de Francis Roderick tarafından boğularak öldürüleceğini duyunca da istifini bozmamıştı.</p>

    <p class="calibre10">Bunları dinlerken bir yandan da Broden’i endişeli bakışlarla izliyordu. Çünkü arkeolog, kendinden geçmiş bir şekilde odadaki koltukları, sandıkları, dolapları, kupaları, kitapları inceliyordu. Joachim, adamın eşyalara zarar vermesinden korkuyordu anlaşılan.</p>

    <p class="calibre10">“Kitabı size vermem mümkün değil.”</p>

    <p class="calibre10">Ransan’ın uzun konuşmasına yaşlı rahibin verdiği yanıt buydu. Genç kadın ve arkeolog soran bakışlarla gözlerini Joachim’e dikmişlerdi.</p>

    <p class="calibre10">“Bunu istesem de yapamam. Çünkü kitap, Brokar ve Kargan kabilelerine gidecek. Francis Roderick denilen o şövalyeye kitabı bu yüzden vermek istemedim. Ama o, bunu zorla başarmaya çalıştı. Zaman dalgalarının hareketlerini yönlendiremezsiniz. Francis Roderick’i kendi geminize çekmeniz ve kitabı ele geçirmeniz bile bunu engelleyemedi. Kitap, asıl amacını yerine getirebilmek için geri alındı. Roderick ve siz başaramadınız.”</p>

    <p class="calibre10">Bir süre soluklandıktan sonra devam etti:</p>

    <p class="calibre10">“Brokarlılar, Dünya’yı alt üst ettiler. Şimdi sıra Sygonlular da. Ama onlar, daha sinsi davranacaklar. İnsanlarda ne varsa kendilerine alacaklar.”</p>

    <p class="calibre10">Ransan, adamın sözünü kesti.</p>

    <p class="calibre10">“Bütün bunları siz nereden biliyorsunuz?”</p>

    <p class="calibre10">Joachim, gülümseyerek, “Ben bir Muat rahibiyim. Yüzyıllar önce de bir Mu savaşçısıydım,” dedi. “Mu, yok olduktan sonra Dünya’da kalanlardanım. Ama galaksilere dağılan ırkımla bütünleşmiş olarak yaşarım. Onların yaptıkları, benim belleğimdedir. Zihnimiz, aklımız ve bilincimiz ortaktır. Öyle değil mi Kersa?”</p>

    <p class="calibre10">Adam, odada olmayan birisine hitap etmişti. Ne olduğunu anlamak için çevremize bakındık. Görünürde kimse yoktu. Belki de rahip bizim göremediğimiz birisine konuşmuştu.</p>

    <p class="calibre10">Bu sırada bir ışık demeti, odayı doldurmaya başlamıştı. Şaşkınlığımız gittikçe artıyordu. Işık demetinin içinde bir kadın silueti beliriyordu. Rahip, “Bu, Kersa,” dedi. “Muat başrahibesi ve benim ruhsal eşim.”</p>

    <p class="calibre10">Karşımızda genç bir kadın vardı şimdi. İnanılmaz derecede güzeldi. Siyah saçları, omuzlarına dökülmüştü. Üzerindeki tek parça kırmızı elbise parıldıyordu. Broden, gözlerini kadının tacına ve kolundaki bileziklere dikmiş, hayranlıkla bakıyordu.</p>

    <p class="calibre10">Rahip Joachim, “Biliyor musunuz, herkesin ruhsal bir eşi vardır,” dedi. “O eş, tüm yaşamlarınızda sizinle birliktedir. Yerler, boyutlar ve isimler farklı olsalar da. Catherine Roderick gibi.”</p>

    <p class="calibre10">Bunları söylerken bana dönmüştü. Ama ben, söyleyecek bir şeyler bulamamıştım. Kersa’nın konuşması, sessizliği bozdu.</p>

    <p class="calibre10">“Eğer kitabı alırsanız kozmik dengeyi bozarsınız. Francis Roderick onu zorla ele geçirmeye kalktı başaramadı. Siz de başaramadınız. Brokarlılar ve Karganlılar, kitap için mücadele ettiler. Sonuçta Brokarlılar onu ele geçirdiler. Böylece bir yıkım dönemi yarattılar.”</p>

    <p class="calibre10">Ransan, öfkeyle atıldı.</p>

    <p class="calibre10">“Ama onlar, Dünya’yı kana buladılar. Dengeyi bozdular.”</p>

    <p class="calibre10">Kersa, Ransan’ın omzuna dokundu. Onu sakinleştirmek ister gibi bir hali vardı.</p>

    <p class="calibre10">“Her şeyin bir karşıtı vardır. Olayların da öyle. Denge, böyle kurulur ancak. Siz Krealılar, bir plan oluşturdunuz. Bunun sonuçlarına da katlanmak zorundasınız. Her şeyin denetiminiz altında olmasını beklemeyin.”</p>

    <p class="calibre10">Ransan, kolay teslim olacak gibi değildi.</p>

    <p class="calibre10">“Ama Roderick, rahibi öldürecek. Onun sizin için değeri yok mu?”</p>

    <p class="calibre10">Bunları haykırarak söylemişti. Kozmik Gizem Kitabı’nı alamayacağını seziyordu yavaş yavaş. Bu da onun öfkesini arttırıyordu anlaşılan.</p>

    <p class="calibre10">Başrahibe, sakin bir ses tonuyla “Joachim, bu dünyadaki görevini tamamladı artık,” dedi. “Bundan sonrası, galakside yol alan Krea gemilerinden birisinde, benim yanımda geçecek.”</p>

    <p class="calibre10">Yaşlı adama bakarak söylemişti bunları. Yüzünde mutluluk ifadesi vardı.</p>

    <p class="calibre10">Bu sırada yukarıdan gürültüler gelmeye başlamıştı.</p>

    <p class="calibre10">“Haçlılar,” dedi Broden fısıldayarak.</p>

    <p class="calibre10">“Ölüm ve yeniden doğum saati geldi artık.”</p>

    <p class="calibre10">Bunu söyleyen Joachim’di. Yüzünde hiçbir anlam yoktu. Ne korku, ne de sevinç. Bir an önce buradan gitmemizi istiyor gibiydi.</p>

    <p class="calibre10">Kersa’nın görüntüsü de yavaş yavaş kayboluyordu. Kadının son kez söyledikleri kulaklarımda yankılandı.</p>

    <p class="calibre10">“Gelecek, geliyor. Dikkatli ol.”</p>

    <p class="calibre10">Bunları, bana dönerek söylemişti. Ransan, Broden ve ben birbirimize bakıyorduk. Bizim için de burada kalmanın anlamı yoktu artık. Kitabı almak istemiş ama başaramamıştık.</p>

    <p class="calibre10">Yeni zaman boyutuna ulaşma zamanı gelmişti. Ransan, sıkıntılı bir şekilde belinde asılı duran mekiğe ulaşım kutusuna dokundu.</p>

    <p class="calibre10">Bir süre çevremi saran ışık demeti arasında hareketsiz kaldım. Her şey durmuştu sanki. Birden bir ateş bulutuyla karşı karşıya kaldım. Ransan ve Broden’i görmeye çalıştım. Ama yoklardı. Ne olduğunu anlamaya çalışıyordum.</p>

    <p class="calibre10">Ransan’ın dehşet dolu sesi, beynimin içinde yankılandı.</p>

    <p class="calibre10">“Sygonlular. Aynı zaman boyutundayız. Çekim güçleri bizimkinden fazla.”</p>

    <p class="calibre10">Ses kesilmişti. Uzun süre Ransan’ın adını haykırdım. Ama yanıt alamadım. Korku, her yanımı sarmıştı. Dehşet içindeydim. Ateş çemberinin içinde üzerimde korkunç bir ağırlık hissediyordum. Sıçrama mekiğine ulaşamadan Sygonlulara yakalanmıştık galiba.</p>

    <p class="calibre10">Ne yapacağımı bilemeden ateş bulutu içinde yuvarlanmaya başladım. Bilincimin yavaş yavaş yok olduğunu hissediyordum. Yeni bir yaşama doğru yol aldığımı sezebiliyordum. Kişisel tarihimde oluşturduğum düşlerden bir yenisi şekilleniyordu.</p><br class="calibre1" />

    <h2 class="calibre4" id="sigil_toc_id_22">2.</h2><br class="calibre1" />

    <p class="calibre10">Olay, başlangıçta benimle ilgili değildi. Ama sonunda beni bulmuştu.</p>

    <p class="calibre10">Bir profesör kaçırılmıştı. Bu, sıradan bir soruşturmaydı. Bilim insanlarının kaçırılmalarına veya öldürülmelerine alışkındık. Kaçıran, terör örgütü de olsa, bir teknoloji şirketi de olsa fark etmezdi. Suç, adi suç sınıflandırmasına girerdi. Bu nedenle soruşturmanın, Adi Suç Şubesi tarafından yürütülmesi gerekirdi. Ama bir gece aniden yok olan profesörün, hükümet siyasal projelerinde çalıştığı anlaşılmıştı. Böylece konu bizim Siyasal Soruşturma Şubesi'ne gelmişti.</p>

    <p class="calibre10">O gece evimde televizyonun karşısına oturmuştum. Geçen yüzyıldan kalma polisiye bir film izliyordum. Aslında Cüneyt Arkın'ın arşivlerden çıkartılarak üç boyutlu şekilde piyasaya verilen filmlerini tercih ederdim. Bu tarihi filmler, okullarda eğitim amaçlı olarak da gösterilirlerdi. Devletin Yeni Gençlik Projesi'nin araçlarından birisiydi bu.</p>

    <p class="calibre10">Ama bu gece polisiye bir filme bağlanmıştım. Filmin kahramanı bir cinayeti çözmüş, evinde dinleniyordu. Birden telefon çalıyor, adam yeniden göreve çağrılıyordu.</p>

    <p class="calibre10">Benim durumum da aynen böyleydi. Filmin daha başlangıcında vizyofonum sinyal vermiş, küçük ekranda müdürümün yüzü görünmüştü. Büyük kel kafalı bir adamdı. Bağırarak konuşurdu. Konuşurken boynundaki papyon kravat oynardı. Aynı çizgi filmlerdeki gibi.</p>

    <p class="calibre10">Durumu kısaca anlatmış, olay yerine gitmemi istemişti. Hemen arabama binmiş, yola koyulmuştum.</p>

    <p class="calibre10">Gittiğim yer, Ankara’nın dışındaydı. Koru Sitesi diye bir yer. Yolda araç bilgisayarımı çalıştırmış, olay hakkındaki bilgileri almaya başlamıştım. Genel Merkezden yollanan dosyadaki ses, kaçırılan bilim adamı hakkında bilgi veriyordu.</p>

    <p class="calibre10">Şehvet dolu, baştan çıkarıcı bir sesti. Üç boyutlu porno filmlerinde sık sık gözüken bir oyuncunun sesiydi. Yakında bu dosyalara kadının görüntüsünün de ekleneceğini duymuştum. Genel Merkezin Motivasyon Bürosu iyi çalışıyordu.</p>

    <p class="calibre10">Profesörün adı, Marat Marken’di. Adam, Bilkent Üniversitesi'nde siyasal programlama profesörüydü. Aynı zamanda Başbakanlık Stratejik Araştırmalar Merkezi'nin danışmanıydı. Yetmiş sekiz yaşındaydı. Hiç evlenmemişti. Alkolikti. Dün gece yarısı üniversitenin Ay'daki eğitim merkezinden geri dönmüştü. En son süpernova patlamaları ve kara delikler konusunda bir seminere katılmıştı. Ne ilgisi varsa. Belki de algılama ve yaratıcılık gücünü geliştirmek istemişti. Dönüşünden yaklaşık iki saat sonra da kaçırılmıştı.</p>

    <p class="calibre10">Şehvetli sesi dinlerken gözüm ekrana takılıyordu. Adamın çeşitli toplantılarda çekilmiş görüntüleri vardı. Yaşından daha genç gösteriyordu. Atak ve hırslı bir insan izlenimi veriyordu. Konuşurken adeta kendinden geçiyordu.</p>

    <p class="calibre10">Siteye ulaştığımda dosyadaki bilgiler de tamamlanmıştı. Girişte iki polis memuru beni bekliyordu. Bunlar, Adi Suç Bürosunun elemanlarıydı. Dedektif kimliğimi kontrol ettikten sonra kendi araçlarını izlememi istediler.</p>

    <p class="calibre10">Bir süre gökdelenler, parklar arasında dolaştık ve bir binanın önünde durduk. İki polis arabası daha vardı. Binaya girip asansörle yirmi altıncı kata çıktık.</p>

    <p class="calibre10">Kapının önünde dedektif Selim Demir, beni bekliyordu. Yanında iki yardımcısı vardı. Selim, hatır sorma işini fazla uzatmadan konuya girmişti. Bir yandan da daireyi dolaşıyorduk.</p>

    <p class="calibre10">Selim'in anlattığına göre adam, küçük bir uçuş mekiğiyle kaçırılmıştı. Şu hafta sonu gezileri için kullanılan montaj modellerdendi. Her ailenin rüyası olan araçlardan. Mekikle dikey uçuş yaparak pencereye yanaşmışlar, camı parçalamışlardı. Daha sonra birisi içeri girmiş, adamı yakalamış olmalıydı. Büyük olasılıkla bayıltıcı silah kullanmışlardı. Profesörü etkisiz hale getirdikten sonra da mekiğe taşımışlardı.</p>

    <p class="calibre10">Dairenin her tarafı cam kırıklarıyla doluydu. Pencereyi bir basınç silahıyla parçalamışlardı anlaşılan. Kütüphanenin yanındaki küçük masa ve üzerindeki bilgisayar devrilmişti. Adam, camdan içeriye giren birilerini görünce paniğe kapılmıştı demek. Kaçırılmadan önce çalıştığı belliydi. Birkaç ağ kitap modülü masanın çevresinde yere saçılmıştı.</p>

    <p class="calibre10">Hiç boğuşma izi yoktu. Kan da göremedim. Her şey kısa sürede, basit bir şekilde olmuştu.</p>

    <p class="calibre10">Selim, konuşmasını tamamladıktan sonra, “Görgü tanığı var mı?” diyerek geleneksel soruyu sordum. Yirmi ikinci yüzyılda yaşasak da, en modern soruşturma tekniklerini kullansak da görgü tanıkları, bizim işimizin en önemli parçalarıydı hala. Selim, sıkıntıyla başını salladı.</p>

    <p class="calibre10">“Pek sayılmaz. Tam uyku saatinde olmuş olay. Ama çok sayıda insan gürültüye uyanmış. Sadece dumanların arasında hızla uzaklaşan bir mekik görmüşler. Hepsi o kadar. Mekiği de şimdiye kadar bulamadık. Bu arada ilginç bir durum var. Adamın anı bankası da varmış ve dün gecenin kayıtları yok olmuş.”</p>

    <p class="calibre10">Bu, gerçekten ilginçti. Birçok kişinin evine ve işyerine anı bankası taktırması, son yıllarda moda olmuştu. Bu sistem yaşadığınız anları saptıyor ve kaydediyordu. Böylece bir anı bankanız oluyordu. Profesör Marat Marken de anı bankası oluşturma modasına uymuştu demek.</p>

    <p class="calibre10">Anı bankasına kayıt için kullanılan mini kamera, duvardaki yuvasından sökülmüştü. Kitaplıkta duran kayıt cihazı ise kayıt diskleri ile duruyordu. 2275 yılının Şubat ayına ait kayıt diski yoktu. Kendi kendime mırıldandım:</p>

    <p class="calibre10">“Demek profesör dün gece anı görüntüleme sistemini çalıştırmış.”</p>

    <p class="calibre10">“Evet, ama niçin çalıştırmış anlayamadık. Belki önemli bir şeyler hazırlamaya başlamıştı ve bunun anı bankasında yer almasını istemişti. Belki de dün gece bir şeyler olabileceğini düşünmüştür. Neyse dostum, bunlar senin sorunun artık.”</p>

    <p class="calibre10">Sesinde bıkkınlık vardı. Ona hak verdim. Kendi bürosuna ait olmayan bir iş için yeterince zaman ayırmıştı. Şimdi evine gitmek, uyumak istiyordu. Onu bir gölge gibi izleyen yardımcılarına baktım. Kara elbiseleriyle evin loş köşesinde duruyorlardı. Görünüşlerinden onların da aynı duyguyu taşıdıklarını anladım. Artık iş bana aitti. İki polisi nöbetçi olarak bırakarak evi terk ettik.</p>

    <p class="calibre10">Onlar evlerine giderken ben de büromun yolunu tuttum. Şimdi yeni bir avın peşindeydim. Yardımcımı araç vizyofonundan arayarak hemen büroya gelmesini istedim. Birileri rahatımı kaçırmıştı. Ben de başkalarının rahatını kaçırmak zorundaydım. İlk isim de yardımcım Tamer Lee Koger'di.</p><br class="calibre1" />

    <p class="calibre10">Tamer gelinceye kadar ön araştırmaya başladım. Bilgi bankama girerek bazı polisiye olayları inceledim, notlar aldım. Sonra bilgisayarın zihinsel iletişim modunu çalıştırdım ve düşünmeye başladım.</p>

    <p class="calibre10">Düşüncelerim ekranda harflere dönüşmeye başladı. Bilgi bankamdan o konuya ilişkin ek bilgiler de ağ sisteminden geliyorlardı. Böylece daha önceden düşünmediğim bulgulara ulaşabiliyordum. Ağ sisteminden gelen bilgiler, düşüncelerimi zenginleştiriyorlardı. Ama Marat Marken olayını aydınlatacak bulgu yaratamıyordum.</p>

    <p class="calibre10">Tamer'i karşımda görünce düşüncelerimden sıyrıldım. Yardımcım, bir cüce kadar kısa boyluydu. Garip desenli elbiseler giyerdi. Bir palyaçoya benzerdi. Palyaçolardan nefret ederdim. Ama Tamer'e karşı olumsuz düşüncelerim yoktu. Hatta cin gibi bakışlarıyla sempatik bile bulurdum.</p>

    <p class="calibre10">“Dalmış gitmişsin şef, nerelerde dolaşıyorsun?”</p>

    <p class="calibre10">Sesi alay yüklüydü. Cin bakışlarına uyumluydu bu ses. Alay bazılarına yakışırdı. Tamer'e yakıştığı gibi. Onu daha sempatik kılıyordu bu davranışı. Dudaklarımdan yanıt yerine geçen bir homurtu döküldü. Sonra da yardımcıma yanıma oturmasını işaret ettim. İz sürmeye başlıyorduk artık.</p><br class="calibre1" />

    <h2 class="calibre4" id="sigil_toc_id_23">3.</h2><br class="calibre1" />

    <p class="calibre10">Tamer'le sabaha kadar bilgisayarın başında çalıştık, Marat Marken'in yaşamını inceledik. Yaşam öyküsünden makalelerine kadar bulabildiğimiz her türlü bilgiyi analiz ettik. Tamer'in gözleri bilgisayar ekranını inanılmaz bir hızla tarıyordu. Bakışlarla açılan sayfaları izlemekte zorlanıyordum.</p>

    <p class="calibre10">Ama bir ipucu yakalayamamıştık. Adamın bütün yaşamı dersler, konferanslar ve kütüphanelerde geçmişti. Kitapları ve makaleleri siyasal teoriler, geleceğe yönelik siyasal tahmin modelleri, strateji geliştirme programları üzerineydi. Başkanlıkta da Türkiye'nin potansiyel rakipleri ve bunlara yönelik stratejik senaryo planları üzerinde çalışıyordu. Kafayı yemek için iyi bir alandı bu.</p>

    <p class="calibre10">Belgelerin hepsini incelememize olanak yoktu. Zaten bilgimiz yeterli değildi. Mesai saati başlayınca Siyasal Analizler Bölümü'nden Dr. Arzu Jasmin Heper'i çağırdım, profesörün kitaplarını ve makalelerini kapsayan diskleri verdim. Bunları incelemesini, ilginç bir şey bulursa bana bildirmesini istedim. Yazılanlardan kaçıranların kimliği hakkında ipucu yakalayabilirdik belki.</p>

    <p class="calibre10">Arzu çıktıktan sonra vizyofonum sinyal verdi. İletişim bölümünden bir memurun görüntüsü karşımdaydı. Telaşlı bir hali vardı. Hemen televizyon moduna geçmemi istedi ve kayboldu.</p>

    <p class="calibre10">Vizyofonu televizyon moduna geçirdim, izlemeye başladım. Tamer de gözlerini ekrana dikmişti.</p>

    <p class="calibre10">Haber saatiydi ve profesör Marat Marken'in Kök Kuşak adlı bir tarikat tarafından kaçırıldığı söyleniyordu. İrkilerek dikkat kesildim. Ekranda konuşan kişi, Liza Gür adlı haberciydi. Onu daha önceden tanıyordum. Polisiye olaylar üzerinde çalışan çirkef birisiydi.</p>

    <p class="calibre10">Kadın konuşmasını bitirdikten sonra görüntü vermeye başlamıştı. Marat Marken, masasının başında oturmuş çalışıyordu. Birden pencerede bir patlama oluyor, camlar saçılıyordu. Profesör, telaşla ayağa kalkıyordu. Bu sırada pencerenin önünde mekik beliriyor ve dumanlar arasında bir adam pencereden içeri atlıyordu.</p>

    <p class="calibre10">Siyahlar giyinmişti. Başında yüzünü örten garip bir başlık vardı. Başlığın üzerinde sarı renkli bir işaret görünüyordu. Siyahlı adam, elindeki silahı Marat Marken'e doğrultuyor ve ateş ediyordu. İnce bir ışık, profesörü masayla birlikte yere yıkıyordu.</p>

    <p class="calibre10">Siyahlı adam, daha sonra profesörü sırtına alıyor, havada duran mekiğe taşıyordu. Aynı kıyafette bir başkası da ona yardımcı oluyordu. Kaydedilen son görüntü, mekiğin dumanlar arasında uzaklaşmasıydı.</p>

    <p class="calibre10">Görüntü bittikten sonra tekrar Liza Gür göründü, Marat Marken'in yaşam öyküsünü anlatmaya başladı. Bunları zaten biliyordum.</p>

    <p class="calibre10">Vizyofonu kapatırken Tamer'e dönerek “Bunlar, anı bankasının görüntüleri,” dedim.</p>

    <p class="calibre10">Tamer de şaşırmış görünüyordu.</p>

    <p class="calibre10">“Karı bunları nasıl ele geçirmiş acaba?” dedi. Sanki kendi kendisiyle konuşuyordu.</p>

    <p class="calibre10">“Bilmiyorum. Bunu öğreneceğiz. Ama dikkat edersen anı bankasının kayıtlarını alanlar, siyahlı adamlar değil. Başkaları da var. Olaydan sonra birileri içeriye girmiş ve bantları yürütmüş. Bunu da anlayacağız.”</p>

    <p class="calibre10">Tamer, ne demek istediğimi anlamıştı. Hemen dışarı fırladık ve yer altı garajına indik. Acil durum arabalarından birisine bindik. Tamer, bir şey söylememi beklemeden motoru çalıştırdı ve arabayı Liza Gür'ün çalıştığı Birleşik Medya Şirketi'ne yönlendirdi. İçimden gelen bir ses, ipuçlarına ulaşmak üzere olduğumuzu söylüyordu.</p><br class="calibre1" />

    <p class="calibre10">Birleşik Medya Şirketi'nin, İstanbul'daki merkezine ulaştığımızda hava kararıyordu. Merkezden çıktıktan sonra Tamer, aracı uçuş konumuna getirmiş, şirket binasının önüne gelince tekrar yere indirmişti.</p>

    <p class="calibre10">Şirket, güvenlik robotları tarafından korunuyordu. Kimliklerimizi kaydettirdik ve şirketin güvenlik koridorundan geçip Liza Gür'ün on altıncı kattaki çalışma odasına çıktık.</p>

    <p class="calibre10">Bizi karşılayan sekretere kimliğimi gösterdim, kadınla konuşmak istediğimizi söyledim. Genç kız, Liza'nın şu anda canlı yayında olduğunu söyledi. Ben de her polis gibi sormam gerekeni sordum:</p>

    <p class="calibre10">“Bu canlı yayının konusu ne?”</p>

    <p class="calibre10">Genç kız, şaşkın şaşkın yüzüme baktı. 'Nasıl olur da bilmezsiniz' der gibiydi. Sonra bir şey bilmediğimizi anlamış olmalı ki konuşmaya karar verdi:</p>

    <p class="calibre10">“Liza Hanım, şu profesörü kaçıranları yakaladı. Bilmem ne tapınağımıymış neymiş. Tarikatmış galiba. Bakın, siz polisler buradayken o nelerle uğraşıyor.”</p>

    <p class="calibre10">Sesinde belirgin bir alay havası vardı. Sinirlerime hakim olmaya çalıştım. Duvara gömülü duran geniş ekran televizyonu işaret ederek açmasını istedim.</p>

    <p class="calibre10">Televizyon açılınca odayı Liza'nın üç boyutlu görüntüsü doldurmuştu. Yayına başlamak üzereydi. Büyük bir tahta kapının önünde duruyordu. Kapının üzerinde garip işaretler vardı. Bunlardan bir tanesi, Marat Marken'i kaçıran adamın başlığında gördüğüm işaretti. Sarı bir kalkanın üzerine kurukafa motifi işlenmişti. Kurukafanın alnında bir kobra yılanı vardı. Ayrıntılarla uğraşmayı bırakıp kadını dinlemeye koyuldum.</p>

    <p class="calibre10">“Burası, Kök Kuşak Tapınağı. Bu sabahki programımda da söylediğim gibi hükümetimizin gizli projelerinde çalışan profesör Marat Marken, bu tarikat tarafından kaçırıldı. Polisin olayı saklamasına rağmen, sizin gözünüz olan Birleşik Medya, esrarı çözmek üzere. Basın, bir kez daha polisin önüne geçiyor. Biraz sonra bu kapıdan içeri girecek ve...”</p>

    <p class="calibre10">Ama kadın sözünü tamamlayamamıştı. Önce alnında kırmızı bir leke belirdi, sonra şaşkın bakışlar. Alnında ikinci bir kırmızı leke göründüğünde Liza Gür yere yıkılıyordu.</p>

    <p class="calibre10">Olduğum yerde dehşetle dona kalmıştım. Tamer de aynı durumdaydı. Sekreter kız ise çığlık atmaya başlamıştı. Kendimi hemen toparladım ve Tamer'i kolundan çekerek kapıya doğru koşmaya başladım.</p>

    <p class="calibre10">Tam dışarıya çıkmak üzereydik ki, bir patlama sesi duyuldu. Dönüp televizyona baktık. Kök Kuşak Tapınağı yanıyordu. Alevler odanın içindeydi. Sekreter kız, üç boyutlu görüntüden iyicene etkilenmiş, tepinmeye başlamıştı. Çığlık çığlığa alev görüntülerinden kurtulmaya çalışıyordu. Onu sakinleştirecek zamanımız yoktu. Gerçeği nasılsa kavrayacaktı. Asansöre binip hızla zemin kata inmeye başladık. Aracımıza binip uçarak yol almaya başladık.</p><br class="calibre1" />

    <p class="calibre10">Kök Kuşak Tapınağı'nın bulunduğu semte gelince düşündüğümüzden daha korkunç bir manzarayla karşılaşmıştık. Patlama sadece Tapınak binasını havaya uçurmamıştı. Yakındaki iki bina da patlamanın etkisiyle yerle bir olmuştu. İtfaiyecilerin çabalarına rağmen yer yer yangınlar sürüyordu. Beyaz elbiseleriyle sağa sola koşturan sağlık görevlileri, karanlıkta parıldayan alevlerin arasında hayaletleri andırıyorlardı.</p>

    <p class="calibre10">Sokak ceset doluydu. Kopuk başlar, kollar, ayaklar, her yöne dağılmıştı. Yaralıların çığlıkları, itfaiye ve ambulans araçlarının siren seslerine karışıyordu.</p>

    <p class="calibre10">Polis kordonunun gerisinde bir meraklı topluluğu oluşmuş, ne olup bittiğini anlamaya çalışıyordu. Ambulanslar geldikçe kalabalıktan alkış sesleri yükseliyordu.</p>

    <p class="calibre10">Tamer'den diğer polislere belli etmeden çevreyi incelemesini istedim. Yardımcım uzaklaşırken ben de rütbe işaretlerinden sorumlu amir olduğunu anladığım bir polisin yanına yaklaştım.</p>

    <p class="calibre10">Kendimi tanıtmama rağmen adam bana şüpheyle bakıyordu. Siyasal Şubeden bir dedektifin burada ne işi olabilirdi? Konuyu kısaca anlattım. Adam, bir yandan talimatlar yağdırıyor, bir yandan da sorularıma kısa yanıtlar veriyordu.</p>

    <p class="calibre10">Liza Gür ölmüş ve morga götürülmüştü. Uzun menzilli bir silahla vurulmuştu. Katil henüz yakalanmamıştı. Araştırma devam ediyordu. Birkaç şüpheli vardı. Patlama sırasında Tapınak binasının içinde kimsenin olmadığı anlaşılmıştı. Bomba daha önceden içeri yerleştirilmişti ve uzaktan kumandalıydı.</p>

    <p class="calibre10">Adamı daha fazla meşgul etmek istemedim. Zaten şu anda yeterli bilgi alamazdım. Teşekkür ederek yanından ayrıldım.</p>

    <p class="calibre10">Tamer de somut bir şey bulamamıştı. Büromuza dönmekten başka çaremiz yoktu. Yola çıkmadan önce Arzu Jasmin Heper'i aradım, Kök Kuşak Tapınağı hakkında bilgi toplamasını istedim.</p><br class="calibre1" />

    <p class="calibre10">Emniyet Müdürlüğüne doğru uçarken Tamer'le bir durum değerlendirmesi yaptık. Liza Gür'ün anı kayıtlarını nasıl ele geçirdiğini anlamamız zorlaşmıştı. Bürosunda ve evinde bir araştırma yapılması gerekecekti. Tamer'den bu işle ilgilenmesini istedim.</p>

    <p class="calibre10">Tapınağın bombalanması olayı, karışık olan bir diğer konuydu. Marat Marken'i gerçekten bu insanlar mı kaçırmıştı. Profesörün evine giren adamın tapınak işaretini taşıması bunun kanıtı olabilir miydi. Yoksa yanlış bir hedefe mi yönlendiriliyorduk, Marat Marken'in tarikatlarla bağlantısı var mıydı? Tapınak binasını kimler havaya uçurmuştu?</p>

    <p class="calibre10">Patlama sırasında içeride kimsenin bulunmaması, olayın bir başka garip yönüydü. Bu tarikatlar, bütün zamanlarını mürit yakalamakla ve ayinlerle geçirirlerdi. Dolayısıyla Kök Kuşak Tapınağı'nın akşamın erken saatinde boş olması garipti. Bu sorulara kesin yanıt bulmalıydık.</p>

    <p class="calibre10">Birden büroma gitmekten vazgeçtim. Tamer'in beni yolda bırakmasını istedim. Yoğun bir gün geçirmiştim. Eve gitmek de istemiyordum. Sevgilimin evine gidip biraz sohbet etmek, sinirlerime iyi gelecekti. Belki bir yerlere gidip eğlenebilirdik de.</p><br class="calibre1" />

    <h2 class="calibre4" id="sigil_toc_id_24">4.</h2><br class="calibre1" />

    <p class="calibre10">Sevgilim Meral Ceren, bir imaj şirketinde çalışıyordu. İngiliz asıllıydı. Ailesi yüzyıllar önce Türkiye’ye yerleşmişti. İki sene önce bir toplantıda karşılaşmıştık. Konu, polisin imajının değiştirilmesiyle ilgiliydi. O günden beri birlikteydik.</p>

    <p class="calibre10">Güvenlik kodunu girip kızın dairesine çıktım, zili çaldım. Kapı açılınca Meral'i üzerinde bir gecelik ve dağınık sarı saçlarıyla karşımda buldum. Dik göğüsleri, geceliğinden fırlamıştı. Biraz sonra o göğüsleri öpecek, okşayacaktım. Kendimi genç kızın vücudunda kaybedecek, sonra yenilenecektim. Birden kendimi çok mutlu hissettim.</p>

    <p class="calibre10">Ama Meral'de bir gariplik vardı. Yeşil gözlerinin çevresi kırmızılaşmıştı. Genç kıza sarıldım. Bütün yorgunluğum gitmişti sanki. O da bana sarılmıştı ama isteksizdi. Alışık olmadığım bir durumdu bu. Sarıldıktan sonra yer minderlerine uzanır, sevişmeye başlardık. Meral'in hoş geldin töreni böyle şehvetli olurdu. Oysa kızın bu akşam cilveleşmeye pek niyeti yoktu. Kendimi yeniden yorgun hissettim.</p>

    <p class="calibre10">Beni kolumdan tutup aceleyle içeri çekti, televizyonun karşısına oturttu. Birden irkildim. Liza Gür, odanın içindeydi. Kadının vurulma görüntüleri arka arkaya tekrarlanıyordu. Meral, gözlerini ekrana kenetlemişti adeta. Benimle hiç ilgilenmiyordu. Aynı görüntüleri kim bilir kaçıncı kez seyrediyordu. Gözlerinin çevresindeki kızıllığın nedeni belliydi. Canım iyicene sıkılmıştı. Dayanamadım, sordum:</p>

    <p class="calibre10">“Bunu izlemekten aldığın zevki bana anlatır mısın?”</p>

    <p class="calibre10">Gözlerini ekrandan ayırmadan hafif bir sesle yanıtladı:</p>

    <p class="calibre10">“Biraz önce bizim şirketin kamuoyu araştırmaları bölümünü aradım. Biliyor musun, bu görüntüler şu anda izlenme rekoru kırıyor. Ama asıl beklediğim, başka bir program. Rakip şirketin bir numarası. Onu kaç kişi izleyecek, merak ediyorum.”</p>

    <p class="calibre10">Kızın benimle ilgilenmemesi bozulmam için yeterli nedendi. Yine de kibar olmaya çalıştım.</p>

    <p class="calibre10">“Bana da söyler misin, hangi program?” diye sordum.</p>

    <p class="calibre10">Kayıtsız bir şekilde yanıtladı:</p>

    <p class="calibre10">“Senatörü Kim Öldürdü? Canlı yayın. Şimdi başlayacak.”</p>

    <p class="calibre10">Televizyonla bütün ilgim, eski filmleri seyretmekti. Bu programın adını duymamıştım. Sıkıntıyla sordum:</p>

    <p class="calibre10">“Konusunu söyler misin, belki ben de ilgilenirim.”</p>

    <p class="calibre10">Liza Gür'ün görüntüleri sona ermiş, kadın odayı terk etmişti. Meral gözlerini bana doğru çevirdi, anlatmaya başladı:</p>

    <p class="calibre10">“Siyasal bir gösteri programı bu. Ekranda bütün senatörlerimizin görüntüleri var. Arka planda da yaptıkları çalışmalar anlatılıyor. Seyirciler, evlerinde bu anlatılanları değerlendiriyorlar. Sonra da televizyonlarındaki popülarite aygıtıyla puan veriyorlar. En düşük puanı alan senatör, ekrandan siliniyor. Yani seçmenleri tarafından öldürülmüş oluyor.”</p>

    <p class="calibre10">Hepsi bu kadardı. Programı seyretmek ilginç olabilirdi. Zaten başka şansım yoktu. Aslında televizyonu kapatıp Meral'e sırnaşabilirdim. Onu soymaya başlayarak baştan çıkarmayı deneyebilirdim. Eğer şansım da yaver giderse ateşli gecelerimizden bir yenisini daha yaşayabilirdik.</p>

    <p class="calibre10">Sonra bu düşünceden vazgeçtim. Meral, yeniden televizyona dönmüş, programın başlamasını bekliyordu. Bu akşam benimle ilgilenmeye niyeti yoktu anlaşılan. Baştan çıkarma numaralarım da işe yaramayacaktı. Kapının önünde duran robot hizmetçiden rakı istedim ve koltuğa yaslandım. Bakalım nasıl bir gariplikle karşılaşacaktım.</p><br class="calibre1" />

    <p class="calibre10">Önce çıplak kızlar, ekrandan fırlayıp odanın içinde dans etmeye başladılar. En ucuz barlardaki ilkel gösterilerden birisiydi. Ama iyi seyirci çekiyordu. Kızlar, rengarenk ışıklar arasında garip bir şekilde dans ediyorlar, boş boş gülümsüyorlardı.</p>

    <p class="calibre10">Sonra bedenini sımsıkı saran palyaço kıyafetine bürünmüş bir adam çıktı ve elindeki kamçıyla kızları kovalamaya başladı. Stüdyodaki seyirciler, kamçı darbelerine alkışlarıyla eşlik ediyorlardı. Adamım adaleli bir vücudu vardı. Ama sesi, kadın sesiydi. Hermafrodit türden olmalıydı. Kızlar, bedenlerindeki kan izleriyle sahneden ayrılırken yan gözle Meral'e baktım. Tepki göstermemişti. Başka bir dünyadaydı sanki. Her halde kendi kafasında rayting hesabı yapıyordu.</p>

    <p class="calibre10">Palyaço, birkaç anlamsız fıkra anlattı, popüler olmuş şarkılar söyledi. Sonra da gösteri hakkında bilgi verdi ve taklalar atarak çekildi.</p>

    <p class="calibre10">Şimdi ekranı senatonun görüntüsü kaplamıştı. Odanın içini dolduran bu kasvetli görüntüyle birlikte senatörlerimizin sesleri duyulmaya başladı. Görüntüler, senatonun dün sabahki oturumundan alınmıştı.</p>

    <p class="calibre10">Adamlar, teker teker kürsüye geliyor, donuk ses tonlarıyla çalışmalarını anlatıyorlardı. Sanki insanlar değil de Sabancı Holding’in ürettiği robotlar konuşuyordu.</p>

    <p class="calibre10">Bu arada değerlendirme de başlamıştı. Tepkilere göre senatörlerin görüntüleri silikleşiyor veya netleşiyordu. Evlerden gelen sinyallere stüdyodaki seyirciler de katılıyordu. Alkışlar ve küfürler birbirine karışıyor, odanın içinde yankılanıyordu. Hermafrodit palyaço, arada bir ekranın kenarında beliriyor, elindeki silindir şapkayla seyircileri selamlıyordu. Bir yandan da elindeki kamçıyı sallayarak askeri marş söylüyordu.</p>

    <p class="calibre10">Odanın içinde dolaşan bu garip şeyin görüntü değil de gerçek olmasını isterdim. Ona iki yumruk sallamak veya boğazına yapışmak sinirlerime iyi gelecekti.</p>

    <p class="calibre10">Sonunda gösteri sona erdi. Kayseri senatörünün görüntüsü tamamen yok olmuştu. Geri kalanlar çeşitli netlik derecelerinde duruyorlardı.</p>

    <p class="calibre10">Meral'e döndüm:</p>

    <p class="calibre10">“Şimdi bu programın anlamını bana açıklar mısın?”</p>

    <p class="calibre10">Yeşil gözlerini çatarak yüzüme baktı.</p>

    <p class="calibre10">“Sadece eğlence,” dedi. “Biliyorsun, toplumumuz için anlamı olan tek şey bu. Çıplak kızlar, şiddet ve politika.”</p>

    <p class="calibre10">Bir şeyler söyleyecektim ki, Meral'in vizyofonu çaldı. İmaj şirketinden arıyorlardı. Meral, kısaca konuştuktan sonra bana döndü.</p>

    <p class="calibre10">“Hemen gitmem gerekiyor hayatım. Gösteri, muhteşem bir izlenme rekoru kırmış. Şirkette bir toplantı yapıp buna benzer bir proje üretmek durumundayız. Çalıştığımız medya grubu bu alanda çok geri kaldı.”</p>

    <p class="calibre10">Hızlı adımlarla yatak odasına yöneldi. Onu takip ederken, “Bunlar biraz saçmalık olmuyor mu?” diyerek düşüncemi belirttim.</p>

    <p class="calibre10">Çıplak vücuduna soğuktan koruyucu bir tulum geçirmeye çalışıyordu.</p>

    <p class="calibre10">“Sevgilim, bunlar eğlence ve herkes memnun. Senatörler, o binada kalabilmek için halkın eğlencesi olmaya razı. Sonra burada halk için ölürüm mesajı da var. Bu bizim politika geleneğimizin özü, biliyorsun.”</p>

    <p class="calibre10">Giyinmesini tamamlamıştı. Birlikte çıktık.</p>

    <p class="calibre10">Kar yeniden yağmaya başlamıştı. Sarılarak vedalaştık. Onu yolladıktan sonra kendi aracıma yöneldim. Geceyi sevgilimle geçirme düşüm böylece sona ermişti.</p><br class="calibre1" />

    <p class="calibre10">Bir süre aracımla kar altında uçtum. Şehir içinde araçla yüksek uçuş yapmak yasaktı. Ama gecenin bu saatinde tüm hatlar boştu. Trafik kontrole yakalansam bile polis olduğum anlaşılınca ceza almayacaktım.</p>

    <p class="calibre10">Eve dönünce bilgisayarımı açtım, mesaj kontrolü yaptım.</p>

    <p class="calibre10">Arzu Jasmin Heper'den gelen bir mesaj vardı. Konu, Kök Kuşak Tarikatıyla ilgiliydi. Dosyayı incelemeye koyuldum.</p>

    <p class="calibre10">Kök Kuşak Tarikatı, on beş yıl önce kurulmuştu. Kurucular belli değildi. Amaçları yeni bir toplum düzeni oluşturmaktı. Şimdiye kadar bir bildiri yayınlamamış, eylemde de bulunmamıştı. Dinlere ve ideolojilere inanmıyorlardı. İnsanın kendisini büyü ve sihir yoluyla geliştireceğine inanıyorlardı. Onlara göre bilim, doğaya ve insana aykırı yapay bir güçtü. Sihir ve büyü ise doğanın ve insanın özündeydi. Tarikatın genel merkezi Ankara’daydı. Bombalanan bina buydu. Buraya Büyük Yuva diyorlardı. Kentlerde ise Küçük Yuva denilen hücreler vardı. Tarikatın amblemindeki kalkan, tarikat dışındaki kişilerden ve bilimden korunmayı anlatıyordu. Kurukafa ölümü, yılan ise sonsuz yaşamı simgeliyordu.</p>

    <p class="calibre10">Tarikatın mürit sayısı hakkında net bilgi yoktu. İçeriye polis sızması yapılamamıştı. Çünkü müritler, çocuk yaşta alınıyorlardı. Orada yetiştiriliyorlardı. Yetişkinler, kabul edilmiyorlardı. İçeriden mürit satın almak da mümkün olmamıştı. Hükümet de üzerlerine gitmemişti.</p>

    <p class="calibre10">Dosyanın sonuna gelmiştim. Ekranda Arzu'nun yüzü belirdi. Evinden arıyordu. Çalışmakta olduğu belliydi. Gözleri kan çanağına dönmüştü. Bakışlarında anlamını sezemediğim bir gariplik vardı.</p>

    <p class="calibre10">Bana hoşuma gitmeyen bir haber verdi. Tarikatın bütün Küçük Yuvaları, on dakika önce bombalanmış ve yok olmuşlardı. Genç kız, haberi Adi Suç Bürosunda çalışan erkek arkadaşından almıştı. Adamın söylediğine göre, bu patlamalarla tarikatın hiç hücresi kalmamıştı. Bu da halkadaki bir başka anormallikti işte. Bu gece, garipliklerle uğraşmak istemiyordum. Tek düşüncem uyumaktı. Bilgisayarı kapatarak yatak odama geçtim.</p><br class="calibre1" />

    <p class="calibre10">Yatağa girince içimde bir rahatsızlık hissettim. Garip bir duyguydu. Zihnimde garip görüntüler oluşuyordu. Anlamsız sesler duyuyordum. Sanki içimden bir parça ayrılıyor ve bana bir şeyler anlatıyordu.</p>

    <p class="calibre10">Daha fazla dayanamadım ve kendimden geçtim. Görüntüler ve sesler arasında bir yolculuğa başlamıştım sanki. Hayatım, adeta yeniden yazılıyordu. İçimden ben çıkıyordum ve beni bir yere götürüyordum. Farklı bir zaman boyutunda kendimi görüyordum.</p><br class="calibre1" />

    <p class="calibre10">Gözlerimi, o garip anıta dikmiş duruyordum. Uzay kolonilerinden gelen metallerden oluşan bir anıttı bu. Birbirlerine eklenmiş renkli metal çubuklar ve daireler gökyüzüne doğru yükseliyordu. Anıt, gökdelenlerin arasında ve yollarda renk kümeleri oluşturuyor, kentte gizemli bir hava yaratıyordu.</p>

    <p class="calibre10">Birçok Türk için bu anıt, savaşarak kazanılmış bir yaşamın anlamını simgeliyordu. Türkiye'nin ruhu bu anıtta saklıydı. Anıtın yanında annem ile babamı gördüm. Oysa onlar yıllar önce Sygon saldırısında ölmüşlerdi.</p>

    <p class="calibre10">Bu, Türkiye'nin görmüş olduğu ilk dış uzay saldırısıydı. Ne dış uzayın sınırına ne de güneş sistemine yerleştirilen ileri karakol uyduları, saldırıyı önleyebilmişti. Sygon gemileri birdenbire ortaya çıkmış, karakolları yok ederek yollarına devam etmişlerdi.</p>

    <p class="calibre10">&nbsp;Güvenlik uydularından saldırıyı püskürtme girişimleri de çok cılız kalınca Sygonlular yer hedeflerini kolaylıkla imha etmişlerdi. Böylece iki yıl süren Sygon işgali başlamıştı. İşgal, dehşet verici günleri de beraberinde getirmişti.</p>

    <p class="calibre10">Ben, işgalin başlangıcında Dünya’dan ayrılmıştım. Yaklaşık beş yüz kişi kadardık. Bizleri Uzay Akademisi'nin gemilerine tıka basa bindirip hemen Ay’a göndermişlerdi. Daha yüksek sınıflardan öğrenciler ise Sygonlulara karşı savaşmak üzere Dünya'da kalmışlar, orduya katılmışlardı.</p>

    <p class="calibre10">Ay’daki eğitim üssünde kısa bir eğitimden sonra birer savaşçı durumuna gelmiştik. İçimizdeki kin ve intikam duygusu, kısa sürede savaşçı olmamızı sağlamıştı. Sonra parça parça Dünyaya gönderilmiş, direniş hareketine katılmıştık. Sygonluları yok edene kadar inanılmaz bir savaş vermiştik. Kişiliklerimizi kaybetmiş, birer savaş canavarına dönüşmüştük.</p>

    <p class="calibre10">Sygonluların bedenlerine gömülmüş kafalarını yok etmek, bize müthiş zevk veriyordu. Bazen de yaralı Sygonluların yılana benzeyen kollarını Uzay Akademisi'nde kullandığımız tören kılıçlarıyla kesiyor ve onları ölüme terk ediyorduk.</p>

    <p class="calibre10">Bazen bir Sygonluyu Dünyalı bir kadına tecavüz ederken yakalıyorduk. Bu durumda Sygonluyu kılıçlarımızla yavaş yavaş kesiyorduk. Sygonlular, vücutlarının parçalarını kaybetmelerine rağmen yavaş ölüyorlardı. Bunu fırsat bilerek parçaladığımız Sygonluları yakıyor, ölüm çığlıklarını dinliyorduk.</p>

    <p class="calibre10">Kendi aramızda iki tim oluşturmuştuk. Bir tim, yakaladığımız Sygonluları parçalamakla veya yakmakla uğraşırken diğer tim, iz sürüyordu. Böylece bu işgalci yaratıklara acı vermenin zevkini nöbetleşe tadıyorduk.</p>

    <p class="calibre10">Savaşımız Sygonluları yok etmekle bitmiyordu. Bu yaratıkların tecavüz ettiği kadınlar hamile kalıyorlardı. Irklarını yaymaya yönelik bir Sygon stratejisiydi bu. Sygonluları yenilgiye uğrattıktan sonra bu kadınları tesbit etmeye ve öldürmeye başlamıştık. Doktorlardan, askerlerden, polislerden, muhbirlerden oluşan dev bir ağ oluşturmuştuk. Bazı kadınların ise doğum yaptıklarını belirliyorduk. Kadınlar doğumdan hemen sonra ölüyorlardı. Bu durumda yeni doğan çocukları buluyor ve yakıyorduk.</p>

    <p class="calibre10">Bazı çocuklar ise araştırma laboratuarlarına götürülüyorlardı. Sygonlular gezegenimizi terk etmişlerdi ama bıraktıkları yıkım, daha uzun süre devam etmişti. Bu yıkımın üzerine yeni bir ülke kurmuştuk. Ama şimdi bu ülke de tehlike altındaydı. Sygonlular, yeniden yola çıkmışlardı. Kızıl ve sarı komünistler gibi.</p>

    <p class="calibre10">Nerede olduğunu bilmediğim bir yolda yürüyordum. Güneş ilerideki dağların arkasında kaybolmak üzereydi. Gözlerimin önündeki vadide ormanlık bir arazi uzanıyordu.</p>

    <p class="calibre10">Sessizliği hissettim. Sonra kararmakta olan gökyüzüne baktım. Ani bir gürültü, beynimin içinde dalgalanmalar yarattı. Gökyüzüne yoğunlaştım. Üç tane uzay gemisi, ormanın önündeki boş araziye iniyordu. İniş takımları yere değer değmez gürültü kayboldu.</p>

    <p class="calibre10">Sessizlik bir süre daha devam etti. Sonra gemilerin çıkış kapıları metalik ince bir sesle açıldı ve toprağa vurdu.</p>

    <p class="calibre10">Yine sessizlik. Birden zırhlarla donanmış binicileri taşıyan atlar kapılardan fırladılar. Atlar da binicileri gibi zırhlıydılar. Ama bu, hızlarına engel yaratmıyordu. Biniciler, şimşek gibi ormana girerek ellerindeki alev kılıçlarıyla ağaçları ateşe vermeye başladılar ve alevlerin arasında hızla ilerleyerek yok oldular.</p>

    <p class="calibre10">Ne yapmam gerektiğini düşünürken arkamda bir ses duydum ve hızla geri döndüm. Karşımda iki kişi durmuş bana bakıyorlardı.</p>

    <p class="calibre10">Adamlardan bir tanesi yaşlıydı. Uzun beyaz saçlarını at kuyruğu yapmıştı. Siyah, gür sakalı vardı. Mavi gözleri iki küçük çukurun içindeydi sanki. Diğeri oldukça gençti. O da saçlarını yaşlı adam gibi at kuyruğu yapmıştı. Ama saçlarının rengi kızıldı.</p>

    <p class="calibre10">Yaşlı adamın gözlerinde huzur verici bir ifade varken diğerinin gözlerinden şiddet okunuyordu. Gözlerim, giysilerine kaydı. Her ikisi de aynı tip giysinin içindeydiler. Ayak bileklerine kadar uzanan tek parçalı beyaz bir giysiydi bu. Omuzlarında kırmızı renkli bir pelerin taşıyorlardı. Bellerinde altından yapılma kalın bir kemer vardı. Genç adamın kemerine ince bir kılıç asılıydı. Yaşlı adam bir silah taşımıyordu. Ama elinde çelikten yapılmış bir asa vardı.</p>

    <p class="calibre10">Yaşlı adam bir adım öne çıktı ve elini omzuma koydu.</p>

    <p class="calibre10">“Merhaba Kardeş, biz Kök Kuşak Tarikatı'nın kurtulmuş bekçileriyiz. Sana tarihini anlattık. Geçmişini daima anımsa ve kötü günlerin geriye gelmesine izin verme.”</p><br class="calibre1" />

    <p class="calibre10">Saatin sinyaliyle gözlerimi açtım. Görüntüler, birdenbire yok oluvermişlerdi. Ne kadar garip bir rüya görmüştüm. Aslında görmemiş, yaşamıştım. Tarikat beynimin içine yerleşiyordu sanki. Rahatsız edici bir duyguydu bu. Üzerinde durmamaya çalıştım. Duş aldıktan sonra evden ayrıldım.</p>

    <p class="calibre10">Büroma geldiğim zaman iki yardımcımı beni beklerlerken buldum. Tamer'i araştırma yapması için Liza Gür'ün evine gönderdim. Sonra Arzu'yu dinlemeye başladım.</p>

    <p class="calibre10">Genç kız, Marat Marken'in çalışmaları hakkında küçük bir dosya hazırlamıştı. Profesörün bütün çalışmaları, Türkiye'nin geleceğine ilişkin tahminler ve senaryolarla doluydu. Bunlar, kitap ve makale olarak yayınlanmışlardı. Gizli tarafları yoktu.</p>

    <p class="calibre10">Arzu, araştırmaları sırasında bir şey yakalamıştı. Bilim adamı, bilgisayarında yeni bir makale yazmaya başlamıştı. Makalenin başlığı Yeni Tarih'di. Fakat sadece başlık vardı. Başka bir şey yazılmamıştı.</p>

    <p class="calibre10">Arzu, profesörün bağlantı kurduğu bilgi bankalarını da incelemişti. Adam, kaçırıldığı gün sanal kütüphanelerden birisine bağlanmıştı. Buradan Thomas More'un Ütopya, Tomasso Campanella'nın Güneş Ülkesi, Francis Bacon'ın Yeni Atlantis ve James Harrington'ın Okyanusya adlı kitaplarını kendi dijital kitaplığına kaydetmişti.</p>

    <p class="calibre10">Bu kitaplar hakkında bilgim yoktu. Siyaset bilimi doktoru olan Arzu, bunların çok eski çağlarda yazıldığını ve insanlığın mutlu olacağı düşsel ülke modellerini anlattığını söyledi.</p>

    <p class="calibre10">Şimdi bir şey yakalamıştık. Kök Kuşak Tarikatı da yeni bir toplum model kurmak peşindeydi. Profesörün ütopya merakı ile tarikatın amacı arasında net bir ilişki vardı. Bu durum, kaçırılma olayını aydınlatacak bir hareket noktası olabilirdi. Bunun nedenlerini ortaya koymak gerekiyordu. Tarikat, adamın bu konudaki bilgisinden yararlanmak için onu kaçırmış olabilirdi. Veya profesör onlara gönüllü olarak katılmış, olaya kaçırılma süsü verilmişti. Ama her iki durum da tarikatın hücrelerinin bombalanmasını açıklamıyordu.</p>

    <p class="calibre10">Arzu ile görüşmem bitmişti. Kızın gözlerindeki aynı garip parlama devam ediyordu.</p>

    <p class="calibre10">Ayrılmadan önce dün gece bir rüya görüp görmediğini sordum. İçimden gelen bir ses, bunu sormamı istemişti sanki. Önce yüzüme garip garip baktı. Ciddi olduğumu görünce anlatmaya başladı.</p>

    <p class="calibre10">Ürpererek dinliyordum. Çünkü benim gördüğüm rüyanın aynısını o da görmüştü. Değişik olan, benim yerimde onun olmasıydı. Bir şey söylemeden kızı yolladım.</p>

    <p class="calibre10">Arzu çıkar çıkmaz bilgisayarıma döndüm, hücrelerdeki patlamalarla ilgili dosyayı incelemeye başladım. Tapınak hücreleri, içeriye yerleştirilmiş saatli bombalar kullanılarak havaya uçurulmuşlardı. Hepsi de aynı saatte yok olmuşlardı. Planlanmış bir hareket olduğu kesindi.</p>

    <p class="calibre10">Patlamalar sırasında hücrelerde kimsenin olmadığı anlaşılmıştı. Sanki bir sistem çalışıyordu. Profesörün kaçırılmasıyla patlamalar arasında mutlaka bir ilişki olmalıydı. Ve bunun içinde Liza Gür'ün öldürülmesi de vardı.</p>

    <p class="calibre10">Bağlantıyı kesip koltuğuma yaslandım. Bu sırada içeriye Tamer girdi. Liza Gür'ün evinde inceleme yapmış ama bir şey bulamamıştı. Kadının anı bankasının görüntülerini nasıl ele geçirdiği hala karanlıktı. Yardımcımın gözlerinde de garip bir parlaklık gördüm. Arzu'ya sorduğum soruyu Tamer'e de sordum. Aynı düşü o da görmüştü.</p>

    <p class="calibre10">İçimde bir panik duygusu oluşuyordu. Bu düşlerin de ipucu olarak değerlendirilmesi gerektiğine inanmaya başlamıştım.</p>

    <p class="calibre10">Tamer'i tarikatlar hakkında bir araştırma yapmasını isteyerek yolladım. Daha sonra Meral'i arayarak öğlen yemeğine davet ettim.</p>

    <p class="calibre10">Zamanın geçmesini beklerken bir süre kafamda senaryolar ürettim. Ama kopuk olan çok şey vardı. Bir yere varamıyordum. Düşünmeyi bırakıp Meral'le buluşmak üzere büromdan ayrıldım.</p>
  </div>
</body>
</html>
