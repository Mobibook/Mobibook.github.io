<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kurgu Tarih</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <p class="calibre10">Çıkış kapısında soruşturma dedektifi Ahmet Kurt'la karşılaştım. Peşine ekibini takmış araç hangarına doğru gidiyordu. Nereye gittiklerini sordum. Yürürken yanıtladı:</p>

    <p class="calibre10">“Rıza Demir'i öldürmüşler. Şu Kayseri senatörü.”</p>

    <p class="calibre10">Rıza Demir, dün akşamki siyasal gösteride en düşük puanı alan ve güya seçmenler tarafından öldürülen kişiydi. Bakalım daha ne tür olaylarla karşılaşacaktım.</p>

    <p class="calibre10">Cam asansöre binip dışarıya çıktım. Kar yağışı devam ediyordu. Kasvetli bir hava vardı. Trafik karmakarışıktı. Karlı havalarda araçlara yerden on santim yüksekte hareket etme izni verilirdi. Bu da trafiği daha karışık hale getirirdi. Trafik robotları birbirlerine çarpan araçlar arasında gidip geliyorlardı. Klakson sesleri birbirleriyle ağız dalaşı yapan sürücülerin bağırışlarına karışıyordu.</p>

    <p class="calibre10">Kavaklıdere'deki restorana geldiğimde saat on ikiyi geçiyordu. Meral, erken gelmişti. Garsonun gösterdiği masaya oturduk.</p>

    <p class="calibre10">Dün akşamki toplantının nasıl geçtiğini sordum. Coşkuyla anlatmaya başladı:</p>

    <p class="calibre10">“Uçuk ve çılgıncaydı. Muhteşem bir gösteri programı hazırladık. Ama açıklayamam, gizli. Ama şunu bil. Yine çıplak kızlar, yine şiddet olacak. Şiddetin dozunu insanlar evlerinden belirleyecekler. Rahat koltuklarında otururken başkalarının çektiği acıyı görüp durumlarına şükredecekler. Birleşik Medya'yı yok edeceğiz.”</p>

    <p class="calibre10">“Dün akşam sildikleri senatör bugün öldürüldü, biliyor musun?”</p>

    <p class="calibre10">Gözlerini kaçırdı. Omzunu silkerek, “Birçok seyirci, televizyonun etkisinde kalır. Doğal karşılamak gerek,” dedi.</p>

    <p class="calibre10">“Doğru söylüyorsun ama biraz da sorumluluk duygusu ve ideal olsa diyorum.”</p>

    <p class="calibre10">Meral’in sinirlenmekte olduğunu seziyordum. “Bana idealist polisi oynama canım,” dedi bastırmaya çalıştığı bir öfkeyle. “Bu ülkede kimsenin ideali olamaz. Yukarıdan birileri idealleri belirler, bizim de onlara uymamız istenir. Onların ideallerine uyalım diye de bizim soytarımız olmayı kabul ederler. Onların bütün sorumluluğu, iyi bir soytarı olmaktır. Bizim sorumluluğumuz ise en iyi soytarıyı seçmektir.”</p>

    <p class="calibre10">Garson, yemek servisine başlamak üzereydi. Daha fazla tartışmak istemedim. Sessizce yemeğimizi yedik.</p>

    <p class="calibre10">Kahvelerimizi içerken Meral, birdenbire gülmeye başladı ve dün gece gördüğü rüyayı anlatmaya koyuldu. Kendimi zorlayarak sıkıntıyla dinledim. Bildiğim görüntüler karşımdaydılar yine. Sadece kişiler değişiyordu. Aynı rüyayı dün gece kaç kişi görmüştü acaba?</p>

    <p class="calibre10">Restorandan ayrıldıktan sonra bir süre kol kola yürüdük. Kar, ikimizin de sinirlerine iyi gelmişti. Onu ofisine bıraktım ve aracıma yöneldim.</p>

    <p class="calibre10">Bu sırada vizyofonum sinyal verdi. Arayan nöbetçi memurdu. Uğur Damar diye birisinin Liza Gür cinayeti hakkında konuşmak istediğini söylüyordu. Adamı ne olursa olsun tutmasını istedim ve hızla yola koyuldum.</p><br class="calibre1" />

    <p class="calibre10">Uğur Damar, karşımda oturmuş ürkek ürkek bana bakıyordu. Endişeli bir hali vardı. Koltuğa gömülmüştü adeta. Kısa boylu, incecik birisiydi. Yirmili yaşlardaydı. Sorgulamaya hemen başladım.</p>

    <p class="calibre10">Adam, Liza Gür'ün muhbiri olarak çalıştığını söyledi. İşi, geceleri Ankara sokaklarında dolaşıp suç belirlemek ve hemen Liza Gür'e haber vermekmiş. Böylece kadın, polisten ve diğer gazetecilerden önce bilgi elde edebiliyor, bunları haber haline getirebiliyormuş. Adam, suç yerlerindeki delilleri de topladığını ve Liza'ya verdiğini itiraf etti. Profesör Marat Marken'in kaçırıldığı gece de olay yerindeymiş.</p>

    <p class="calibre10">Anlaşılan, şeytanın bacağını kırmak üzereydim. O gece olanları anlatmasını istedim. Eğer işbirliği yaparsa delil kaçırma işinden kimseye söz etmeyeceğimi ve kendisini unutacağımı söyledim. Ciddiydim.</p>

    <p class="calibre10">Bu konuşmam onu rahatlatmıştı. Bir sigara yakıp anlatmaya başladı:</p>

    <p class="calibre10">“Liza'nın başka muhbirleri de vardı. O sabah bizi İstanbul'daki bürosunda topladı ve nerelerde gezeceğimizi bildirdi. Bana düşen bölgenin içinde Koru Sitesi de vardı. Mekik, profesörün dairesine doğru yaklaşırken siteye yeni gitmiştim ve bahçede dolaşıyordum. Hemen Liza'ya haber verdim. Olayı izlememi istedi. Bu arada mekik, basınç silahıyla pencereyi parçalamıştı. Hangi daire olduğunu belirledim. Şifre çözücü anahtarımla apartmanın kapısını açtım. Asansöre binerek yirmi altıncı kata çıktım. Gürültü kesildikten sonra yine şifre çözücü anahtarımı kullanarak profesörün dairesine girdim. İş bitmişti. Etrafı inceledim. Ama kanıta benzer bir şey yoktu. Sonra anı bankasının mini kamerasını gördüm. Hemen söktüm. O günün kaydına ilişkin disketi de aldım ve kaçtım. İstanbul'a Liza'nın evine gidip disketi ona verdim. Sonra birlikte izledik.”</p>

    <p class="calibre10">Anı bankasındaki görüntülerin Liza Gür'ün eline nasıl geçtiği anlaşılmıştı. Ama bu kaçırılma olayının nedenini açıklamıyordu. Konuşmasını kesip sordum:</p>

    <p class="calibre10">“Niçin polise geldin ve bunları açıkladın?”</p>

    <p class="calibre10">“Liza, ilk haber programında disketin tamamını kullanmamıştı. Sadece profesörün kaçırılma görüntülerini izletti. Kaçırılma olayından önce adam, kameranın karşısına geçiyor ve bu gün yeni tarihin başlangıcı gibisinden bir söz ediyordu. Liza, bunu araştırmak istedi. Başka gazeteciler işin içine girmesinler diye görüntüyü kullanmadı,”</p>

    <p class="calibre10">“Peki bu disket nerede şimdi, biliyor musun?”</p>

    <p class="calibre10">Adam, bitkinleşmişti. Konuşurken bir yandan da polise gelmekle hata yapıp yapmadığını düşünüyor olmalıydı. Bir sigara daha yakıp devam etti:</p>

    <p class="calibre10">“Disket Liza'daydı. Ne yaptı bilmiyorum. Bilirsiniz, bunlar küçük bir bilye şeklindedirler. Çok yere saklayabilirsiniz. Kadın, her türlü kanıtı evindeki kasasında saklardı. Ama orada da yoktu.”</p>

    <p class="calibre10">Hemen atıldım.</p>

    <p class="calibre10">“Demek, onun kasasını da kurcaladın.”</p>

    <p class="calibre10">Utanmış gibiydi. Elini sıkıntıyla sakallı yüzünde gezdirdi. Yeni bir şey söylemek ister gibiydi.</p>

    <p class="calibre10">“Liza'nın öldürülüşünü televizyonda izledim. Bu arada aklıma bir şey geldi. Kadının ölümüne neden olduğuna göre bu disket, çok önemliydi. Ama onun işine yaramayacaktı. Disketi bulup en fazla parayı verecek televizyon kanalına veya gazeteye satabilirdim. Bu amaçla hemen evine gittim ve kasayı açtım. Ama disketi bulamadım.”</p>

    <p class="calibre10">Öfkelenmiş gibi görünerek sordum:</p>

    <p class="calibre10">“Eğer disketi bulsaydın ve birine satabilseydin buraya gelmeyecektin, değil mi?”</p>

    <p class="calibre10">Bir anda paniğe kapılmıştı. Hemen kendini savunmaya geçti:</p>

    <p class="calibre10">“Hayır, yanlış düşünüyorsunuz. Başka bir olay daha var. Birisi beni biliyordu. Liza, muhbirlerinin bütün raporlarını gizli tutardı. Ama birisinin benim kaçırılma olayını gördüğümden ve diski izlediğimden haberi vardı.”</p>

    <p class="calibre10">Olayın rengi biraz değişiyordu galiba.</p>

    <p class="calibre10">“Peki bu kanıya nereden vardın?” diyerek sordum.</p>

    <p class="calibre10">Adam, bir şeylerden korkarcasına anlatmaya koyuldu:</p>

    <p class="calibre10">“Dün akşam vizyofonum çaldı. Ekranda garip maskeli bir adam vardı. profesörü kaçıranlardan olmalıydı. Kalkanlı, kurukafalı işaretten tanıdım. Öyle baktı, sırıttı ve sonra kapattı. Paniğe kapılmıştım. Güçlükle uyudum. Uykumda bir sürü garip rüya gördüm. Sabaha karşı vizyofonum yeniden çaldı. Aynı adamdı. Bana gördüğüm rüyayı anlatmaya başladı. Ne yapacağımı şaşırmıştım. Daha fazla dayanamadım, aygıtı kapattım. Dehşet içinde evden çıktım. Vizyofonumu bile yanıma almadım. Bir süre gizlendikten sonra polise gitmenin iyi olacağını düşündüm.”</p>

    <p class="calibre10">Adamın son söyledikleri, beni de ürpertmişti. Rüyasını anlatmasını istedim. Ve duymak istemediklerimi bir kez daha duydum.</p>

    <p class="calibre10">Birileri rüyaları şekillendiriyordu. İnsanlık, telepatik mesaj yollama konusunda bir hayli ilerlemişti. Ama bir toplumun uyurken aynı rüyayı görmesi, pek mümkün değildi. Yine de üzerinde durulması gerekliydi. Kanıt, kanıttır.</p>

    <p class="calibre10">Uğur'un anlatacağı başka şey yoktu. Ama onu dışarı bırakmak doğru olmazdı. Hayatı tehlikedeydi çünkü. Sözümü tutup hakkında soruşturma açtırmayacaktım. Yine de güvenliği için bir süre poliste kalması gerekiyordu.</p>

    <p class="calibre10">Onu ikna ettim. Yanına bir memur vererek tanıklar için kullanılan koruma evlerinden birisine yolladım.</p>

    <p class="calibre10">Adam, korku içinde iki büklüm olmuş çıkarken Ahmet Kurt'u aradım, Rıza Demir soruşturmasını sordum.</p>

    <p class="calibre10">Senatör, evinden çıkarken uzun menzilli bir silahla vurulmuştu. Silahın ve iki kurşunun cinsi, Liza Gür cinayetinde kullanılanlarla aynıydı. Katil bulunamamıştı.</p>

    <p class="calibre10">Olay, artık kafamda şekillenmeye başlamıştı. Yanıtını bile bile Ahmet'in dün akşam rüya görüp görmediğini sordum. Bir süre genç dedektifin Sygonlularla nasıl savaştığını dinledim.</p>

    <p class="calibre10">Koltuğuma yaslanıp nikotinsiz bir sigara yaktım. Deneyimlerim, çok geçmeden yeni olayların geleceğini söylüyordu. Gözüm bilgisayarın ekranında, derin derin duman çekiyordum. Bir yandan da bekliyordum. Sonunda beklediğim oldu.</p>

    <p class="calibre10">İzmir'deki ticaret merkezi bombalanmıştı. Burası, Ege Denizi'nde suyun altına kurulmuş bir binaydı. Polis raporu, iki yüz elli kişinin öldüğünü söylüyordu.</p>

    <p class="calibre10">Yerimden kıpırdamadan beklemeye devam ettim. İkinci haber de kısa bir süre sonra geldi. Gaziantep'teki Robotik Sanayi Teknoloji Parkı'na bir sabotaj yapılmıştı. İki fabrika, dört araştırma enstitüsü hasar görmüştü. Ayrıca lojman bölgesi de bombalanmıştı. Yaklaşık altmış kişi ölmüş, yüze yakın insan yaralanmıştı. Bunlar, ilk sonuçlardı.</p>

    <p class="calibre10">Polis raporlarını incelemeyi bırakıp televizyonu açtım. Tek boyut ayarı yaptım. Ekran, İzmir ve Gaziantep'teki görüntülerle doluydu. Olay yerleri kıyamet bölgesi gibiydi. Bu sırada ekranın altından gece programlarının tanıtım bantları geçiyordu. Bir tanesi dikkatimi çekti. Programın adı, Sygonlulardı. Hemen Tamer ile Arzu'yu aradım, bütün işlerini bırakarak gelmelerini istedim.</p><br class="calibre1" />

    <p class="calibre10">Tamer, tarikatlar hakkındaki araştırmasını tamamlamıştı. Bulgularını uzun uzun değerlendirdik ve tartıştık.</p>

    <p class="calibre10">Vardığımız sonuca göre, her tarikatın eyleme başlangıç dönemi oluyordu. Bu dönem yeniden doğuşu simgeliyordu. Eski dönem, yani çocukluk ve olgunlaşma yılları sona eriyor, artık ölüm ve yeniden doğum süreci başlıyordu.</p>

    <p class="calibre10">Arzu'nun yorumuna göre Kök Kuşak Tarikatı, kendi kendini imha ederek ölüm ve yeniden doğum aşamasına geçmişti. Artık eylemlerini beklememiz gerekiyordu. Liza Gür'ün ve Rıza Demir'in öldürülmeleri, İzmir ve Gaziantep'teki sabotajlar, bunun ilk işaretleriydi. Eğer önlem alınmazsa gerisi gelecekti. Ama garip bir durum vardı.</p>

    <p class="calibre10">Arzu’ya dönerek, “Şimdiye kadar bir çok olay oldu. Ama tarikat bunları üstlenmedi,” dedim.</p>

    <p class="calibre10">Arzu, gözlüklerinin arkasından konuştu:</p>

    <p class="calibre10">“Bana kalırsa tarikatın başka hedefleri var. Bunu anlamak için yeni eylemler beklememiz gerekecek. Şimdiye kadar açıklama yapmadılar. Ama öyle bir eylem yapacaklar ki, herkes paniğe kapılacak ve kendilerini o zaman açıklayacaklar. Şimdilik belirsizlik ve kuşku ortamı yaratıyorlar. Son eylemleriyle vurucu darbeyi indirecekler. Bu, yüzeye çıkma eylemi olacak.”</p>

    <p class="calibre10">Arzu'nun konuşması bitince rüyalardan söz ettim. Hepimizin aynı rüyayı görmesi onları şaşırtmıştı. Rüyayı gören diğer kişilerden de söz ettim. Tamer, olaya açıklama getirmeye çalıştı :</p>

    <p class="calibre10">“Bu bir tarikat numarası. Yıllardan beri bir arada yaşıyorlar. Kim bilir, nasıl homojen bir yöntemle eğitiliyorlar? İnanç sistemi hepsinde aynı. Homojen inanç sistemi, homojen eğitim yöntemi. Grup bilincinin yoğun olduğunu dikkate almamız gerekiyor. Telepatik güçleri de gelişmiş olmalı. Sonuçta yıllardan beri birlikte olmanın yarattığı ruhsal güç var. O ruhsal güç, nasıl şekillendirildi acaba? Böylece bir etki alanı yaratıp kendi düşüncelerini telepati yoluyla başkalarına aktarabilirler. Güçlerin birleştirilmesi ve aktarılması yani.”</p>

    <p class="calibre10">Bu gece televizyonda yayınlanacak Sygonlular programından söz ettim. Arzu'ya göre bu program, kilidi açacaktı. Tamer, Birleşik Medya Şirketi'ne gidip duruma el koymamızı istedi. İtiraz ettim. Elimizde kesin kanıt yoktu. Varsayımlar üzerine bir şey yapamazdık. Hatalı bir hareket, bizi Turkuaz gözetleme uydusunda güvenlik memuru yapardı. Arzu, program hakkında tahminde bulundu:</p>

    <p class="calibre10">“Bana kalırsa bu program, rüyada gördüklerimizi anlatacak. Ve son olayları Sygonlulara bağlayacak. İnsanların rüyalarına girilerek bilinmeyen tehlike duygusu yaratıldı. Üstelik yıkıcı dış tehlike duygusu, bizim toplumumuzda yıllardan beri var. Gizli tarihimizde yazılı olan işkenceleri düşünün. Hepsinin temelinde yıkıcı dış düşman sendromu var. Toplum olarak şiddete ve eğlenceye koşullandırıldığımız için boşalan beyinlerimiz, telepatiyle gönderilen görüntüleri kolaylıkla aldı. Belki de biraz tehlike arıyoruz. Rahatımızın kaçacağı düşüncesi, belki de bilinçaltımızı rahatsız etmeye başlamıştır. Şimdi kurtarıcılar bekliyoruz.”</p>

    <p class="calibre10">Tamer de genç kadının düşüncelerine katılıyordu:</p>

    <p class="calibre10">“Belki de program sırasında telepatiyle yeni görüntüler gönderecekler. Daha sonra eylemlerine devam edecekler. Ve kendilerini katil olarak değil, kurtarıcı olarak açıklayacaklar. İnsanlar bir şeylere inanmak istiyor.”</p>

    <p class="calibre10">Bakalım varsayımlar, ne oranda gerçekle bağdaşacaktı. Bunu görecektik. Şimdilik Sygonlularla ilgili programı beklemekten başka çaremiz yoktu.</p>

    <p class="calibre10">Bilgisayarımı kullanarak bazı mesajlar gönderdim. Bir baskın takımının hazır durumda olmasını istiyordum. Olayı, orduyu karıştırmadan çözmek niyetindeydim.</p>

    <p class="calibre10">Daha sonra Meral'i arayarak program hakkında bilgisi olup olmadığını sordum. Birleşik Medya'da geveze bir arkadaşının olabileceğini düşünmüştüm. Ama bilgi alamadım. Her şey gizliydi. İş, bize düşmüştü. Giz perdesini kaldıracaktık.</p><br class="calibre1" />

    <p class="calibre10">Beklediğimiz program, gecenin yarısına doğru başladı. Bir belgeseldi. Sunucunun anlattığına göre, dış uzayda Sygon adlı bir gezegen bulunmuştu. Kırk üç yıldan beri uzayda dolaşan Atlant adlı insansız bir gemi, gezegenin yörüngesine girmişti. Geminin NASA'ya göndermiş olduğu görüntüler gizli tutuluyordu. Çünkü Sygonlular vahşi bir ırktı. Görüntüler savaş sahneleriyle doluydu. Görüntülerin gizli tutulmasının bir başka nedeni, Sygon savaş gemilerinin güneş sistemimizi ele geçirmek amacıyla yola çıktıklarıydı. İlk öncüler, gizlice Dünyaya gelmişler, hedef olarak da Türkiye’yi seçmişlerdi.</p>

    <p class="calibre10">Böyle saçmalık olamazdı. Daha ciddi bir şey bekliyordum. Ama izlemeye devam ettim. Sunucu, bir Sygon istilası sırasında olabilecekleri anlatmaya başladı. Dramatik bir tavır takınmıştı. Sesi bir alçalıyor, bir yükseliyordu. Bu sırada görüntüler ortaya çıkıyordu. Bunlar, rüya görüntüleriydi.</p>

    <p class="calibre10">Tüm şehirlerimiz yanıyordu. Uzay gemilerinden çıkan Sygonlular, katliama ve tecavüzlere başlamışlardı. Televizyonu üç boyutlu görüntüye ayarladım. Etki korkunçtu. Rüyalar, bir çok insanın evinde gerçek görüntülere dönüşüyordu. Tamer, kulağıma fısıldadı :</p>

    <p class="calibre10">“Bir dergide okumuştum. Yüzyıllar önce Orson Welles diye bir yönetmen, Dünyanın uzaylılar tarafından işgalini anlatan bir radyo oyununu öyle güzel canlandırmış ki, insanlar gerçek sanıp sokaklara dökülmüşler. Aynı şeyin burada da olacağından hiç kuşkum yok.”</p>

    <p class="calibre10">Ben de aynı fikirdeydim. Ama insanların sokağa fırlamalarını beklemeye niyetim yoktu. Yanıma Tamer'i alıp hangara gittim. Yirmi kişiden oluşan baskın takımı hazır bekliyordu. Kılıç B modeli baskın araçlarından birisine binip hemen havalandık. Hedefimiz, Birleşik Medya Şirketiydi.</p><br class="calibre1" />

    <p class="calibre10">İstanbul'a kadar alçak uçuş yaptık. Ankara'nın üzerinde yol alırken sokaklardaki kalabalıkları görebiliyorduk. Aynı manzara, İstanbul'da da yaşanıyordu. İnsanlar, devamlı gökyüzüne bakarak sağa sola koşturuyorlardı. Bütün evlerin ışıkları yanıyordu. Şehir ışıl ışıldı.</p>

    <p class="calibre10">Bu arada polis telsizinden gelen haberleri dinliyorduk. Halk, Başkanlık sarayının önünde birikmeye başlamıştı. Bazı insanlar da karakollara ve askeri üslere girmeye çalışıyorlardı. Sığınmak için.</p>

    <p class="calibre10">Ankara ve İstanbul'daki uzay limanları, insan akınına uğramıştı. İnsanlar, kalkış zamanı gelen gemilere zorla binmeye çalışıyorlardı. Bir yıldız gemisinin pilotu esir alınmıştı. Korsanlar, geminin hemen havalanmasını istiyorlardı. Polis komandoları, gemiye baskın için hazır bekliyorlardı.</p>

    <p class="calibre10">Eskişehir'de polis araçlarına el koymak isteyen yirmi kişi, polisle çatışmaya girmişti. Silah mağazaları yağmalanıyordu. Yer ve hava trafiği karmakarışık olmuştu. Çok sayıda kaza oluyordu. İnsanları kontrol etmeye çalışan yüz kadar polis memuru öldürülmüştü.</p>

    <p class="calibre10">Birleşik Medya'nın gökdeleninin çatısına indiğimizde olaylar artarak devam ediyordu. Binanın önündeki parka dev bir televizyon ekranı kurulmuştu. Kentlere bağlantılar yaparak olayları gösteriyordu. Böylece insanlar yaşadıkları dehşeti izliyorlar ve daha çok paniğe kapılıyorlardı. Tam bir cinnet ortamıydı.</p>

    <p class="calibre10">Tamer'le silahlarımızı aldık, takımın önünde giriş kapısına yöneldik. Engelleme bekliyorduk ama bir şey olmadı. Garip bir durumdu. Kimse yoktu. Takım elemanları binanın içine dağılmaya başlamışlardı. Telsiz bağlantımız sürüyordu.</p>

    <p class="calibre10">Önce her şey normaldi. Sonra çatışma sesleri duyulmaya başladı. Takım çavuşunun, “Sygonlular burada,” diyen sesini duydum. Sonra yoğun silah sesleri geldi. Çavuş, herhalde görüntülerin etkisinde kalmıştı. Büyük olasılıkla aynı rüyayı o da yaşamıştı.</p>

    <p class="calibre10">Bu sırada bize doğru gelen iki kişi gördüm. Bunlar Sygonluydu. İnanlmaz bir şeydi. Takım çavuşu hayal görmemişti demek. Dehşet içindeydim. Tamer de aynı durumdaydı. Büyük olasılıkla takımdaki diğer polisler de bu şoku yaşamış olmalıydılar.</p>

    <p class="calibre10">Silahlarımızı doğrultup ateş ettik. Yere serildiler. Gözüm, büyük cam pencereden binanın dışına kaydı. Parkta kurulan ekran, içerideki çatışmayı gösteriyordu. Sygonlular gelmişler, bir medya şirketini ele geçirmişler, polisle savaşmaya başlamışlardı.</p>

    <p class="calibre10">Sonra görüntüler kesildi ve Erzurum'daki olaylara geçildi. Tamer ile yerde yatan Sygonluların yanına gittik ve durumu anladık.</p>

    <p class="calibre10">Bunlar Sygonlu kıyafetine bürünmüş insanlardı. Ne kadar ucuz bir numaraydı. İkinci sınıf bir korku filmindeydik sanki.</p>

    <p class="calibre10">Binanın dijital krokisinden genel müdürlük katını belirledim. Bu sırada önümüzdeki duvarda bir kapak açıldı, büyükçe bir ekranda kendimizi gördük. Üç boyutlu görüntülerimiz hareketlerimize eşlik ediyordu. İzleniyorduk. Silahımı ekrana çevirip tetiğe bastım. Namludan çıkan kırmızı ışık, ekranı paramparça etti. Yine de göremediğimiz başka kanallardan izlendiğimizi düşünüyordum. Ama bu bizi engellememeliydi.</p>

    <p class="calibre10">Asansöre binip otuz yedinci kata çıktık. Bu arada takımla aramızdaki telsiz bağlantısı kesilmişti. Öldürülmüşler miydi acaba? Belki de birileri telsiz bağlantısını bozmuştu. Genel Merkezi arayarak durumu anlattım, destek istedim. Ama yanıt alamadım. Mesajımın gittiğinden de emin değildim.</p>

    <p class="calibre10">Asansörün durmasıyla Tamer'den beni korumasını istedim ve dışarı fırladım. Aynı anda iki silah üzerime çevrildi. Mavi ışıkların arasında kendimden geçtim.</p><br class="calibre1" />

    <p class="calibre10">Gözlerimi açtığım zaman kara sakallı bir suratla karşılaştım. Tam karşımda bir tahtta oturuyordu. Rüyamda gördüğüm at kuyruklu saçı olan adamdı bu. Yanında iki kişi ayakta duruyordu. Başları keldi ve tilkiye benziyorlardı. Alaycı bakışlarını üzerime dikmişlerdi. Bunlar, bana ateş ederek bayıltanlar olmalıydı. Hepsi uzun beyaz elbiseler giymişlerdi. Sakallı olanın elinde bir asa vardı. Hemen arkasında duran şamdanlardan yayılan ışık, adamın yüzüne ürkütücü bir ifade veriyordu.</p>

    <p class="calibre10">Bir koltukta oturuyordum. Bağlı değildim. Gözlerimi odanın içinde dolaştırdım. Sade döşenmişti. Yan yana yerleştirilmiş küçük koltuklar ve divanlarla doluydu.</p>

    <p class="calibre10">Her bir köşeye kürsüler yerleştirilmişti. Bir toplantı odasıydı sanki. Daha doğrusu bir ayin salonu. Duvarda çeşitli işaretler vardı. Bunların arasında Kök Kuşak Tarikatı'nın kalkanlı, kurukafalı, yılanlı sembollerini seçebiliyordum. Tamer'i aradım, göremedim.</p>

    <p class="calibre10">Kara sakallı adam, kendime geldiğimi görünce konuşmaya başladı. Eğleniyormuş gibiydi.</p>

    <p class="calibre10">“Kök Kuşak Tarikatı'nın büyük tapınağına hoş geldin dostum. Benim adım Abdül John Kura. Tarikat'ın Büyük Rehberiyim. Olup bitenleri anlamışsındır herhalde. Ama nedenini bilmiyorsun. Öyle değil mi?”</p>

    <p class="calibre10">Eski komedi filmlerindeki oyuncular gibi konuşmuştu. Soruya aldırmadım. Aklım Tamer'deydi. Nerede olduğunu sordum. Ayakta duran adamlardan birisi tersledi:</p>

    <p class="calibre10">“Sana ne söylendiyse ona uygun konuş. Soruya uygun yanıt ver.”</p>

    <p class="calibre10">Öğrencisini azarlayan bir öğretmen gibiydi. Elinde bir tek sopası eksikti. Şimdilik Tamer'i düşünmesem iyi olacaktı. Önce onları dinlemeliydim. Uysal görünmekte yarar vardı.</p>

    <p class="calibre10">“Toplumun cinnet geçirdiği belli. Ama tetiğin neden çekildiğini merak ediyorum,” dedim sakin bir ses tonuyla.</p>

    <p class="calibre10">Sakallı olan odanın içinde yankılanan bir kahkaha attı. At kuyruğu sağa sola sallanmıştı. Asasını bana doğru tuttu.</p>

    <p class="calibre10">“Bir iddia dostum. Hem de kazanılmış bir iddia,” dedi kahkahalar arasında. “Bir şişe rakısına.”</p>

    <p class="calibre10">Beklemediğim bir yanıttı. Başımıza gelenlerin nedeni bir iddiaydı demek. Hem de bir şişe rakısına. Benimle dalga geçiyor olmalıydılar. Kafam karışmıştı. Bunu fark eden adam, devam etti. Sesine dramatik bir hava vermişti.</p>

    <p class="calibre10">“Bundan yaklaşık kırk yıl önce genç bir öğretim üyesiydim. Marat, yakın arkadaşımdı. Eski çağların Türkiye tarihini araştırıyorduk. Yirminci yüzyılın son dönemlerini incelerken aklıma bir şey geldi. O yıllarda insanımızın beyni, kitle iletişim araçlarıyla iyicene boşaltılmıştı. Siyasal pasifleştirme neredeyse toplumumuzun her kesimine egemendi. Ve düşündüm ki, bu toplum için yeni bir tarih yazabilirdim. Ve bu tarihi insanlara belleterek yaşanmamışı yaşanmış gibi gösterebilir, yeni bir dönem başlatabilirdim. Yani beyinler hazır boşalmışken yeni bir şeylerle doldurabilirim. Bu düşüncemi Marat'a açtım. Böyle bir şeyin olamayacağını söyledi. Ben direttim. Sonunda iddiaya tutuştuk.”</p>

    <p class="calibre10">Merakla dinliyordum. Şaşkınlığım artmıştı.</p>

    <p class="calibre10">“Böylece yeni bir tarih yazmaya karar verdiniz,” dedim.</p>

    <p class="calibre10">Gülümsedi. Ama yapmacık bir gülümsemeydi bu. Şeytani bir anlam sezdim.</p>

    <p class="calibre10">“Tarihi yazdıracak insanları bulmalı ve bunları organize ederek yeni tarihi beyinlerde oluşturmalıydım. Bunun için yakın arkadaşlarımdan bir strateji takımı oluşturdum.”</p>

    <p class="calibre10">Bundan sonrasını tahmin etmek zor değildi. Dayanamayarak atıldım:</p>

    <p class="calibre10">“Ve Kök Kuşak Tarikatı'nı kurdunuz.”</p>

    <p class="calibre10">Tilki suratlı iki adam kaşlarını çatarak üzerime doğru yürüdüler. Abdül, onlara engel oldu.</p>

    <p class="calibre10">“Evet. Bilirsin ülkemizde tarikatlaşmak en kolay iştir. Mürit sıkıntısı da çekmezsin. Çünkü boş beyinler, mürit olmak ister. Ama bizim durumumuz farklıydı. Tarikata öyle insanlar bulmalıydık ki, henüz Dünyayı ve tarihimizi bilmesinler.”</p>

    <p class="calibre10">Adamın sözünü tamamladım:</p>

    <p class="calibre10">“Bunun için küçük çocuklar buldunuz ve yetiştirmeye başladınız.”</p>

    <p class="calibre10">Tilki suratlılardan birisi söze karışmamam için sert bir şekilde beni uyardı. Ama aldırmadan devam ederek, “Peki ama bu kadar çok küçük çocuğu nereden buldunuz?” diye sordum.</p>

    <p class="calibre10">İşin en can alıcı noktası burasıydı. Adamın gözleri parlamıştı. Konuşmasını coşkuyla sürdürdü:</p>

    <p class="calibre10">“Kırk iki yıl önce İstanbul'da olan depremi biliyorsun, değil mi? Sen o sırada daha doğmamıştın ama kitaplardan okumuşsundur. İşte hammaddemizi bu kaynaktan sağladık. Devlet, depremden sonra olanları kontrol edemiyordu. Milyonlarca insan ölmüştü. Her yerde acı, kargaşa ve ölüm vardı. Bir yanda beceriksizlik, diğer yanda hüzün kol geziyordu. Küçücük çocuklar, kaderlerine terkedilmişlerdi. Anneleri, babaları ölmüştü. Böylece aradığımız fırsatı yakalamıştık. Kimsesiz bebekleri toplamaya başladık. Bir kısmını da hastanelerden ve Kızılay'dan kaçırdık. Hiç kimse ilgilenmedi. Çünkü Devlet, dertten kurtuluyordu.”</p>

    <p class="calibre10">Kısa bir soluk aldıktan sonra anlatmaya devam etti :</p>

    <p class="calibre10">“Türkiye için yeni bir tarih kurgulamıştım. Daha doğrusu bu işi Marat'la beraber yapmıştık. Bu kurgu tarihte Rusya ile yapılan iki savaş, üç askeri darbe, toplumsal dengesizliklerin neden olduğu bir iç savaş, kitlesel fuhuş, ahlaki çöküntü, devlet kurumlarında yozlaşma, Sygon istilası gibi olaylar vardı. Bunu konuşmalar ve özel ders kitaplarıyla çocukların beyinlerine yerleştirdik. İçsel eğitim, uykularda bile devam etti. Büyüyü, sihiri, hipnotizmayı, telepatiyi öğrettik. Daha önceden yeraltında tarikatın hücrelerini oluşturmuştuk. Eğitimi burada yapıyorduk. Yaşam yerimizdi orası. Bu çocuklar yıllar boyunca dışarıya çıkmadılar. Dünyayı ve Türkiye'yi bizim kurgu tarihimizden öğrendiler.”</p>

    <p class="calibre10">Soluğumu tutmuş dinliyordum. Bu anlatılanlara inanmak çok zordu. Ama başka çarem yoktu galiba. Adam devam etti:</p>

    <p class="calibre10">“Sonra çocuklar büyüdüler. Genç kızlar ve erkekler oldular. Onları birbirleriyle evlendirdik, sağlıklı çocuklar doğurmalarını sağladık. O çocukları da aynı kurgu tarihle yetiştirdik. Böylece fiziksel yapıları farklı ama bilgileri, dünya görüşleri ve ruhsal yapıları aynı bir toplum yarattık. Dikkat et. Topluluk demiyorum, toplum diyorum.”</p>

    <p class="calibre10">Donakalmıştım. Bir yandan da merakım artıyordu.</p>

    <p class="calibre10">“Bu insanları ömür boyunca hücrelerde tutmadınız herhalde?” diyerek sordum.</p>

    <p class="calibre10">“Olgunlaşanları yani yeni tarih bilincine ulaşanları dışarıya çıkarıyorduk. Bunları çeşitli işlere yerleştirdik ve bir ağ oluşturduk.”</p>

    <p class="calibre10">Dayanamıyordum. Bir kez daha merakla sordum:</p>

    <p class="calibre10">“Peki, Sygonlularla ilgili rüyaların anlamı neydi?”</p>

    <p class="calibre10">“Bu telepatik etkileme deneyiydi. Acaba kendi kurgu tarihimizin bazı parçalarını tarikat dışındakilere aktarabilir miydik, bunu denemek istedik. Marat Efendi buna da olmaz demişti ama oldu. Tarikatımızın merkezinden gönderilen telepatik mesajlar, dışarıdaki müritlerimize iletiliyordu. Onlar da diğer insanlara yansıtıyorlardı. Görüyor musun, ne muhteşem bir grup bilinci. Şirketlerde, poliste, orduda, bürokraside, senatoda müritlerimiz vardı. Çevrelerindeki insanları iyi analiz etmişlerdi, dostluklar kurmuşlardı, onları tanıyorlardı. Bu yüzden etkileme çok kolay oldu. Zaten beyinler boştu. Biz sadece kurguladık ve doldurduk.”</p>

    <p class="calibre10">Acaba bir rüyada mıydım? “Poliste de müridiniz vardı demek?” diyerek kafamı kurcalayan soruyu sordum.</p>

    <p class="calibre10">Adam, bir şey söylemeden asasını kapıya doğru uzattı. Kapı cızırtılı bir sesle açıldı. Tamer, üzerinde beyaz bir elbiseyle içeriye girdi, diğer adamların yanına geçti. Yüzünde duygusuz bir ifade ile bana bakıyordu. Kanım buz kesmişti sanki. Şaşkınlığımı belli etmemeye çalıştım. Ama Abdül John Kura bunun farkındaydı. Sinsi sinsi gülümsüyordu. Bakışlarımı tekrar ona çevirdim ve sordum:</p>

    <p class="calibre10">“Peki ama cinayetler ve sabotajlar?”</p>

    <p class="calibre10">“Karışıklık ve korku yaratmamız gerekiyordu. Acaba insanlar bu olayları Sygon tehdidiyle nasıl bütünleştireceklerdi ve nasıl tepki göstereceklerdi? Yeni tarih kuramı için bunun da saptanması gerekiyordu. Bunu saptayabilirsek yeni kurgular oluşturabilirdik. Liza Gür'ün canlı yayında öldürülmesi, halkın ekrandan sildiği bir senatörün suikasta uğraması, belleklere kazınacak cinayetlerdi. İzmir ve Gaziantep'teki sabotajlar da kitlesel ölümlere yol açtıkları için panik duygusu yaratacaklardı. Bunların üstüne Sygon görüntüleri eklenince muhteşem bir etkileme modeli oluşuyordu.”</p>

    <p class="calibre10">Modelin ne olduğunu anlamıştım. İnanılmaz bir şeydi. Ama toplumumuza çok uygun olduğunu kabul etmeliydim. Ne de olsa yüzyıllardan beri modellerin peşinde koşuyor, bir şeylerden etkilenmeyi bekliyorduk. Bu, boşaltılmış beyinlerin tarihsel saplantısıydı. Merak ettiğim asıl konuya gelmek istiyordum.</p>

    <p class="calibre10">“Ya Marat Marken'in kaçırılması, tarikat binalarının bombalanması?”</p>

    <p class="calibre10">Büyük Rehber, gürültülü bir kahkaha savurdu. Çömezleri de alkışladılar. Sorumu çok beğenmiş olmalıydılar.</p>

    <p class="calibre10">Abdül John Kura, adamlarını susturdu ve üzerime doğru eğildi.</p>

    <p class="calibre10">“Marat Efendi, iddiayı kaybedeceğini anlamıştı. Oturup yeni tarihin kuramını deney sonuçlarını beklemeden yazmaya hevesleniverdi. Ütopyacı yazarlardan filan yararlanmaya kalktı. İçkiyi fazla götürür de orada burada konuşur diye onu kaçırdık. Ne de olsa bunlar, gizli kalmalıydı. Şimdi okullarımızdan birisindeki odasında oturuyor ve olayları izliyor. Yaşananları görüp kurgusal tarih üzerine düşünüyor. Bu arada kaybettiği rakıyı da düşünüyor olmalı.”</p>

    <p class="calibre10">Bir kahkaha daha patlattıktan sonra konuşmasını sürdürdü:</p>

    <p class="calibre10">“Tarikat binalarımıza gelince. Kök Kuşak Tarikatı yeterince tanınmıyordu. Binalarımızı yok ederek insanlara tarikat varlığını duyurmak istedik. Model şuydu. Şiddet ve kurtuluş umudu tarikat. Bakalım ikisi nasıl bütünleşecek? Şimdi yeni bir tarikat kuracağız ve bol bol reklamını yapacağız. Nasılsa Birleşik Medya bizim. Bakalım son olaylardan paniğe kapılan insanların yüzde kaçı bize gelecek?”</p>

    <p class="calibre10">Her şey ortadaydı. Saçma bir gerçekle karşı karşıyaydım. Bir şişe rakı için neler yapılmıştı. Canım gülmek istiyordu. Tarih kurgulamak eğlenceli bir iş olmalıydı. Ama cinayetlere, suikastlara ve toplumsal cinnete bakınca bu eğlencenin bedelinin çok ağır olduğunu düşünüyordum. Acaba son amaçları neydi? Ortaya bir laf attım:</p>

    <p class="calibre10">“Artık Türkiye'yi ele geçirmeye başlarsınız ve istediğiniz yönetimi kurarsınız.”</p>

    <p class="calibre10">Bunun aptalca bir soru olduğunu biliyordum. Adamlar zaten her yere sızmışlardı. Şaşkınlıkla birbirlerine baktılar. Abdül John Kura, bıkkın bir şekilde sözcülük yaptı.</p>

    <p class="calibre10">“Ne kadar anlamsız düşünüyorsun dostum,” dedi. “Biz, tarih kuramcısıyız, politikacı değil. Bir amaç belirledik. Varsayımları ortaya koyduk. Strateji belirledik. Organizasyon yaptık. Sabırla çalıştık. Bekledik ve eyleme geçtik. Bu bir deney. Kağıttaki amacımıza ulaştık. Müthiş bir deneyim kazandık. Şimdi köşemize çekilip kurgulamaya devam edeceğiz.”</p>

    <p class="calibre10">Abdül John Kura, bunları söyledikten sonra ayağa kalktı. Gitmeye hazırlanıyorlardı. Hemen atılıverdim, anlamsız bulduğum bir soru sordum :</p>

    <p class="calibre10">“Beni ne zaman öldüreceksiniz?”</p>

    <p class="calibre10">Bir kez daha şaşkınlıkla bakıştılar. Büyük Rehber, canı sıkılmış gibi başını iki yana salladı.</p>

    <p class="calibre10">“Seni niye öldürelim dostum?” dedi bıkmış bir ses tonuyla. “Nasılsa biz buradan gidince sen de her şeyi unutacaksın. Yaşantına devam edeceksin. Ve eminim ki, çok geçmeden bizim hücrelerden birisine kapılanacaksın.”</p>

    <p class="calibre10">Konuşmasını tamamladıktan sonra tilki suratlı yardımcılarıyla odadan çıktı. Bu arada Tamer'e bir işaret yapmıştı. Genç adam elinde silahıyla burnumun dibine kadar geldi.</p>

    <p class="calibre10">“Şimdi seni hipnotize edeceğim ve dışarıya çıkartacağım,” dedi. “Bu bina havaya uçacak ve çevredeki birkaç binayı da beraberinde götürecek. Yine çok kişi ölecek ama biliyorsun Sygonlular filan. Hem sonra tarikat imajı, beyinlere biraz daha yerleşmeli. Bunun da en iyi yolu şiddet. Soruşturmayı yine birlikte yürütürüz. Hem sonra, Arzu da bizim taraftan. Sana rüyayı gördüren, bizim etkileme gücümüzdü.”</p>

    <p class="calibre10">İçimdeki dehşet duygusu yeniden alevlenmişti. Tamer’e Arzu'ya ve o rüyaya aldırmıyordum artık. Kim bilir kaç kişi daha alevler içinde ölecekti. Yapmam gereken tek şey vardı. Tamer'in üzerine atılıp onu gebertmek. Sonra da diğerlerini haklayıp katliama engel olmak. Ama bunu yapamazdım. Çünkü Tamer'in silahı tam alnımın ortasına çevrilmişti. Ayrıca adamın yeşil gözleri garip bir şekilde parlamaya başlamıştı. Kendimi bu bakışlardan ayıramadım. Göz kapaklarım yavaş yavaş ağırlaşıyordu.</p>

    <p class="calibre10">İçimde rahatlama hissettim. Evet çok insan ölecekti ama ben yaşıyor olacaktım. Sevgilim Meral'i düşündüm. Onunla sıcacık bir yatakta birlikte olmayı çok özlemiştim. Göz kapaklarımdaki ağırlık gitgide artıyordu. Kendime gelir gelmez hemen Meral'e koşacaktım. Onu kucaklamak, kokusunu duymak istiyordum. Yıllar önce de Catherine adlı küçük bir kız vardı. Sonra da Fatma. İnanılmaz derecede ateşli bir kadındı. Şimdi de Meral’in ateşi beni bekliyordu. Niye gözlerimi açık tutmaya uğraşıyordum ki. Ağırlaştı, ağırlaştı ve kapandı.</p><br class="calibre1" />

    <h2 class="calibre4" id="sigil_toc_id_25">5.</h2><br class="calibre1" />

    <p class="calibre10">Ransan, gözlerini açtığı zaman Krea gemisindeki odasında olduğunu anladı. Bilinci açıktı. Bir süre başına gelenleri düşünmeye çalıştı. Kudüs’te rahibin odasını terk etmek üzereydiler. Sıçrama mekiğine ulaşmak için yola çıkmışlardı. Sonra Sygonlu zaman yolcularıyla karşılaşmışlardı.</p>

    <p class="calibre10">Sygonlular, kendilerini çekmeye çalışıyorlardı. Yolcu ve Broden’den kopmuştu genç kadın. Ama Sygonlulara direnmiş ve sıçrama mekiğine ulaşabilmişti. Sonra da en üst sıçrama hızıyla kendisini zaman dalgalarına bırakmıştı. Burada olduğuna göre Sygonlulardan kurtulmayı başarabilmişti. Ana gemidekiler, kendisini çekmiş olmalıydılar. Belki de Krea savaş botları gelip Sygonluları yok etmişler ve onu kurtarmışlardı. Bunların hepsini öğrenmeliydi. Yatağından kalktı ve odasından çıktı. Amiral Turama’nın yanına gidecekti.</p>

    <p class="calibre10">Koridorda kimse yoktu. Asansöre binmek yerine yürümeyi tercih etti. Ana koridora çıktığı zaman da kimseyi göremedi. Garip bir durumdu bu. Ne güvenlik görevlisi, ne de diğer gemi çalışanları ortalıkta yoklardı. İki onarım robotu hareket etmeksizin duruyorlardı.</p>

    <p class="calibre10">Bölüm güvenlik odasına doğru yöneldi. Kapı açılınca içeriye girdi. Üç güvenlik görevlisi, yerde yatıyorlardı. Ransan, yanlarına yaklaşınca boğazlarının parçalanmış olduğunu gördü. Korkuyla irkildi. Gemide garip şeyler olduğu kesindi.</p>

    <p class="calibre10">Aklına ilk gelen şey, güvenlik monitörlerine bakmak oldu. Gözlerini, odayı kaplayan ekranlara çevirince tedirginliği daha da arttı. Kimse yoku. Dev gemi boşalmıştı sanki. İletişim panelinden Amiralin odasına bağlanmaya çalıştı. Ama bağlantı kurulamıyordu. Ana kule güvenlik odasına ulaşmaya çalıştı. Oradan da yanıt alamadı. İçindeki tedirginlik, korkuya dönüşüyordu.</p>

    <p class="calibre10">Güvenlik odasından ayrılıp odasına döndü. Bir tehlike ile karşı karşıya olduğunu düşünüyordu. Dolabından silahını aldı ve tekrar koridora çıktı.</p>

    <p class="calibre10">Gemi personelinin odalarını teker teker dolaşmaya başladı.</p>

    <p class="calibre10">Her yerde gördüğü manzara aynıydı. İnsanlar, yataklarında ölü olarak yatıyorlardı. Kimisinin boğazı kesilmiş, kimisinin de göğsü yarılmıştı. Odalarda kan gölleri oluşmuştu.</p>

    <p class="calibre10">Genç kadın, aklını kaçıracak gibiydi. Bir yandan da düşünmeye çalışıyordu. Acaba kendisi zaman sıçraması yaparken, Sygonlular gemiyi ele mi geçirmişlerdi? Sygonlular, düşmanlarını vahşice katlederlerdi. Fakat, düşman gemilerini de katliamdan sonra havaya uçururlardı. Saldırganlar, ya Sygonlu değildi, yada Sygonlular şu anda geminin içinde katliama devam ediyorlardı.</p>

    <p class="calibre10">Ransan, silahını ateşleme moduna getirdi ve kendisini toparlamaya çalıştı. Bu sırada odaların güvenlik sistemlerini incelemek geldi aklına. Bu sistem, odalara girip çıkan herkesin görüntüsünü kaydederdi. Odadaki sistemi çalıştırdı ve izlemeye başladı.</p>

    <p class="calibre10">Bulunduğu oda, enerji teknisyeninin odasıydı. Adam, yatağında yatıyordu. Derin bir uykudaydı anlaşılan. Bu sırada kapı açıldı ve bir gölge içeriye doğru süzüldü. Elinde bir tören kılıcı vardı.</p>

    <p class="calibre10">Ransan, nefesini tutmuş, gölgenin kim olduğunu anlamaya çalışıyordu. Birden dehşet yüklü bir çığlık savurdu. Odaya giren kendisiydi. Tören kılıcını teknisyenin göğsüne saplamış, sonra da boydan boya kesmişti. Her şey çok kısa sürede olup bitmişti. Gölge odayı terk etmiş ve karanlıkta kaybolmuştu.</p>

    <p class="calibre10">Ransan, titremeye başlamıştı. Bu, kendisi olamazdı. Dışarıya çıktı ve teknisyenin odasının yanındaki odaya geçti. Burası, yaşam destek sorumlusuna aitti.</p>

    <p class="calibre10">Adam, gırtlağı kesilmiş bir şekilde yatağına uzanmıştı. Başı, kan içindeydi. Ransan, kusmamağa çalışarak adamın yanından geçti ve güvenlik sistemini çalıştırdı. Görüntüleri izlerken tırnaklarını kemirmeye başlamıştı.</p>

    <p class="calibre10">Kendisinin odaya girişini ve elindeki tören kılıcını adamın boğazına saplayışını dehşet içinde izledi. Cinayetlerin sorumlusu oydu. Ama o değildi. Bütün bunları o yapmış olamazdı. Neden yoktu çünkü. Üstelik bir şey anımsamıyordu.</p>

    <p class="calibre10">Yeniden koridora çıktı. Ter içinde kalmıştı. Silahını sımsıkı tutarak koridorda bir süre yürüdü ve asansöre bindi. Broden’in odasına gidecekti. Onun da geri dönüp dönmediğini merak ediyordu. Belki de adam geri dönmüştü ve Ransan tarafından öldürülmüştü. Bunu düşünürken titrediğini hissetti.</p>

    <p class="calibre10">Arkeologun odasına sessizce girdi. Eli, silahın tetiğindeydi. Silahı en yüksek tahrip gücüne göre ayarlamıştı. Bütün odayı yok edebilirdi. En ufak bir seste de silahı ateşlemeye kararlıydı.</p>

    <p class="calibre10">Broden odada yoktu. Yatağa bir kadın uzanmıştı. Ransan kadını tanıdı. Savaş pilotuydu. Çırılçıplaktı. Karnı yarılmıştı. Ransan, güvenlik sistemini çalıştırdı ve görüntüleri titreyerek izlemeye başladı.</p>

    <p class="calibre10">Kadın çırılçıplak yatakta yatıyordu. Ellerini başının altında kenetlemiş bir Krea şarkısı söylüyordu. Bu sırada Broden, ekranda beliriyordu. Üzerinde garip bir kıyafet vardı. Eski yüzyıllardan kalma bir pantolon ve ceket giymişti. Sırtında kısa bir pelerin vardı. Silindir şapka giymişti. Kadının yanına yaklaşınca üzerindekileri çıkarmaya başladı. Bir yandan da, “Bana Jack de,” diyordu. “Karın Deşen Jack. Senin için yüzyıllar öncesinden Londra’dan geldim.”</p>

    <p class="calibre10">Kadın kahkahalar savuruyordu. Broden, soyunmasını tamamladıktan sonra yatağa girdi ve kadını öpmeye başladı. Az sonra çılgınlar gibi sevişmeye başlamışlardı. Ransan’ın kalbi duracak gibiydi. İçeriye ne zaman gireceğini bekliyordu.</p>

    <p class="calibre10">Savaş pilotu zevkten kendinden geçmişti. Ransan, Broden’in doğrulduğunu gördü. Adamın elinde bir bıçak belirmişti. Aniden bıçağı kadının karnına sokmaya başladı. Ölüm darbeleri ard arda geliyordu. Çığlıklara karışan hırıltılar, odanın içini dolduruyordu.</p>

    <p class="calibre10">Ransan, daha fazla dayanamadı ve odadan dışarıya fırladı. Bir yandan da düşünüyordu. Demek, Broden yaşıyordu. Gemideki herkesi kendisinin öldürmesi mümkün değildi. Broden de cinayetler işliyordu. Belki başkaları da vardı. Ama tüm bunlar anlamsızdı. “Belki de bir karabasan yaşıyorum,” dedi kendi kendisine. Sonra da koşmaya başladı. Amiralle konuşmalıydı. Olayların açıklamasını o zaman bulabilirdi belki. Adam, yaşıyorsa eğer.</p><br class="calibre1" />

    <p class="calibre10">Komuta odasının kapısı otomatik olarak açıldı ve Ransan silahı önde tutarak içeriye girdi. Her an ateş etmeye hazır bir şekilde odayı kontrol etti. Kimse yoktu. Bütün komuta panelleri ve ekranlar kapatılmıştı. Ransan, sessiz odada amaçsızca dolaşmaya başladı bir süre. Sonra da Amiralin koltuğuna oturdu. Ne yapması gerektiğini bilemiyordu. Sonra bütün izleme sitemlerini çalıştırmaya başladı. Gemide nelerin olup bittiğine ilişkin görüntüler yakalayabilirdi belki. Komuta masasına eğildi ve sistemleri çalıştırmaya başladı.</p>

    <p class="calibre10">Boş koridorlar, odalar ve cesetlerden başka bir şey yoktu. Canı sıkılmış bir şekilde sistemden sisteme geçiyordu. Birden durdu. Geminin spor salonu insan doluydu. Ransan, ümitle ayağa kalktı. Yaşayan birileri vardı demek. Hemen oraya gitmeliydi. Sevinçle ayağa kalktı. Ama birden vazgeçti. Spor salonunda değişik bir görüntü vardı. Ve orada garip şeyler oluyordu.</p>

    <p class="calibre10">Dev salon bir arena haline getirilmişti. Eski Roma döneminde olduğu gibi. Gemi personeli tribünlere oturmuş, çığlıklar atıyordu. Arenanın en üst yerinde özel bir tribün vardı. Ransan, Amiralin ve yardımcısı Koren’in birlikte oturduklarını gördü. Arkalarında çeşitli bölüm sorumluları sıralanmıştı. Diğer yardımcı Tesar ve Broden görünmüyorlardı.</p>

    <p class="calibre10">Bu sırada borazan sesleri duyulmaya başladı. Birileri geliyordu. Ransan beyazlar giyinmiş on kişinin güvenlik görevlileri tarafından piste sürüklendiklerini gördü. Genç kadının içindeki dehşet duygusu, yeniden alevlenmeye başlıyordu. Çünkü piste sürüklenen insanların üzerlerindeki elbise değil, kuzu postlarıydı. Belleğindeki tarih bilgisi, genç kadına olacakları anlatıyordu.</p>

    <p class="calibre10">İnsanlar pistin ortasına bırakıldılar. Güvenlik görevlileri, kendi gemilerinin personelinden bir bölümü yere bıraktıktan sonra elektromanyetik asansörlerine binerek pisti terk ettiler.</p>

    <p class="calibre10">Kuzu postu giydirilmiş insanlar, çığlık atıyorlar. Sağa, sola koşturarak pistten çıkmaya çabalıyorlardı. Ama her seferinde güvenlik görevlilerinin darbeleriyle karşılaşıyordu.</p>

    <p class="calibre10">Tribünden uğultular yükselmeye başlayınca, Ransan da odayı terk etmeye hazırlanıyordu. Olacakları biliyordu çünkü. Son bir kez ekrana baktı. Tribünlerin altındaki kapaklar açılmış, dışarıya fırlayan aslanlar, kaçışmakta olan insanların üzerlerine atlamaya başlamışlardı. Ölüm çığlıkları, tribünlerden gelen uğultulara karışıyordu.</p>

    <p class="calibre10">Ransan, birden garip bir zevk almaya başladığını hissetti. Burnuna kan kokusu geliyordu. Ağzında kan tadı dolaşıyordu. Duygularını bastırmaya çalışarak kendini odadan dışarıya attı. Aynı anda da yüzüne bir darbe yedi.</p>

    <p class="calibre10">Genç kadın, yere kapaklanmıştı. Başını kaldırınca karşısında Broden ve Tesar’ı gördü. Adamların gözlerinde ürkütücü bir anlam vardı.</p>

    <p class="calibre10">Ransan, panik içinde silahını aradı. Sonra onu komuta odasında unuttuğunu fark etti. Odaya dönmek için ani bir hareketle ayağa kalktı. Ama Tesar’ın kendisini yakalamasına engel olamadı.</p>

    <p class="calibre10">“Ne istiyorsunuz benden?”</p>

    <p class="calibre10">Ama kimse yanıt vermedi. Broden ve Tesar, genç kadını yeniden komuta odasına götürdüler. Ransan, durmadan bağırıyordu. Ama diğerlerinin aldırdıkları yoktu.</p>

    <p class="calibre10">Sakin bir şekilde Amiralin koltuğuna oturtup, el ve ayak bileklerinden bağladılar onu. Sonra da koltuğu geriye doğru yatırdılar. Adamlar, bir robot gibi hareket ediyorlardı. Ağızlarından bir sözcük çıkmamıştı. Ransan’ın çığlıklarına da tepki göstermiyorlardı.</p>

    <p class="calibre10">Broden, Ransan’ın karşısına dikilmişti. Elinde yine o bıçak vardı. Tesar, kenara çekilmiş arkeologu izliyordu. Genç adam, ağır hareketlerle Ransan’ın elbisesini kesmeye başlamıştı. Dehşet dolu bir çığlık daha attı genç kadın.</p><br class="calibre1" />

    <h1 class="calibre4" id="sigil_toc_id_26"><span class="calibre8"><span class="bold">ALTINCI KURGU</span></span></h1>

    <p class="calibre4"><span class="calibre8"><span class="bold">SUİKAST GECESİ</span></span></p><br class="calibre1" />

    <h2 class="calibre4" id="sigil_toc_id_27">1.</h2><br class="calibre1" />

    <p class="calibre10">Karşımda oturan adam, beni dikkatle süzdükten sonra sordu:</p>

    <p class="calibre10">“Başkan hakkında ne düşünüyorsun?”</p>

    <p class="calibre10">Soru, irkilmeme neden olmuştu. Gizlenmek istermiş gibi masanın üzerine doğru eğildim, bir sigara yaktım. Sonra bakışlarımı adamdan uzaklaştırdım, sıkıntıyla çevreyi izlemeye koyuldum.</p>

    <p class="calibre10">Adam, ikinci bir soruyla beni yeniden kendisine çekmeye çalıştı:</p>

    <p class="calibre10">“Korktuğun bir şey mi var?”</p>

    <p class="calibre10">Yanıt vermemekte kararlıydım. Adam, içinde bulunduğum ruh halini anlamış olmalıydı. Bu kez de kışkırtıcı olmayı denedi:</p>

    <p class="calibre10">“Demek bu işler yazıldığı gibi kolay olmuyor. Her insan yazabilir. Ama yazdıklarını eyleme geçirmek, herkesin harcı olmasa gerek.”</p>

    <p class="calibre10">Bu söz üzerine yapabileceğim iki şey vardı. Ya masadan kalkıp gidecektim, ya da ürkek tutumumu terk edip konuşacaktım.</p>

    <p class="calibre10">Bir durum değerlendirmesi yaptım. Masadan kalkmak, beni kaba bir insan yapacaktı. Bu, sorun değildi. Konuşmak ise kısa bir yargılanmadan sonra uzayın derinliklerindeki uluslararası ceza kolonilerinden birine gönderilmek demekti. İşte bu, yaşamsal bir sorundu.</p>

    <p class="calibre10">Çevreyi bir kez daha izledim. İnsanlar ve hizmet robotları, barın içinde dolaşıp duruyorlardı. İnsanlardan bir korkum yoktu. Neredeyse tümü uyuşmuş durumdaydı. Kimisi içki içiyor, kimisi de eski çağlardan kalma bir alışkanlıkla uyuşturucu yüklü sigaraları dudaklarında sallandırıyordu. Bazıları da televizyon seyrediyordu. Barın ışık oyunlarıyla iyicene karartılmış ortamında kimse bizimle ilgilenecek durumda değildi. Ayrıca riski azaltabilmek için duyulmayacak şekilde kısık sesle konuşabilirdim.</p>

    <p class="calibre10">Ama robotlardan endişeliydim.</p>

    <p class="calibre10">Burada çalışan bir hizmet robotu, istihbarat için programlanmış olabilirdi. Bu robotlar bulundukları ortamdaki bütün sesleri kaydedebilme ve ayrıştırabilme özelliğine sahiplerdi. Üstelik konuşanların görüntüleri de saptanabiliyordu.</p>

    <p class="calibre10">Konuşmalar ve görüntüler, anında İstihbarat ve Güvenlik Bakanlığı'ndaki Suç Bilgi Merkezi'ne gönderilirdi. Bundan sonra konuşmanın içeriğine ve konuşanların kimliğine göre ya izlenirdiniz, ya da hemen yargılanıp bir ceza kolonisine gönderilirdiniz. Aslında izlenmenin sonu da er veya geç ceza kolonisi olacağından pek bir şey değişmezdi.</p>

    <p class="calibre10">Adam, aklımdan geçenleri anlamış olmalıydı. Bu kez kışkırtıcı tutumunu bırakıp yatıştırıcı olmayı denedi:</p>

    <p class="calibre10">“Elemanlarımız gerekli taramayı yaptılar. Salonda şu anda istihbarat robotu yok. Eğer yanılıyorsak, güvenlik elemanları buraya gelir gelmez kaçma olanağımız var. Anlayacağın gibi, gerekli önlemler alındı. Gerçi küçük çaplı bir çatışma olabilir ama bu bizi etkilemez.”</p>

    <p class="calibre10">Karşısındakini küçük gören bir havası vardı. Bir süre bekleyip beni izledikten sonra ilk sorusunu yeniden sordu. İçimdeki tedirginliği tam olarak atamamıştım. Ama yanıtlamaya karar verdim. Konuşarak bu sıkıntılı ortamdan kurtulacaktım sanki.</p>

    <p class="calibre10">&nbsp;“Önceleri, yani görevinin ilk iki yılında, çok başarılıydı. Fakat son bir ayda çok değişti,” dedim. “Demokratik bir insanın yerine bir diktatör geldi. İstihbarat ve Güvenlik Bakanlığı, bir zamanlar dış düşmanlar hakkında bilgi toplardı. Polis ve ordu ülkemize dışarıdan gelecek saldırıları engellemek için çalışırdı. Şimdi tüm bunlar, kendi yurttaşlarımıza yöneldi.”</p>

    <p class="calibre10">Düşüncelerimi anlatmak için fazla söze gerek yoktu. Aslında daha da konuşabilirdim. Ama konuştukça endişem artıyor, korkuya dönüşüyordu. Artık kalkıp gitmek istiyordum. Oysa o, buna aldırır gibi görünmüyordu.</p>

    <p class="calibre10">Onun adı, Mustafa Max Koray'dı. Koray Robot Endüstrisi Şirketi'nin sahibiydi. İstanbul’u yöneten yerel politikacıların yarısı, bu aileden çıkmıştı. Ama son kuşak Koraylar, devlet yönetimine fazla karışmamışlar, şanslarını sanayi ve ticarette denemek yolunu seçmişlerdi. Mustafa Max Koray, bunlardan birisiydi. Adamın yaşı, yetmiş dolaylarında olmalıydı. Belki de yüzünü kaplayan beyaz sakalı, bu yaşlarda gösteriyordu onu.</p>

    <p class="calibre10">Mustafa Max Koray'la bir ay önce başkanın verdiği kokteylde tanışmışım. Her şeyin başlangıcı olmuştu bu kokteyl. Başkan Cabir Han, bu kokteylde durup dururken baskı rejiminden, diktatörlüğün yararlarından söz etmişti. O akşam bir karakter değişimine uğramıştı adeta. Ilımlı ve demokratik kişiliği aniden kaybolmuş, uzlaşmaz ve kavgacı bir kişiliğe bürünmüştü. Kendisiyle tartışmaya giren herkesi azarlıyor, tehdit ediyordu. Olanlar karşısında insanların nasıl şaşkınlığa düştüğünü hala anımsayabiliyordum.</p>

    <p class="calibre10">Şaşkınlık içinde olanlardan birisi de Mustafa Max Koray'dı. Koray ailesi iki yıl önceki seçimlerde Cabir Han'ı desteklemişti. Mustafa Max Koray, onun onursal danışmanları arasında yer alıyordu. Adam şaşkınlık içinde yanıma gelmiş ve başkan hakkında ne düşündüğümü ilk kez o zaman sormuştu.</p>

    <p class="calibre10">Bana bu soruyu sormasının nedeni açıktı. Çünkü iki sene önceki seçim kampanyasından bu yana, yazdığım yazılarla Cabir Han'ı destekliyordum. Mustafa Max Koray'la aynı cephedeydik yani. Bazıları için ben, başkanın borazanıydım.</p>

    <p class="calibre10">Başkan şimdiye kadar gördüğüm en demokrat liderdi. Ama bir anda değişivermişti. Bu durum, kimsenin bilmediği özel sorunlardan kaynaklanıyor olabilirdi. Bir hastalık başlanıcı veya aile içi ilişkilerde bozulma, adamın ruhsal durumunu etkilemiş olabilirdi. Bunların gelip geçici olacağını düşünüyordum.</p>

    <p class="calibre10">Bu düşüncelerimi, Mustafa Max Koray'a da anlatmıştım. Sonra konuyu bırakıp günlük politikadan konuşmaya başlamıştık. Ama Cabir Han'ın tüm salonu dolduran bağırışları, konuşmamızı kesiyor, dikkatimizin ona çevrilmesine yol açıyordu.</p>

    <p class="calibre10">Sonunda Mustafa Max Koray, başkanı izlemekten bana zaman ayıramaz olmuştu. Özür dileyerek yanımdan ayrılmış ve başkana veda etmeden salonu terk etmişti. Ben de artık İstanbul Meclisine küfür etmeye başlayan, Meclisi kapatmaktan başka çare olmadığını haykırıp duran Cabir Han'ı, şaşkınlıkla dinlemeye koyulmuştum.</p>

    <p class="calibre10">Kokteyl biter bitmez gazeteye gitmiş ve o gece yaşananlarla ilgili haberi yazmak üzere bilgisayarımın başına oturmuştum. Ama bilgisayarın düğmesine dokunur dokunmaz ekranı İstihbarat ve Güvenlik Bakanlığı'nın duyurusu kaplamıştı. Duyuruda gazetelerde yer alacak her yazının bundan böyle Bakanlığa iletilmesi ve Bakanlık onayının alınması isteniyordu.</p>

    <p class="calibre10">Böyle bir durumla on yıllık gazetecilik yaşantımda ilk kez karşılaşıyordum. Metni okudukça şaşkınlığım daha da artmıştı. Bakanlık öyle bir sistem oluşturmuştu ki, onların onayı olmadan bırakın bilgi iletişim şebekesine ulaşmayı, gazetenin baskı ünitelerine bile yazı gönderemiyordunuz.</p>

    <p class="calibre10">Hemen odamdan çıkıp yazı işleri bölümüne koşmuştum. Yazarların ve habercilerin neredeyse hepsi oradaydı. Yüzlerindeki ifadeden herkesin konuyu kavradığını anlamıştım. Ama yüzlerdeki ifade şaşkınlığı değil, korkuyu simgeliyordu. Bunu ben de yaşamaya başlamıştım.</p>

    <p class="calibre10">Ama günler geçtikçe sadece benim değil, tüm İstanbul’un yaşadığı dehşet daha da artacaktı. Her semti bir ağ gibi saran istihbarat robotlarının faaliyetleri sonucunda ceza kolonilerine kalkan gemi ve yolcu sayısında önemli bir artış olmuş, insanlar İstihbarat ve Güvenlik Bakanlığı'nın önünden ürpererek geçmeye başlamışlardı. Yanınıza yaklaşan her polis, korumanın değil tehlikenin habercisi olmuştu.</p><br class="calibre1" />

    <p class="calibre10">Bunları düşündükten sonra Mustafa Max Koray'la konuşmayı bitirmeye ve kalkıp gitmeye karar verdim. Ama adam konuşmasını sürdürünce bundan vazgeçtim. Gazeteci merakım, içimdeki korkuyu biraz olsun bastırmıştı. Sanki bir şeyler yakalayacaktım.</p>

    <p class="calibre10">Yaşlı adam “Koray ailesi, İstanbul'un yeni tarihini yaratan ailelerden birisidir. Diğer aileler susuyor ama bizim ailemiz susmayacak,” deyince merakla sordum:</p>

    <p class="calibre10">“Peki, ne yapmayı düşünüyorsunuz?”</p>

    <p class="calibre10">Sorumu dolaylı yanıtladı:</p>

    <p class="calibre10">“Önceleri başkanın geçici bir ruhsal bunalım içinde olduğunu düşünüyorduk. Ama şimdi bunun kalıcı bir şey olduğunu anladık.”</p>

    <p class="calibre10">Konuşmadan yüzüne baktığımı görünce devam etti:</p>

    <p class="calibre10">“Psikologlardan, siyaset psikologlarından, araştırmacılardan oluşan gizli bir grup kurduk. Bir süredir Cabir Han'ın geçmişini araştırıyoruz, davranışlarını analiz ediyoruz.”</p>

    <p class="calibre10">“Neler buldunuz peki?”</p>

    <p class="calibre10">“Başkan, üniversitede öğrenciyken iki kez ruhsal bunalım geçirmiş. Hatta ilkinde üniversite rektörüne saldırmış ve adamı boğmaya kalkmış. Uzun süre hastanede yatmış ve psikoterapi seanslarına katılmış. Tüm bunlar ailesi tarafından gizlenmiş. Tüm kayıtlar yok edilmiş.”</p>

    <p class="calibre10">Yanıt, beni tatmin etmemişti. Sonuçta başkandan kurtulmak isteyen birileri düşsel senaryolar yazıyor olabilirlerdi. Zaten ortada somut bir delil yoktu. Bu düşüncemi Mustafa Max Koray'a söyledim. Ama o aldırmadı.</p>

    <p class="calibre10">“Doğru, somut delil yok,” diyerek devam etti. “Fakat başkanın karısına işkence yaptığını ve bunu hizmetçilerine izlettirdiğini de söylesem ne dersin? Sadece tanıklar var ve tanıklar da her zaman dönek olurlar. Ama bu, bizi ilgilendirmiyor. Biz analizlerimizi ve tahminlerimizi yaptık. Cabir Han'ın bu dengesiz davranışları daha da şiddetlenecek ve İstanbul’u mahvedecek.”</p>

    <p class="calibre10">Tatmin olmamıştım. Yine de sordum:</p>

    <p class="calibre10">“Peki, nasıl bir çözüm düşünüyorsunuz?”</p>

    <p class="calibre10">Aldığım yanıt, buz kesilmeme yetti. Korkuyu bile bir an için unuttum.</p>

    <p class="calibre10">“Yok etmeyi.”</p>

    <p class="calibre10">Bunu kararlı bir şekilde söylemişti. Artık bu masadan kalkmam ve gitmem gerekiyordu. Çünkü bu konuşma, ölümcül bir tehlikeye doğru gidiyordu. Yaşantımın geri kalan kısmını bir ceza kolonisinde sürdürmeye hiç niyetim yoktu. Ama bir yandan da gazeteci merakıma engel olamıyordum. Son bir soru sorup ayrılmaya karar verdim.</p>

    <p class="calibre10">“Nasıl yapacaksınız bunu?”</p>

    <p class="calibre10">Sesimi iyicene kısmıştım. Soruyu sorduktan sonra ürpererek çevreye bakındım. Gazetecilik merakım aniden bitmiş, korku duygusu yeniden tüm benliğime egemen olmaya başlamıştı. Mustafa Max Koray, aynı soğukkanlılıkla yanıtladı:</p>

    <p class="calibre10">“Her şey planlandı. Kolay ve temiz bir iş. Üstelik insanlar memnun olacak.”</p>

    <p class="calibre10">Evet, burası doğruydu. İnsanlar, memnun olacaktı. Ama bu durum, yok etme işinin kolay olacağı anlamını taşımıyordu. Korkumu yeniden yendim ve sordum:</p>

    <p class="calibre10">“Yok etme işini kim yapacak. Kiralık katil mi buldunuz?”</p>

    <p class="calibre10">Bir kahkaha attı ve parmağıyla beni işaret etti.</p>

    <p class="calibre10">“Bunu siz yapacaksınız dostum. Bu kolay bir iş. Kiralık katil tutmaya ne gerek var.”</p>

    <p class="calibre10">Mustafa Max Koray acaba şaka mı yapıyordu? Belki de deliriyordu. Ama bunlar, beni ceza kolonisinden kurtaramazdı. Mustafa Max Koray, gücünü kullanarak kendini kurtarabilirdi belki. Veya uzay gemilerinden birisine atlayıp güneş sistemini bile terk edebilirdi. Oysa benim böyle bir şansım yoktu. Bir istihbarat robotu tarafından duyulmamayı ve görüntülenmemeyi dileyerek ayağa kalktım. Bir yandan da buraya geldiğim için kendi kendime küfür ediyordum.</p>

    <p class="calibre10">Ayağa kalktığımı gören adam, kolumu yakalayıverdi. Kemikli parmakları kolumu öyle sıkıyordu ki, canım yandı. Ters ters suratına baktım. Ama yine dayanamadım. Kendimi bir şey sormak zorunda hissettim:</p>

    <p class="calibre10">“Neden ben?”</p>

    <p class="calibre10">O da bu soruyu bekliyordu zaten. Beklediğini duyunca rahatladı. Kolumu bıraktı, oturmamı istedi. Yapmamam gereken şeyi yaptım ve yeniden oturdum. Şimdi dinleme sırası bendeydi. Yaşlı adam, garson kızlardan birisini çağırıp içkilerimizi yenilettikten sonra konuşmaya başladı:</p>

    <p class="calibre10">“Yazılarınla Cabir Han'ı sürekli destekledin, onun seçilmesinde rolü olanlardan birisin. Şimdi de yarattığın bir lideri öldüreceksin. Bundan güzel bir gazetecilik olayı mı olur. Yazacağın yazıları bir düşünsene. Seçim kampanyasının ilk gününden başlayacak ve suikast anına kadar uzanacak. Böyle bir gazetecilik başarısı duydun mu hiç? Yaşanan olaylar ve duygular. Üstelik İstanbul'u bir despottan kurtaracağın için kahraman olacaksın.”</p>

    <p class="calibre10">Donmuş bir şekilde adamı dinliyordum. Artık masadan kalkacak durumda değildim. Bunu çok önceden yapmalıydım. Şimdi tehlikeli bir oyunun içinde baş rol oyuncusu olmaya doğru gidiyordum. Mustafa Max Koray devam etti:</p>

    <p class="calibre10">“Üstelik suçlanmayacaksın da. Yargılanma filan yok. Şirketler ve aileler her şeyi ayarlayacak. Suikasttan sonra ortadan kaybolacaksın. Hemen seçime gidilecek. Yeni başkan şimdiden belli ve o seçilecek. Seçilir seçilmez de İstanbul'u bir ruh hastasından kurtardığın için seni affedecek. İstersen iletişim bakanı bile olabilirsin.”</p>

    <p class="calibre10">Kafam gittikçe karışıyordu, düşünemiyordum. Mustafa Max Koray, birdenbire ayağa kalktı. Bunu beklemiyordum. Bir süre bakıştık. Çökmüştüm. O da bunun farkındaydı. Üzerime daha fazla gelmek istemiyordu anlaşılan. Başka bir şey söylemeden yanımdan ayrıldı.</p>

    <p class="calibre10">Bir süre öyle kaldım. Casusları ve istihbarat robotlarını bile unutmuştum. İçimdeki korkudan da eser kalmamıştı. Birkaç duble daha içtim. Ama bu da kendimi toparlamamı sağlamadı. Düşündükçe bir çıkmazın içine giriyordum.</p>

    <p class="calibre10">Sonunda düşünmenin bir çözüm getirmeyeceğini anladım. Eve gidip dinlenmekten başka çarem yoktu. Ben de öyle yaptım.</p><br class="calibre1" />

    <p class="calibre10">Eve varınca hemen yatağa girdim ve bir süre bekledim. Çünkü her an kapı çalınabilir ve bir polis ordusuyla yüz yüze gelebilirdim. Ama kimse gelmedi. Eğer istihbarat robotlarından birisinin ağına düşseydim şimdi yargıcın karşısında bekliyor ve hangi ceza kolonisine gönderileceğimi tahmin etmeye çalışıyor olurdum. Demek ki güvenlik içindeydim. Mustafa Max Koray, iyi bir organizasyon yapmıştı.</p>

    <p class="calibre10">Güvenlik duygusunun verdiği rahatlık içinde bu akşam olanları düşünmeye başladım. Mustafa Max Koray, doğru söylüyor olabilirdi. Çünkü Cabir Han'ın bir dengesizlik içine girdiği açıktı. Yine de bunlar, bir suikast nedeni olamazdı. Ama başkanın durumuna Mustafa Max Koray açısından bakıldığında suikastın haklılık nedeni vardı galiba. Ne de olsa İstanbul'un gelişmesinde Koray ailesinin önemli bir rolü olmuştu. Onlar, ilk bağımsızlık öncüleri ve kuruculardı. Şimdi de diğer ailelerle birlikte kurdukları bu sistemi korumaya çalışıyorlardı. Elbette sistem ve aileler arasında bir çıkar ilişkisi vardı. Ama ben bunların dışındaydım ve suikastçı olamazdım. Üstelik hayatımda elime hiç silah almamıştım.</p>

    <p class="calibre10">Sonra Mustafa Max Koray'ın benim hakkımda söylediklerini düşünmeye koyuldum. Burada da yaklaşımı doğru olabilirdi. Yarattığın bir insanı öldürüyorsun ve bunu bir gazetecilik malzemesi yapıyorsun. Harika bir gazetecilik olayı. Hele on yıllık meslek yaşamında hayranlık verici başarısı olmayan benim gibi birisi için bulunmaz bir olanaktı bu. Ama bunun yolu, tetikçilikten mi geçmeliydi?</p>

    <p class="calibre10">Peki ama Cabir Han'ı destekleyen bana, Cabir Han ne sağlamıştı? Kocaman bir hiç. Bundan sonra da bir şey olmayacaktı. Üstelik o ruh hastası despot yüzünden beni meşhur edecek yazılar da yazamayacaktım. On yılda elde ettiğim bir şey yoktu. Bundan sonra da olmayacaktı anlaşılan.</p>

    <p class="calibre10">O halde Cabir Han yok edilmeliydi. Ama bunu yapacak kişi ben olamazdım. Yine de Mustafa Max Koray, beni seçmişti. Neden başka bir insan değil de ben. Gazetecilik duygularımı kullanmasının bir anlamı yoktu bu iş için. Mustafa Max Koray, işin çok kolay olacağını söylemişti. Peki ama nasıl olacaktı bu? Bunu öğrenmeliydim. Hemen Mustafa Max Koray'ı aradım, randevu istedim.</p><br class="calibre1" />

    <p class="calibre10">Yaşlı adamla ertesi gün buluştuk. Bu sefer ayrı bir yerdeydik. Adama niçin beni seçtiğini sordum. Hedefini vurmak üzere olan bir avcının edasıyla anlatmaya başladı.</p>

    <p class="calibre10">“Cabir Han, yarın gece bir resepsiyon verecek. Sadece Meclis üyeleri, aileler ve basın davet edildi. Bunların dışında kimse salona alınmayacak. Garson bile olmayacak. Hizmet robotları servis yapacak.”</p>

    <p class="calibre10">Hemen atılarak “Bu robotlar, herhalde istihbarat çalışması da yaparlar,” dedim. Yaşlı adam, başını salladı.</p>

    <p class="calibre10">“Hiç şüphen olmasın. Bu robotlar özel olarak Mars'ta imal edildi. Ses kaydetme ve görüntüleme kapasiteleri geliştirildi. Cabir Han, tuvalete gitmek için salondan ayrılsa bile onu izleyecekler. Ve civarda davetlilerin dışında birisini görürlerse hemen vuracaklar. Davetlilerin kimlikleri ve görüntüleri, özel bir hafıza programıyla robotların belleklerine yüklendi çünkü. Bu nedenle suikastçının davetlilerden birisi olması gerekiyor.”</p>

    <p class="calibre10">Suikastçi adayı olarak seçilen davetli de bendim. Şimdi kritik soruyu sormam gerekiyordu.</p>

    <p class="calibre10">“Neden ben?” diye sordum fısıldar gibi.</p>

    <p class="calibre10">“Seni seçtik çünkü ne meclis üyeleri, ne de basın bu işe yanaşırlardı. Herkes, Cabir Han'ın gitmesini istiyor ama suikastçı olmayı kabullenmiyor. Böyle oluca da iş, ailelere ve şirketlere düşüyor. Ben de onların temsilcisiyim. Seni isteyen de benim. Ne de olsa Cabir Han'ı desteklemek ve bunun karşısında bir şey elde edememek gibi bir durumun var. Üstelik başarıya açsın.”</p>

    <p class="calibre10">Benim için düşündükleri doğruydu. Aynı şeyi dün akşam da söylemişti. Yine de bazı ayrıntılar karışıktı. Bir kere, Cabir Han ve aileler arasındaki çıkar dengesini bir türlü kavrayamamıştım. Bunu Mustafa Max Koray'a sorsam bile doğru bir yanıt alamayacağımı biliyordum. Ama ortada bir çıkar pastası olduğuna göre ben de payımı almalıydım. Sonuçta bu çıkarların gerçekleşmesi bana bağlıydı. Kendimi pahalı satmalıydım. Başkanın öldürülmesi karşılığında iletişim bakanlığını istedim.</p>

    <p class="calibre10">Mustafa Max Koray, gülümsedi ve cebinden bir kağıt çıkartıp bana uzattı. Kağıdı alıp merakla baktım. Bu Cabir Han'dan sonra kurulacak kabinenin listesiydi. Ve ben, dördüncü sırada iletişim bakanı olarak görünüyordum. Bir şeyler söylemek istedim ama beceremedim. Adeta kilitlenen çenemi açmaya uğraşıyordum. Adam, konuşmama fırsat bırakmadan kağıdı kopartırcasına geri aldı.</p>

    <p class="calibre10">Şaşkınlığım gittikçe artıyordu. Yaşlı adam, Cabir Han'ın gidici olduğuna kesinlikle emindi demek. Amatör bir suikastçı seçmişti ama bu işin başarılı olacağına inanıyordu.</p>

    <p class="calibre10">Bir süre konuşmadan durdum ve içkimi bitirdim. Öyle görünüyordu ki, suikastçı adaylığından çıkıp suikastçı olmaya doğu yol alıyordum. Ama işlem nasıl gerçekleşecekti? Mustafa Max Koray, bunun kolay olacağını söylemişi. Yine de yöntemi, kendi kulaklarımla duyup ikna olmalıydım. Mustafa Max Koray, uzun bir konuşmaya hazırlanırcasına derin bir nefes aldı ve anlatmaya başladı.</p>

    <p class="calibre10">Bana bütün gazetecilerin kullandığı bir ses kayıt cihazı verilecekti. Bu araç, aslında bir silah olacaktı ve içinde de bir sinyal sistemi bulunacaktı. Mustafa Max Koray'ın istatistiklerine göre, Cabir Han, bir resepsiyon sırasında iki kez tuvalete gidiyor ve cebinde taşıdığı uyuşturucu kapsüllerinden birini yutuyordu. O gece de aynısı olacaktı. Adam, kapsüllerini yutmak için tuvalete gidecekti. Yanında sadece koruma robotları olacaktı. Cabir Han, tuvalete gider gitmez ses kayıt cihazındaki sinyal sistemini çalıştıracaktım. Bu, harekete hazırım anlamına gelecekti. Sinyal, Mustafa Max Koray'ın bu iş için kurduğu ve nerede olduğunu söylemediği bir yere ulaşacaktı. Bu andan itibaren de karşı bir sinyal gönderilecek ve koruma robotları, bir dakika kör edileceklerdi. Bu sürede ben, salondan çıkacak, başkanı öldürecek ve kaçacaktım.</p>

    <p class="calibre10">Süre benim gibi amatör bir suikastçı için çok kısaydı. Hemen itiraz ettim. Ama Mustafa Max Koray, robotları sadece bir dakika körletebileceklerini söyledi. Çünkü bu robotlar Koray şirketinin imalatı değillerdi. Yine de sanayi casusları kullanılarak bu robotların işletim sistemleri hakkında bilgiler alınmış ve robotları körleştirmek için özel bir sistem geliştirilmişti. Buna rağmen robotlar, sadece bir dakika körleştirilebiliyorlardı. Saniyelik bir gecikme, körlüğü kalkan bir robotun silahını kullanarak beni temizlemesi anlamına geliyordu. İşin en riskli tarafı buradaydı.</p>

    <p class="calibre10">Mustafa Max Koray, konuşmasını bitirdikten sonra küçük bir paket verdi. Paketin içinde ne olduğunu tahmin ettiğim için bir şey sormadım. İşin garip tarafı, o da bana işi kabul edip etmediğimi sormamış ve hemen paketi uzatıvermişti. Anlaşma sağlanmış ve avcı hedefini vurmuştu.</p>

    <p class="calibre10">Daha fazla konuşmadık. Birer içki daha içip ayrıldık. Mustafa Max Koray, vedalaşmadan önce bu içkilerin kutlama içkisi olduğunu söyledi. Gerçekten de kutlanacak çok şey vardı. Önce, İstanbul bir despottan kurtulacaktı. Sonra, benim krallığım başlayacaktı. Siyasal güç, beni bekliyordu artık. Ben, İstanbul'un kaderiydim.</p><br class="calibre1" />

    <h2 class="calibre4" id="sigil_toc_id_28">2.</h2><br class="calibre1" />

    <p class="calibre10">Vahşi bir tutku tüm benliğimi sarmıştı. Bu tutku, resepsiyonun verildiği akşam başkanlık sarayı'na girerken daha da arttı. O despotu biran önce temizlemek ve tahtıma oturmak istiyordum.</p>

    <p class="calibre10">Resepsiyon salonuna girer girmez Mustafa Max Koray'la karşılaştım. Konuşmadan birbirimize baktık. Yaşlı adam, durgun görünüyordu. Doğaldı bu. Ne de olsa sadece İstanbul'un veya benim değil, Koray ailesinin kaderi de bu akşam yeniden şekillenecekti. Fazla umursamadan kalabalığın içine karıştım.</p>

    <p class="calibre10">İstanbul'un tüm seçkinleri oradaydı. Kadınlı, erkekli gruplar oluşturmuş sohbet ediyorlardı. İnsanların neşeli oldukları pek söylenemezdi. Sanki bir emri yerine getirmek için zorla toplanmışlardı. Cabir Han, henüz gelmemişti. Çevremde dolaşan bir robotun uzattığı tepsiden içkimi alıp gazeteci arkadaşlarımın yanına gittim.</p>

    <p class="calibre10">İçkimi bitirmek üzereydim ki, bir alkış dalgası salonu doldurdu. Alkışla beraber salonun üst tarafındaki orkestra ulusal marşımızı çalmaya başladı. Başkan gelmişti. Karısı yanında yoktu. Acaba bugün yediği dayaklardan insan içine çıkamaz duruma mı gelmişti? Mutlaka öyle olmalıydı.</p>

    <p class="calibre10">Sonra gözlerim korumalara takıldı. Mustafa Max Koray'ın dediği gibi tüm korumaları robottu. İstanbul'un tüm başkanlarını koruyan Boğaziçi Koruma Gücünün yerini bu metal parçaları almıştı. Başkanın sadık korumalarına bile güveni kalmamıştı artık.</p>

    <p class="calibre10">Marş bittikten sonra ikinci bir alkış dalgası başladı. Cabir Han, iki kolunu havaya kaldırarak insanları selamladı ve kendisi için ayrılan yere oturdu. Daha sonra davetliler tek sıra halinde adamın önüne gelerek kendilerini takdim etmeye başladılar. Benim tanıdığım eski Cabir Han, insanları beklemez, kendisi onların arasında dolaşarak selamlaşırdı. Ben de protokol kortejine katıldım ve sıramı bekledim.</p>

    <p class="calibre10">Cabir Han'la karşı karşıya gelince kendimi kim bilir kaçıncı kez yeniden takdim ettim ve elimi uzattım. Adam, soğuk bir şekilde elimi sıkarken her zaman hizmetinde olacağımı söyledim ve sıramı savdım.</p>

    <p class="calibre10">Biraz sonra öldüreceğim bir insana bu şekilde konuşmak, içimde garip bir duygu yaratmıştı. İnanılmaz bir şeydi bu. Cabir Han'ın kaderi, avuçlarımın içindeydi. Acaba Tanrı da önce yarattığı, sonra da öldürdüğü insanlar için benimle aynı duyguları mı taşıyordu?</p>

    <p class="calibre10">Takdim töreni sona erince başkan ayağa kalktı ve konuşmaya başladı. Yine her zaman olduğu gibi, diktatörlüğün erdemlerinden, siyasal partilerin gereksizliğinden ve kendisine itaat etmenin anayasadan bile önemli olduğundan söz etti. Konuşmanın tamamını dinleyemedim. Çünkü adamın dışarı çıkmasını bekliyordum ve bu, dikkatimi konuşmaya yoğunlaştırmamı önlüyordu.</p>

    <p class="calibre10">Birden beklediğim an gerçekleşti. Başkan konuşmasını tamamladıktan sonra kapıya doğru yöneldi. Uyuşturucu zamanı gelmişti anlaşılan. Adam dışarıya çıkarken iki robot da onu izledi.</p>

    <p class="calibre10">Kalabalığa bakıp Mustafa Max Koray'ı bulmaya çalıştım. Yaşlı adam görünürde yoktu. Bu kalabalığın içinde onu fark etmek zordu zaten. Fakat o, beni izliyor olmalıydı. Ben de kapıya doğru yürümeye başladım. Otomatik kapı bana yol vermeden önce ses kayıt aygıtını cebimden çıkardım ve sinyal düğmesine bastım. Adamı öldürmek ve kaçmak için tam bir dakikam vardı. Altmıştan itibaren geriye doğru saymaya başladım.</p>

    <p class="calibre10">Koridora çıktığımda Cabir Han, tuvalete doğru yürüyordu. İki robot aniden bana döndü. Kırmızı gözlerle karşı karşıya kalmıştım. Aslında birer silah olan elleri, bana doğru yöneldi. Kalbim neredeyse duracaktı. Korku içinde olduğum yerde kalakaldım. Elim ses kayıt aygıtına kilitlenmişti adeta. Robotların hareketlendiğini fark eden Cabir Han da durmuş, şaşkınlıkla bana bakıyordu.</p>

    <p class="calibre10">Birden tiz bir ses koridorda yankılandı ve robotlar hareketsiz kaldı. Gözlerindeki kırmızı ışık kaybolmuştu. Körleştirici sinyal tam zamanında gelmişti.</p>

    <p class="calibre10">Ses kayıt aygıtını, hala ne olduğunu anlamaya çalışan başkana çevirdim ve tetik düğmesine bastım. Aygıttan çıkan sarı ışık, Cabir Han'ın göğsünü delip geçmişti. Adam, geriye doğru düşerken düğmeye yeniden basıp göğsünde ikinci bir delik daha açtım. Başkan yere kapaklandığında göğsünü dumanlar kaplamıştı.</p>

    <p class="calibre10">İş tamamdı. Her şey, on beş saniye sürmüştü. Geri sayıma devam ederek hızla koşmaya başladım. Hareketsiz duran robotların arasından geçerek çıkış kapısına doğru yöneldim. Beni orada bir araba bekleyecekti. Koray şirketinin havaalanına gidecek ve ailenin özel yıldız gemisiyle kaçırılacaktım. Nereye götürüleceğimi bilmiyordum.</p>

    <p class="calibre10">Yirmi saniye sonra ana çıkış kapısına ulaşmıştım. Toplam otuz beş saniye geçmişti ve daha yirmi beş saniye vardı. Bu da kapıdan çıkmak ve araca binerek uzaklaşmak için yeterliydi.</p>

    <p class="calibre10">Bu sırada tiz bir ses koridoru yeniden kaplayıverdi. Şaşkınlıkla durakladım. Ne oluyordu acaba? Geriye dönüp baktım. Koridorun ucunda hareketsiz duran bir koruma robotu, başını bana doğru çeviriyordu. Renkli gözlerinde ölümü gördüm.</p>

    <p class="calibre10">Robot hareketlenmişti. Oysa daha yirmi saniye vardı. Kendimi yere attım. Başımın üzerinde önce kırmızı bir renk oluştu, sonra da çıkış kapısının camları paramparça oldu.</p>

    <p class="calibre10">Hızla ayağa kalkıp parçalanmış kapıdan dışarı fırladım ve koşmaya başladım. Nereye gittiğimi kendim de bilmiyordum. Güya bir araç bekleyecekti beni. Ama yoktu. Tam önümde ikinci bir patlama oldu ve beni neredeyse iki metre kadar uçurdu.</p>

    <p class="calibre10">Yere düşer düşmez hemen toparlandım ve çevreye bakındım. Başkanlık sarayının bahçesinde her tarafı duman kaplamıştı. Çıkış kapısında dört robotun bana doğru hareketlendiklerini gördüm.</p>

    <p class="calibre10">Panik içindeydim. Bir şey düşünemiyordum. İşler ters gitmişti ve ben bunun bedelini ödemek üzereydim.</p>

    <p class="calibre10">Dumandan dolayı robotlar beni pek seçemiyor olmalıydılar ki, başlarını sağa sola doğru çeviriyorlardı. Belki de geçici körleştirmenin etkisiydi bu. Ama en kısa zamanda beni fark ederek işimi bitirecekleri kesindi.</p>

    <p class="calibre10">Bu sırada çıkış kapısının gerisinde birikmeye başlayan insanları gördüm. Davetliler gürültüleri duyunca ne olduğunu anlayabilmek için koridora fırlamış olmalıydılar. Cabir Han'ın cesedi de bulunmuştu herhalde.</p>

    <p class="calibre10">O sırada robotlar, dumanlar arasında ne olduğunu görmeye çalışan insanlara dönerek ateş etmeye başladılar. Kırmızı alevler ve patlamalar çıkış kapısını cehenneme çevirmişti. Dumanların arasından yere düşen ve kavrulan cesetleri dehşetle izledim. Hemen harekete geçmezsem benim sonum da böyle olacaktı.</p>

    <p class="calibre10">Robotlar, kısa bir süre de olsa beni unutmuşlardı ve katliamla meşguldüler. Bir kez daha çevreme bakındım. İleride koruma birliklerinin araç hangarı vardı. Oraya ulaşıp bir araç bulmalıydım.</p>

    <p class="calibre10">Dumanların arasında hızla sürünerek hangarın kapısına doğru ilerledim. Kapının önünde bekleyen bir başka robot vardı ve beni hemen fark etti. Kolu bana doğru kalkmaya başladı. O sırada aklıma cebimdeki ses kayıt aygıtı geldi. Hemen çıkarıp doğrulttum ve düğmeye bastım.</p>

    <p class="calibre10">Robotun kafasında patlayan ışık, metal parçasının sendelemesine yol açtı. İkinci kez tetiğe dokundum ve Cabir Han gibi onu da göğsünden vurdum. Ama robot yere yuvarlanırken silahı da ateş almıştı. Sarı ışık arkamdaki ağaca isabet etti ve yakmaya başladı. Yanan dal parçaları üzerime düşerken ayağa kalktım ve koşarak hangarın içine girdim.</p>

    <p class="calibre10">O sırada hangarın yan duvarı bir patlamayla havaya uçtu. Sıraya dizilmiş devriye araçlarının arasına kapaklanıverdim. Patlamanın şokunu daha üzerimden atamadan ikinci patlama oldu ve hangarın kapı tarafı alev aldı. Diğer robotlar, katliamı tamamladıktan sonra benimle ilgilenmeye karar vermişlerdi anlaşılan.</p>

    <p class="calibre10">Yapılması gereken en kestirme iş, bir devriye aracına binip buradan kaçmaktı. Cabir Han'la birlikte İstanbul'u dolaşırken koruma subaylarından bu araçların nasıl çalıştığını öğrenmiştim. Araçların çok basit çalışma sistemi vardı.</p>

    <p class="calibre10">Sıranın başındaki ilk araca bindim ve motoru çalıştırdım. Daha sonra silah modunu ayarladım ve beklemeye koyuldum. Bir yandan da bu cehennemden nasıl kurtulacağımı düşünüyordum. Sonra aklıma Mustafa Max Koray geldi. Olayların böyle gelişeceğini düşünmüş müydü acaba? Aslında istediğini almıştı. Cabir Han, yoktu artık. Cesedi yakılacak ve külleri uzaya atılacaktı. Mustafa Max Koray, istediği kişiyi başkan yapacaktı. Bu, benim de iletişim bakanı olacağım anlamına geliyordu. Üstelik bankada da yüklü bir hesabım olacaktı. Buradan kurtulabilirsem elbette.</p>

    <p class="calibre10">Ancak Mustafa Max Koray, robotların açtığı ateşle ölmüş de olabilirdi. O zaman ne olacaktı? Başka bir plan var mıydı acaba? Basit bir iş olacak demişti Mustafa Max Koray. Gerçekten de öyleydi. Fakat sinyal merkezinde birisi hata yapmıştı. Ve bu hatanın bedelini şimdi ben ödüyordum. Eğer ölmüşse, Mustafa Max Koray çoktan ödemişti.</p>

    <p class="calibre10">Hangarın kapısında üç robot belirince düşüncelerimden sıyrıldım. Metal yığınları daha dumanların arasındayken silah sistemini harekete geçirdim. Aracın yan tarafına monte edilmiş silahlardan çıkan ışın demetleri robotları parçalarken her tarafı yakıyordu. Alev ve dumandan hangarın dışını göremiyordum. Elim ateşleme düğmesine yapışmıştı adeta.</p>

    <p class="calibre10">Hangarın ön duvarı tamamen yok olmuştu. Duvarın yerini alev ve duman almıştı. Yangın hangarın içine doğru yayılıyordu. Gitme zamanı gelmişti artık. Ateş etmeyi kestim ve aracı yavaş yavaş yükselttim. Sonra maksimum hız verip alevlerin arasından dışarı çıkardım.</p>

    <p class="calibre10">Cabir Han'ın robot ordusu tükenecek gibi değildi anlaşılan. Yaklaşık elli metre ilerde on robot beni bekliyordu. Ama onlar hareket edemeden ben ateş etmeye başladım. Ortalık yeniden cehenneme döndü. Fakat bunu izleyecek zamanım yoktu. Aracı daha da yükselttim ve hızla uzaklaşmaya başladım.</p><br class="calibre1" />

    <p class="calibre10">Bir süre başkanlık sarayını çevreleyen tepeciklerin arasında yol aldıktan sonra aracın hızını düşürdüm ve kente girdim. Bütün İstanbul uykudaydı. Devriye aracını kentin dışında ıssız bir yerde bıraktım.</p>

    <p class="calibre10">Şimdi ne yapacaktım? Eve gitmem doğru olmazdı. O robotlar, mutlaka görüntümü saptamışlardı. Eğer Mustafa Max Koray ölmüşse tehlike altındaydım. Bir süre gizlenmem daha uygun olacaktı.</p>

    <p class="calibre10">Karanlıklar arasında gizlenerek kentin kenar mahallelerine doğru yol almaya başladım.</p>

    <p class="calibre10">Bu yerler, İstanbul'un merkeziyle bağlantısı olmayan ve başka kentlerden gelen işçilerin toplandığı gettolardan oluşuyordu. Bu işçiler, aşamalı sınavlardan geçiriliyorlardı. Başarılı olanlar, İstanbul'un merkezine doğru yaklaşan yerleşim birimlerine yerleştiriliyorlardı. En yüksek dereceyi alanlar ise merkezde oturabiliyorlardı. Bunlar, bir süre denetleniyor ve uygun görülen kişilere sürekli yerleşim belgesi veriliyordu.</p>

    <p class="calibre10">Şimdilik en emin yol, bu karanlık gettoda bir otel bulup sabahlamaktı. Ben de öyle yaptım. Gözüme kestirdiğim bir otele girip boş oda istedim. Resepsiyondaki adam, kimliğimi sormaya gerek bile duymadan oda numaramı söyledi. Parayı peşin ödedim ve odaya çıktım.</p>

    <p class="calibre10">Duş aldıktan sonra kendimi hemen yatağa attım. Zihnim, yaşadıklarımla meşguldü. Karışık bir durum vardı. Ama bunun yarın çözüleceğinden emindim. Bu gece yaşadığım olayları düşünürken derin bir uykuya doğru gittiğimi sezebiliyordum. Sonunda uyku, düşerimi bastırdı ve kendimden geçtim. Hissettiğim en son şey, derinlerden gelen bir gürültüydü.</p><br class="calibre1" />

    <p class="calibre10">Önce bir gürültü yayıldı. Sonra yer, hafifçe sarsıldı. Tezgahtar, mağazayı saran titreşimin durmasını bekledi. Gürültü azalırken, titreşim de sona erdi. Adam pencerenin önüne gelip göğe doğru baktı. Uzay gemisi, hızla yükseliyordu. Güneşin altında parıldayarak ilerledi ve sonra gözden kayboldu. Son uzay gemisi de yolcularını alıp gezegeni terk etmişti.</p>

    <p class="calibre10">Tezgahtar, bilgisayarı açtı, yaşam izleme göstergelerine baktı. Gezegende kendisinden başka elli kişi daha vardı. Gülümsedi. Biraz sonra geleceklerdi. Gelecek olanların kaç kişi olacağı önemli değildi. Fiyatları kabul etsinler, yeterliydi. Ayaklarını tezgahın üzerine uzatıp uyumaya çalıştı. Bu sıcakta yapacak başka iş yoktu. Şimdilik.</p>

    <p class="calibre10">Göz kapakları ağırlaşırken ilk müşteri geldi. Yaşlı bir adamdı. Yüzü güneş yanığı içindeydi.</p>

    <p class="calibre10">Tezgahtar, ciddi bir tavır takınarak, “Size nasıl yardımcı olabilirim?” diye sordu.</p>

    <p class="calibre10">Yaşlı adam, “Patronun yok mu?” diyerek soruya soruyla karşılık verdi.</p>

    <p class="calibre10">“Ne yazık ki yoklar. Dün ayrıldılar buradan. Kendi özel araçlarıyla.”</p>

    <p class="calibre10">“Sen neden gitmedin peki?” diyerek bir kez daha sordu yaşlı adam.</p>

    <p class="calibre10">Tezgahtar, saf bir şekilde yanıtladı:</p>

    <p class="calibre10">“Ben kurada kaybettim. Ama uzay yatlarını beni almak için gönderecekler.”</p>

    <p class="calibre10">Yaşlı adam bir kahkaha savurdu ve “Seni kandırmışlar çocuk,” dedi. “Bu gezegenden ayrılan buradakini düşünmez artık. Sen de benim gibi ecelini bekleyeceksin burada.”</p>

    <p class="calibre10">Tezgahtar, yanıtlamadı. Yaşlı adam devam etti:</p>

    <p class="calibre10">“Neyse. Bana şu sıcağa dayanıklı çadırlardan ver bir tane. Bol miktarda da et ve meyve konservesi. Biraz da bira ver.”</p>

    <p class="calibre10">Tezgahtar, adamın istediklerini raflardan alıp torbalara doldurmaya başladı. Bir yandan da konuşuyordu:</p>

    <p class="calibre10">“Aslında kura düşüncesi çok adaletliydi. Burada gereğinden fazla üremiştik. Bir koloniden ulus yaratmaya kalkarsan böyle olur işte. Uzay gemilerine sığamazsın. Ama cinayetler de kabul edilemez. Siz ne yapacaksınız?”</p>

    <p class="calibre10">Yaşlı adam, yüzündeki terleri kirli bir mendille silerken yanıtladı:</p>

    <p class="calibre10">“Dağlara çekileceğim. Bu sıcağa daha fazla dayanmam mümkün değil zaten. Ama bu çadırın içinde serin serin ölmek istiyorum. Dünyadaki kontrol merkezi bizim yönetimle inatlaşmayıp daha fazla gemi gönderseydi şimdi biz de burada olmazdık. Lanet olsun onların ısı deneylerine.”</p>

    <p class="calibre10">Bunları söylerken çadır çantasını sırtına yüklüyordu. Tezgahtar, diğer torbaları araca kadar taşıdı. Yaşlı adam, sürücü yerine otururken, tezgahtar kolundan tuttu.</p>

    <p class="calibre10">“Borcunuzu ödemeyi unuttunuz bayım.”</p>

    <p class="calibre10">Yaşlı adam, şaşkınlıkla tezgahtarın yüzüne baktı.</p>

    <p class="calibre10">“Ne parası. Sen de sıcaktan kavrulup öleceksin. Parayı ne yapacaksın? Haberin yok mu her yer yağmalanıyor.”</p>

    <p class="calibre10">“Ticaret, ticarettir bayım. Alınan her malın bedeli ödenmelidir. Bu gezegen sıcaktan kavrulacak olsa bile, siz ve ben ölecek olsak bile ticaretin kurallarına uymak zorundayız. Yağmacıların yaptığı, beni ilgilendirmez.”</p>

    <p class="calibre10">Yaşlı adam, tezgahtardaki kararlılığı görünce elini cebine götürdü.</p>

    <p class="calibre10">“Peki söyle bakalım, borcum ne kadar?”</p>

    <p class="calibre10">“ İki yüz bin galaktik kupon.”</p>

    <p class="calibre10">Yaşlı adam, yerinden fırlayıp tezgahtarın yakasına yapıştı.</p>

    <p class="calibre10">“Deli misin sen. Bunlar yarısı bile etmez,” diye haykırdı.</p>

    <p class="calibre10">Tezgahtar kararlı bir sesle konuştu:</p>

    <p class="calibre10">“Fiyatlar böyle efendim. Eğer ödeyemeyecekseniz malları bırakın. Güneşin altında daha erken ölürsünüz böylece. Veya siz de yağmacılık yapın.”</p>

    <p class="calibre10">Aniden yaşlı adamın elinde bir bıçak beliriverdi. Tezgahtarın üzerine doğru saldırdı. Tezgahtar, hızla yana çekildi, adam kızgın kumların üzerine kapaklandı. Tezgahtar, adamın eline bir tekme attı, fırlayan bıçağı kumların arasından aldı. Sonra da yaşlı adamın kalkması için yardım etti.</p>

    <p class="calibre10">“Ne diyorsunuz efendim, malları aracınızdan indireyim mi?”</p>

    <p class="calibre10">Bunları söylerken adamı sürücü yerine oturtuyordu. Yaşlı adam, gözlerini tezgahtara dikmiş nefretle bakıyordu. Oysa onun aldırmaz bir görüntüsü vardı.</p>

    <p class="calibre10">“Para sizin de işinize yaramayacak. Değil mi, efendim?” dedi yarı alaylı bir ses tonuyla.</p>

    <p class="calibre10">Yaşlı adam, homurdanarak elini pantolon cebine soktu. Cüzdanından iki yüz bin galaktik kupon çıkardı, tezgahtarın yüzüne doğru savurdu. Sonra da aracıyla hızla uzaklaştı.</p>

    <p class="calibre10">Tezgahtar, kumları yararcasına ilerleyen aracı bir süre izledi, sonra yere eğildi paraları aldı. Gülümseyerek mağazaya geri döndü.</p>

    <p class="calibre10">Tezgahın başına geçti, bir şişe bira açıp içmeye başladı. Uykusu kaçmıştı. Terlemeye başladığını hissetti. Soğutucu da işe yaramıyordu artık.</p>

    <p class="calibre10">Şimdi uzayda ilerleyen gemidekileri düşündü. Kurada kazanmalarının sevincini yaşıyor olmalıydılar. Ve kim bilir, orası ne kadar serindi.</p>

    <p class="calibre10">Kapının açılmasıyla düşüncelerinden sıyrıldı. Bir adam, iki büklüm olmuş içeri giriyordu. Yavaş yavaş tezgaha yaklaştı, başı eğik durdu. Üzerinde madenci giysisi vardı. Çok kötü kokuyordu. Tezgahtar, bir süre adamın konuşmasını bekledi. Ama adamda hareket yoktu.</p>

    <p class="calibre10">Tezgahtar dayanamadı ve, “Size nasıl yardım edebilirim bayım?”diye sordu.</p>

    <p class="calibre10">Adam, düşten uyanırcasına tezgahtara baktı.</p>

    <p class="calibre10">“Bir şişe bira istiyorum.”</p>

    <p class="calibre10">Tezgahtar, buzdolabından bir şişe bira aldı, kapağını açarak adamın önüne bıraktı.</p>

    <p class="calibre10">“On bin galaktik kupon bayım.”</p>

    <p class="calibre10">Adam, şaşkınlıkla tezgahtara baktı. Yeniden kendini bulmuştu sanki.</p>

    <p class="calibre10">“Bu biranın bedeli galaktik kuponla bile ödenmez. Soyguncu musun sen?”</p>

    <p class="calibre10">Tezgahtar soğuk kanlılığını koruyarak “Ama artık fiyatlar böyle,” dedi.</p>

    <p class="calibre10">Adam, cebinden otuz bin galaktik kupon çıkartıp tezgahın üzerine bıraktı.</p>

    <p class="calibre10">“İki tane daha getir o zaman.”</p>

    <p class="calibre10">Tezgahtar, paraları aldı, iki şişe bira daha getirdi. Adam, ilk şişeyi bir dikişte bitirdi, diğerine başladı. Tezgahtar merakla izliyordu. Sonunda dayanamadı ve sordu:</p>

    <p class="calibre10">“Bir sıkıntınız var galiba, efendim?”</p>

    <p class="calibre10">Adam, konuşmadan ikinci şişeyi de bitirdi, üçüncüsüne başladı. Tezgahtar, bir şişe daha getirdi. Adam, on bin galaktik kuponu tezgahtarın eline tutuşturdu. Sonra da konuşmaya başladı:</p>

    <p class="calibre10">“Karımla çocuğum, son gemiyle ayrıldılar. Ben, kurada kaybettiğim için burada kaldım.”</p>

    <p class="calibre10">Birdenbire tezgahın üzerine kapanıp ağlamaya başladı. Tezgahtar, adamın kolunu tuttu ve “Üzülmemelisiniz efendim,” dedi sevecen bir şekilde. “Belki biz burada sıcaktan kavrulacağız ama onlar kurtuldu.”</p>

    <p class="calibre10">Adam, aldırmadı. Hıçkırarak konuşmaya devam etti:</p>

    <p class="calibre10">“Ama onları çok arıyorum. Onlar olmadan yaşamam olanaksız. Bu lanet sıcak da beni bir türlü öldürmüyor. Madenlerde çalıştığım için sıcağa dayanıklıyım. Buraya gelmek için gönüllü olmuştum üstelik.”</p>

    <p class="calibre10">Adam, son şişeyi de bitirince on bin galaktik kupon daha çıkardı. Tezgahtar bir şişe bira daha getirdi. Madenci artık ağlamıyordu. Sabit bakışlarla içmeye devam ediyordu. Tezgahtar, bir süre adamı izledi. Sonra eğilip tezgahın altındaki dolabı açtı, küçük bir şişeyi adamın önüne bıraktı. Madenci, önce şişeye sonra da tezgahtara baktı.</p>

    <p class="calibre10">“Nedir bu?”</p>

    <p class="calibre10">“Doğal bir zehir. İnsanı düş gördürerek huzurlu bir şekilde öldürüyor.”</p>

    <p class="calibre10">Adam, şişeyi eline alarak bir süre dalgın dalgın baktı.</p>

    <p class="calibre10">“Bunu istiyorum.”</p>

    <p class="calibre10">Adamın yüzündeki keder kaybolmuştu. Karısı ile çocuğuna kavuşmuş gibiydi.</p>

    <p class="calibre10">“Elli bin galaktik kupon. Sizin için,” dedi tezgahtar. Sesi kararlıydı.</p>

    <p class="calibre10">Madenci, cebinden paraları çıkardı ve tezgahın üzerine bıraktı. Tezgahtar, paraları toplarken konuşmasını sürdürdü:</p>

    <p class="calibre10">“Eğer, serin bir ortamda düşlere dalmak ve mutlu ölmek isterseniz sıcağa dayanıklı çadırlardan verebilirim. Yüz bin galaktik kupon.”</p>

    <p class="calibre10">Adam, bilinçsiz bir şekilde başını salladı. Sanki bir robot gibi elini cebine daldırdı, çıkardığı paraları tezgahın üzerine bıraktı. Tezgahtar, dolaptan çıkardığı çadır çantasını adama uzattı. Diğer elinde ise bir bira şişesi vardı.</p>

    <p class="calibre10">“Zehri bir sıvıya karıştırmanız gerekiyor. Size bir şişe daha bira veriyorum. Bu da benim ikramım olsun.”</p>

    <p class="calibre10">Madenci, çadır çantasını sırtına yükledi. Elindeki bira şişesiyle hızlı adımlarla mağazayı terk etti. Tezgahtar, gülümseyerek adamın gidişini seyretti. Sonra tezgahın arkasındaki odaya geçti. Masanın üzerinde duran küçük kasayı açtı ve o gün kazandıklarını diğer paraların arasına koydu.</p>

    <p class="calibre10">İyi iş yapmıştı. Artık daha fazla müşteri beklemenin bir anlamı yoktu. Her zaman uysal müşteri bulamazdı. Yağmacılar da gelebilirdi.</p>

    <p class="calibre10">Küçük çelik kasayı alıp dışarıya çıktı. Sıcaklık daha da artmıştı. Gökyüzü kızıllaşmıştı sanki. Aracına binip kum tepeleri arasında hızla yol almaya başladı.</p>

    <p class="calibre10">Az sonra uzay yat limanına ulaşmıştı. Çevrede kimse yoktu. Patronunun özel hangarına girdi. Uzay yatı oradaydı. Küçük araca binip motoru çalıştırdı. Beklemeye başladı. Bir yandan da olanları düşünüyordu.</p>

    <p class="calibre10">O hafta gezegende bir milyona yakın insan ölmüştü. Gezegenden ayrılacakları belirlemek için kuraya başvurulacağı açıklanınca, insanlar şanslarını arttırmak için birbirlerini öldürmeye başlamışlardı. Kimse gittikçe ısınan bir gezegende kalmak istemiyordu. Ama uzay gemilerinin kapasiteleri sınırlıydı. Toplu öldürmelere rağmen insanlar hala fazlaydı. Kurada kazananlar hemen hazırlanıyor, gemilere biniyorlardı.</p>

    <p class="calibre10">Sıcak gezegenlerde kurulacak koloniler için sıcağa dayanıklı insan yetiştirme projesi başarısızlıkla sonuçlanıyordu böylece. Bunu kabullenemeyen kontrol merkezi, gezegende insan bırakabilmek ve deneyi sürdürebilmek için Dünyadan gemi göndermiyordu. İş, inada binmişti.</p>

    <p class="calibre10">Tezgahtar patronunu öldürmüştü. Çünkü o bir satıcıydı ve işi şansa bırakamazdı. Adamı dün gece boğmuş, kum tepelerine gömmüştü. Böylece patronunun uzay yatı kendisine kalıyordu. Üstelik son gün iyi para kazanmıştı. Bunları, patronunun paralarına ekleyince küçük bir servetin sahibi oluyordu.</p>

    <p class="calibre10">Uzay yatının tüm motorları devreye girmişti. Tezgahtar, aracı havalanma konumuna getirdi ve ağır ağır yerçekiminin etkisinden kurtulmaya başladı. Şimdi pazarlanacak yeni şeyler bulmalıydı.</p><br class="calibre1" />

    <h2 class="calibre4" id="sigil_toc_id_29">3.</h2><br class="calibre1" />

    <p class="calibre10">Sabah uyandığımda oldukça dinlenmiştim. O garip düş bile etkilememişti beni. Bazı zamanlar, gördüğüm düşlerin anlamlarını düşünürdüm. Hatta falcılara da gittiğim olurdu. Fakat bu sefer düşlerle değil, yaşamın gerçekleriyle uğraşmak zorundaydım. Hemen giyindim ve otelden ayrıldım.</p>

    <p class="calibre10">Gettoda yaşam başlamıştı. Göçmen işçilerin arasına karışarak hava trenine bindim ve kent merkezine ulaştım. Arka sokaklarda yürüyerek evimin bulunduğu sokağa gittim. Çevrede her şey normal görünüyordu. Ne bir polis aracı vardı ne de güvenlik robotları. Yine de içeri girmedim.</p>

    <p class="calibre10">Garip bir durumdu bu. Başkana suikast yapılacak, başkanlık sarayı cehenneme dönecek ve her şey normal olacaktı. Acaba olaylar gizlenmiş miydi? Belki televizyonda bir şeyler olabilirdi. Bir kafeteryaya girerek garson kızı yanıma çağırdım ve televizyonu açmasını istedim.</p>

    <p class="calibre10">Duvarı kaplayan üç boyutlu ekran açılır açılmaz dehşet içinde kaldım. Cabir Han, tam karşımdaydı. Elimde olmadan geriye doğru çekildim. Sonra bunun eski görüntülerden birisi olacağını düşündüm ve sakinleştim. Adamın ölüm haberi veriliyor olmalıydı.</p>

    <p class="calibre10">Ama haberi dinledikçe durumun öyle olmadığını anladım. Canlı bir basın toplantısıydı bu. Cabir Han, dün gece başkanlık sarayına saldıran ve yirmi meclis üyesini öldüren teröristleri lanetleyip duruyordu. Şaşkınlık içinde konuşmayı dinlemeye devam ettim. Aslında kendisine yönelik olan bu saldırıdan bir şans eseri kurtulduğunu söyledikten sonra saldırganların takip edilerek öldürüldüğünü ekledi.</p>

    <p class="calibre10">Başkanın konuşması bittikten sonra dün geceki katliamın görüntüleri geldi ekrana. Bunları robotlar görüntülemişti anlaşılan. Kalabalık üzerine ateş eden robotlar görünmüyorlardı. Dün gece yaşananları bilmeyenler, olayı bir terörist saldırısı olarak düşüneceklerdi. Başkanın söylediği gibi. Ürpererek olayları yeniden yaşadım. Sonra ekrana öldürülen teröristlerin fotoğrafları yansıdı. Bu insanlar nereden çıkmışlardı acaba? Aralarında kendimi görmeyince sevindim.</p>

    <p class="calibre10">Daha sonra Cabir Han yeniden göründü. İstanbulluların bu olayı soğukkanlılıkla karşılamalarını ve demokrasiye bağlı olmalarını istedi. Ve konuşmasını demokrasinin erdemlerinden söz ederek tamamladı.</p>

    <p class="calibre10">Kafamın içi iyicene karışık bir şekilde dışarı çıktım. Cabir Han, bir zamanlar demokrasinin erdemlerinden söz ederdi. Sonra bir diktatör olmaya heveslenmişti. Ve şimdi yeniden demokrasinin erdemlerinden bahsediyordu.</p>

    <p class="calibre10">Bunun komik bir gerekçesi olabilirdi. Başkan dün gece ölmemişti ama yediği ışın darbeleri onu, gerçek kişiliğine döndürmüştü. Belki de ben dün geceki olayları yaşamamıştım ve bir rüya görmüştüm. Ama olayların bu kadar basit olmadığı belliydi. Durumu aydınlatması için Mustafa Max Koray'ı aramaya karar verdim. Onunla mutlaka konuşmalıydım. Yaşıyorsa elbet.</p>

    <p class="calibre10">Yaşlı adama cebimdeki vizyofonu kullanarak hemen ulaştım. Küçük ekrandaki görüntüsünden ve sesinden, oldukça mutlu olduğunu anladım. Aslında hedefine ulaşmamış birisi olarak üzgün olması gerekiyordu. Bu da olayın başka garip yönüydü. Ben dışarıda robotlarla boğuşurken başkanlık sarayında bilmediğim bazı dolaplar dönmüş olmalıydı.</p>

    <p class="calibre10">Vizyofonda fazla konuşmadık. Adam, derhal şirketine gelmemi istedi. Ayrıtılar oradaydı. Yoldan geçen ilk taksiyi durdurdum ve yola koyuldum.</p>

    <p class="calibre10">Koray Robot Endüstrisi Şirketi'ne ikinci gidişimdi bu. Daha önce bir basın turu sırasında şirketi gezmiştim. Burası İstanbul'un güneyinde dev bir alana kurulmuştu. Tamamen kapalı tesislerden oluşuyordu. Kapalı tesislerin bitim yerinde de bir havaalanı vardı.</p>

    <p class="calibre10">Taksi yere inerken yükleme yapan uzay gemilerini seyrettim. İstanbul'u çevreleyen cam ve çelik kubbenin dışında bekleyen kaç gemi vardı kim bilir?</p>

    <p class="calibre10">Güvenlik kontrollerinden geçerek Mustafa Max Koray’ın sekreterine ulaştım. Orta yaşlı asık suratlı bir kadındı. Bekletmeden adamın yanına götürdü beni. Yaşlı adam, odanın dip tarafında oturmuştu ve karşısındaki büyük ekranda yükleme çalışmalarını izliyordu. Küçüklü büyüklü diğer ekranlarda da fabrikanın çeşitli bölümlerinden görüntüler vardı.</p>

    <p class="calibre10">Beni görünce ayağa kalktı, elimi sıktı. Sekreter dışarıya çıkar çıkmaz da konuşmaya başladı:</p>

    <p class="calibre10">“Cabir Han'ın bu sabahki basın toplantısını izlemiş olmalısın.”</p>

    <p class="calibre10">Evet anlamında başımı salladım. O, konuşmasına devam etti.</p>

    <p class="calibre10">“Cabir Han'daki değişikliği de fark etmişsindir mutlaka.”</p>

    <p class="calibre10">Onayladığımı gösterir şekilde yine başımı salladım. Mustafa Max Koray da konuşmasını sürdürdü:</p>

    <p class="calibre10">“Ve şimdi olanları merak ediyorsun?”</p>

    <p class="calibre10">Sözünü tamamlar tamamlamaz yanıtımı beklemeden ayağa kalktı ve kendisini izlememi istedi.</p>

    <p class="calibre10">Odanın içinde gözlerden gizlenmiş bir bölmeye girdik. Hareketlenince bunun bir asansör olduğunu anladım. Hızla aşağıya doğru inmeye başladık. Gözüm, dijital göstergedeydi. Gösterge sıfırlanınca asansör durdu. Sıfırıncı kat, yerin beş kat altıydı.</p>

    <p class="calibre10">Asansörden çıkarak büyük bir hangarda ilerlemeye başladık. Sağımızda ve solumuzdaki bantların üzerinde robotlar duruyordu. Bunlar, müşterilere teslim edilecek siparişler olmalıydı. Ben robotlara bakarken Mustafa Max Koray konuşmaya başladı:</p>

    <p class="calibre10">“Biliyor musun Cabir Han, adi köpeğin birisiydi. Despot zihniyetli bir insandı o. Demokrasi düşkünlüğü, seçmenleri kandırmak için bir aldatmacaydı. Biz de bunu seçildikten hemen sonra anladık.”</p>

    <p class="calibre10">Sustuğumu görünce konuşmasına devam etti:</p>

    <p class="calibre10">“Öyle adi birisiydi ki, kendisini destekleyen ailelere ve şirketlere tanıyacağı ticari imtiyazların hiçbirisine yanaşmadı. Oysa söz vermişti.”</p>

    <p class="calibre10">Hemen söze karıştım.</p>

    <p class="calibre10">“Demek Cabir Han'ı bu yüzden öldürmek istediniz?” dedim. “İstanbul'u bir despottan kurtarmak düşüncesi palavraydı. Beni kandırmak için söylediniz bunu. İletişim bakanlığı da iyi bir zokaydı.”</p>

    <p class="calibre10">Gülerek yüzüme baktı. Devam ettim:</p>

    <p class="calibre10">“Ama adam yaşadığına göre tüm planlar altüst oldu, öyle değil mi?”</p>

    <p class="calibre10">“Pek öyle değil dostum. Çünkü başkan öldü ve plan amacına ulaştı.”</p>

    <p class="calibre10">Bunları kesin bir ifadeyle söylemişti. Şaşkınlıkla bir kez daha sordum:</p>

    <p class="calibre10">“Peki bu sabah basın toplantısında konuşan Cabir Han değil miydi?”</p>

    <p class="calibre10">“Evet konuşan Cabir Han'dı.”</p>

    <p class="calibre10">Galiba bir deli vardı karşımda. Mustafa Max Koray, dünkü olaylar sonucunda aklını yitirmiş ve saçmalıyor olmalıydı.</p>

    <p class="calibre10">Hangar bitimindeki bir odaya girdik. Burası bir laboratuara benziyordu. Her tarafta elektronik aygıtlarla donatılmış tezgahlar ve ekranlarında garip çizimler olan bilgisayarlar vardı. Odada çalışan on beş kişi saydım. Hepsinin üzerinde mavi iş elbiseleri vardı. İçeri giren kişi, büyük patrondu ama kimse bizimle ilgilenmemişti.</p>

    <p class="calibre10">Mustafa Max Koray, yeniden konuşmaya başladı.</p>

    <p class="calibre10">“Cabir Han, bize olan sözlerini yerine getirmeyince onu yok etmeye karar verdik ve kiralık bir katil tutarak işini bitirdik,” dedi. Mutlu bir ses tonuyla konuşmuştu.</p>

    <p class="calibre10">Olay, iyicene karmaşıklaşıyordu. Dayanamadım ve sordum:</p>

    <p class="calibre10">“Peki ama dün akşamki suikast...”</p>

    <p class="calibre10">Sözümü tamamlamama fırsat tanımadı ve sert bir şekilde yüzüme bakarak devam etti:</p>

    <p class="calibre10">“Acele etme ve dinle. Cabir Han'ı daha önceden öldürmüş ve yerine kendisinin aynısı bir androidi geçirmiştik. Bunu önceden imal etmiştik.”</p>

    <p class="calibre10">Bunu işitince aniden buz kesildim ve olduğum yerde kalakaldım. Bu sırada yan yana duran iki çelik dolabın önüne gelmiştik. Mustafa Max Koray, şifre kartını kullanarak dolaplardan birisini açtı. Karşımdaki şeyi görünce neredeyse küçük dilimi yutacaktım. Cabir Han, çelik dolabın içinde dimdik duruyordu. Göğsünde iki tane delik vardı.</p>

    <p class="calibre10">İçinde bulunduğum durum, Mustafa Max Koray'ın çok hoşuna gitmiş olmalıydı ki, bir kahkaha savurdu.</p>

    <p class="calibre10">“İşte dostum. Senin yok ettiğin Cabir Han buydu. Daha doğrusu, onun androidi.”</p>

    <p class="calibre10">Bağırarak sordum:</p>

    <p class="calibre10">“Demek ben bir androidi yok ettim. Peki ama, niçin?”</p>

    <p class="calibre10">Bir ara neşelenen Mustafa Max Koray, yeniden ciddi haline dönmüştü. Anlatmaya devam etti:</p>

    <p class="calibre10">“Cabir Han'ın yerine geçirdiğimiz bu android, ailelerin ve şirketlerin isteklerini yerine getirmek üzere programlanmıştı. Ne de olsa Koray Robot Endüstrisi'nin bir ürünüydü o. Şimdiye kadar yapılan tüm androidlerden farklı olarak Cabir Han'ın beynindeki tüm hafıza kayıtları da belleğine yüklenmişti. Böylece bir açık vermesi önlenecekti. Başlangıçta iyi de çalışıyordu. Ama sonra ne olduysa oldu ve android, başkanın gerçek kişilik özelliklerine yönelmeye başladı. Hafıza yüklemesinde bir hata yapılmış olmalıydı. Android Cabir, ailelerin ve şirketlerin denetiminden çıkmıştı böylece. O halde yok edilmesi gerekiyordu.”</p>

    <p class="calibre10">Yaşlı adamı dinlerken bazı şeylerin hala açıklık kazanmamış olduğunu görüyordum. Dayanamayıp sordum:</p>

    <p class="calibre10">“Bunun için neden beni seçtiğinizi hala anlamış değilim. Kendi yarattığınız bir makinayı kendiniz de pekala yok edebilirdiniz.”</p>

    <p class="calibre10">Yaşlı adam, “Bu o kadar kolay değildi,” dedi. Sanki geçmişe dalmıştı. Yüzüme bakmadan konuşuyordu:</p>

    <p class="calibre10">“Çünkü android Cabir, kendisini yaratanları bir tehlike olarak görüyordu. Ve koruma robotları, yanına yaklaşan bir yaratıcıyı yok etmek üzere programlanmışlardı. Bu yüzden android Cabir onları Mars'ta imal ettirmişti. Kendisini üreten şirketimize güvenmiyordu. Biz yanına yaklaşamıyorduk. O halde bizim yerimize bir başkası yaklaşmalıydı.”</p>

    <p class="calibre10">Konu aydınlanmıştı artık. Bir başkan öldürülmüş, onun yerine bir android yerleştirilmiş, sonra da o yok edilmişti. Bu sabahki basın toplantısını yapan da başka bir android olmalıydı. Bu tahminimi söyledim. Mustafa Max Koray gülümsedi.</p>

    <p class="calibre10">“Evet. Sen kaçarken benim maskemi taşıyan ama aslında Cabir Han olan bir android hemen onun yerine geçti. Anlayacağın dostum, dün akşamki resepsiyonda benim yerime bir android vardı. Hemen dışarı çıktı, yok edilen androidi tuvalete gizledi. O karışıklık anında adamlarımız Başkanlık Sarayı'nın diğer kapısından içeri girip androidi kaçırdılar.”</p>

    <p class="calibre10">İyi planlanmış bir komploydu. Ama anlamadığım konu, olayların niçin bir katliama dönüştüğüydü. Çünkü o karışıklıkta ben de ölebilirdim. Mustafa Max Koray, bunu da açıkladı.</p>

    <p class="calibre10">“Yok edilen androidi kaçırabilmek için adamlarımızın içeri girmesi gerekiyordu. Bu yüzden diğer kapıda bekleyen robotları körleştirmek için farklı frekanstan ikinci bir sinyal gerekliydi. İkinci sinyal bazı robotları körleştirirken, daha önce körleştirilenleri harekete geçirdi. Bu gerekliydi. Hem adamlarımızın güvenle içeri girebilmeleri için, hem de seni öldürebilmek için.”</p>

    <p class="calibre10">Son cümleyle şeytan çarpmışa dönmüştüm. Bunun nedenini sormam, aptallık demekti. Bir komplo kurulmuştu ve bu komplonun aracı olan ben, yok edilmeliydim. Eğer profesyonel bir suikastçı olsaydım bunu tahmin edebilirdim. Ama artık çok geçti. Yine de yapacak bir şey vardı. Mustafa Max Koray'ın üzerine atlayacak ve onu rehin alarak buradan kaçacaktım.</p>

    <p class="calibre10">Ama söylediğim gibi, ben amatör bir suikastçıydım ve beni buraya çağıran yaşlı adamın, karşı önlem alabileceğini düşünmemiştim. Ben bunları biraz geç de olsa düşünürken hemen arkamda iki adam beliriverdi ve kollarımdan tuttular. Mustafa Max Koray, gizli bir düğmeye basıp işaret vermiş olmalıydı. Zaten kaderimizi, hep gizli düğmeler şekillendirirdi.</p>

    <p class="calibre10">Artık söyleyecek bir şey yoktu. Zaten ağzım kilitlenmişti ve konuşacak durumda değildim. Mustafa Max Koray, elini omuzuma koyarak gülümsedi.</p>

    <p class="calibre10">“Merak etme dostum. Sen de istediğine kavuşacaksın. İletişim bakanı olacaksın yani. Cabir Han, bu akşam bir basın toplantısı daha yapacak ve senin iletişim bakanı olarak seçildiğini söyleyecek.”</p>

    <p class="calibre10">Bu ne biçim bir işti, kavrayamıyordum. Acaba yaşlı adam İletişim Bakanlığı'na uygun olup olmadığımı anlayabilmek için sinirlerimi mi deniyordu? Son sözü üzerine biraz rahatlamıştım. Ama Mustafa Max Koray, Cabir Han'ın androidinin bulunduğu dolabın yanındaki diğer dolabı açınca yeniden dona kaldım. Çelik dolabın içinde ben vardım. Daha doğrusu, benim androidim.</p>

    <p class="calibre10">Mustafa Max Koray'ın sesi, kulaklarımda yankılandı.</p>

    <p class="calibre10">“Şimdiye kadar android bakanımız yoktu. Sen ilk örnek olacaksın. Ama merak etme, tüm belleğini androidinin belleğine yükleyeceğiz. Anlayacağın, kişiliğini yitirmeyeceksin. Geçmişini ve kim olduğunu bileceksin. Bütün bu olayları da anımsayacaksın ama kimseye anlatamayacaksın, yazamayacaksın. Çünkü ona göre programlanacaksın. Elbette ki ailelerin ve şirketlerin çıkarlarını koruyabilmen için belleğine özel bir program daha yerleştireceğiz.”</p>

    <p class="calibre10">Yanıt vermeme fırsat kalmadan ensemde hafif bir sızı duydum. Bir enjektör olmalıydı. Sonra yavaş yavaş ortalık kararmaya başladı. Mustafa Max Koray, gözlerimin önünde silikleşirken son söylediklerini zor da olsa duyabildim.</p>

    <p class="calibre10">“Android kabine projemizi nasıl buldun?”</p><br class="calibre1" />

    <h2 class="calibre4" id="sigil_toc_id_30">4.</h2><br class="calibre1" />

    <p class="calibre10">Ransan, ana kuledeki botanik bahçesinde oturuyordu. Bahçe, çeşitli gezegenlerden toplanmış değişik bitkiler, ağaçlar ve yapay havuzlarla doluydu. Bahçenin üstü cam kubbeyle kaplanmıştı. Genç kadın, geminin dışında olanları kolaylıkla görebiliyordu buradan.</p>

    <p class="calibre10">Krea savaş gemileri, ana geminin çevresinde toplanmışlardı. Yaşanan son olaylardan sonra Amiral Turama, Krea gezegeninden savaş gemileri istemişti. Adamın bir planı vardı. Ve bu planın gerçekleşmesi için de savaş gemileri gerekiyordu.</p>

    <p class="calibre10">“Her şey ne kadar çabuk oldu,” dedi Ransan, yanında duran Broden’e.</p>

    <p class="calibre10">Arkeolog, başını sallamakla yetindi. Onun sessiz kaldığını gören Ransan, devam etti:</p>

    <p class="calibre10">“Planımız, beklemediğimiz bir şekilde sonuçlandı. Yarattığımız kargaşanın kurbanı olduk.”</p>

    <p class="calibre10">Broden, çeşitli bitkilerin çevrelediği havuzun kenarına oturmuş, dalgın gözlerle suyu seyrediyordu. Kadının yüzüne bakmaktan çekiniyordu. O korkunç olayı anımsamak istemiyordu çünkü. Gerçi Ransan’ın çığlıkları genç adamı kendisine getirmiş, Tesar’la yapmak istedikleri işin ne kadar korkunç olduğunu anlamasına yetmişti. Kendini yeniden bulunca Amiralin yardımcısına engel olmaya çalışmıştı. Ama adamın kendisini dinlemeye niyeti yoktu. Tesar’ın içi vahşet duygusuyla doluydu. Şehvet, bilincini kör etmişti. Krea’da alışık olmadıkları bir duyguyu yaşamak istiyordu. Ransan’a tecavüz edecekti. Sonra da öldürecekti onu. Broden, bundan emindi. Çünkü Ransan’ı soyarken aynı duyguyu o da yaşamıştı. O savaş pilotu kızı öldürürken de benzer duyguların içindeydi.</p>

    <p class="calibre10">Tesar, arkeologa aldırmadan Ransan’ın üzerine doğru yürümüştü. Ransan’ın attığı çığlıkları, Broden yeniden duyuyordu sanki. Tesar, kararlıydı. Bunu anlayan Broden, yardımcının üzerine atılmış ve adamı yere yıkmıştı. Aralarında şiddetli bir boğuşma başlamıştı. Ama arkeologun hiç şansı yoktu. Çünkü o bir bilim adamıydı. Dövüşmeyi bilmezdi. Tesar ise yıllardan beri savaş eğitimi almış ve Amiral yardımcılığına kadar yükselmişti.</p>

    <p class="calibre10">Tesar, kısa süre sonra Broden’i altına almış ve boğazını sıkmaya başlamıştı. Bu sırada Ransan’ın daha önce içeride bıraktığı silahı fark etmişti Broden. Son bir hamleyle Tesar’a iki yumruk savurmayı başarmış, adamın ellerinin gevşemesini sağlamıştı. Daha sonra ileri doğru atılarak silahı almış ve yardımcının üzerine doğru tetiğe basmıştı. Tesar, odanın yarısıyla birlikte dışarı fırlamıştı.</p>

    <p class="calibre10">Broden, hemen Ransan’ı çözmüş ve birlikte saklanacak bir yer aramaya başlamışlardı. En uygun yer, enerji bölümüydü. Çünkü yerlerini belirleseler bile oraya saldırmaya cesaret edemezlerdi. Geminin enerji sisteminin hasar görmesi, Amiralin planlarını gerçekleştirememesi demekti. Ransan ve Broden bunun bilincindeydiler. Bir süre saklanarak olacakları beklemeye başlamışlardı.</p>

    <p class="calibre10">Altı saat sonra Amiral Turama yerlerini belirlemiş ve onlarla iletişim kurmuştu. Artık ortaya çıkmaları gerektiğini söylemişti yaşlı adam. Yapılacak işler vardı. Plan, uygulanmalıydı.</p>

    <p class="calibre10">Krea ana gemisindekiler, Dünyada yaşanan yıkımın etkisi altında kalmışlar ve kişilik değişimine uğramışlardı. Bu geçici bir şeydi. Amiral, böyle söylüyordu. Şimdi her şey yoluna girmişti. Krealılar, normal kişiliklerine dönmüşlerdi. Tehlike yoktu.</p>

    <p class="calibre10">Gemide olan her şey Krea’ya raporlanmıştı. Krae mahkemesi, gemideki şiddet olaylarının ve cinayetlerin, personelin elinde olmayan nedenlerden kaynaklandığını kabul etmişti. Kimse cezalandırılmayacaktı.</p>

    <p class="calibre10">Bunları anlatmıştı Amiral. Böylece Ransan ve Broden, gizlendikleri yerden çıkmışlardı. Ama çok geçmeden bunun bir tuzak olduğunu anlamışlardı.</p>

    <p class="calibre10">Krea ana gemisinde şiddet bitmişti. Bu doğruydu. Ama Krealıların başka niyetleri vardı. Dünyayı ele geçirmek peşindeydiler artık. Şiddet tatlı gelmişti. Düşünsel gücün yıkıcılık yönü zenginleşiyordu. Dünyadaki yıkıcılığa kendileri de katılmak istiyorlardı. Yıkımdan elde edilecek düşünsel besin daha cazip gelmişti Krealılara.</p>

    <p class="calibre10">Amiral, “Brokarlıların, Karganlıların ve Sygonluların Dünyayı ne hale getirdiklerini biliyoruz,” demişti Ransan ve Broden’e. “Dünyalılar, önce askeri darbeler yaparak kurgu tarihler geliştirdiler. Anlamsız dehşet kurgulamaları oluşturdular. İnsanların zihinlerini boşalttılar. Sygonlular, bu boş zihinleri ele geçirdiler. Hatta Dünyalıların bedenlerine bürünenler de oldu. Kozmik Gizem Kitabının peşinde koşan Kargan ve Brokarlılar, her yeri ateşe boğdular. Sonra birileri çıktı, yeni bir kurgu tarih yarattılar. Bunlar gidince android hükümetler oluşturdular. Her kes tarihi yenilemeye çalıştı. Fakat bütün yaptıkları, kendi kişisel tarihlerine uygun modeller kurmak oldu. Dünya, bizim için ideal bir alan arkadaşlar. Bundan biz de yararlanmalıyız.”</p>

    <p class="calibre10">Amiral, bunları anlattıktan sonra Ransan ve Broden’e dönmüştü. “Bizimle beraber misiniz, yoksa arenayı mı yeğlersiniz?”</p>

    <p class="calibre10">Kabul etmek zorundaydılar. Başka çareleri yoktu. Amiralin niyeti kesindi. Dünyaya saldırı için Krea’ya haber vermiş ve savaş gemileri istemişti. “Bir Sezar, Napoleon veya Rommel olabilirim,” diye yineliyordu sık sık. Dünyaya saldırılacaktı ve Amiral kahraman olacaktı. Üstelik Krealıları düşünsel güçleri de yıkımların etkisiyle harekete geçecekti.</p>

    <p class="calibre10">“İyi ki o zaman karşı durmamışız,” dedi Broden.</p>

    <p class="calibre10">Adamın sesiyle ortak düşüncelerinden sıyrıldılar.</p>

    <p class="calibre10">“Evet, doğru söylüyorsun,” dedi Ransan. “Baksana tüm saldırı gemilerimiz yola çıkmaya hazırlar.”</p>

    <p class="calibre10">Bunları söylerken cam kubbeden dışarısını işaret etmişti. Gerçekten de savaş gemileri yavaş yavaş ana geminin çevresinden uzaklaşıyor ve yol düzenini alıyorlardı.</p>

    <p class="calibre10">Broden, ayağa kalkarak ağaçlardan birisine yaslandı. Bir şeyler düşünüyordu.</p>

    <p class="calibre10">“Belki de bu kadar endişe duymamız yersiz,” dedi Ransan’a bakarak. “Evet, Dünya’da yıkıma neden olacağız. Ama bu yıkımdan sonra yeni bir uygarlık oluşturabiliriz. Böylece düşünsel gücümüzü, yaratıcılıkla da zenginleştirebiliriz.”</p>

    <p class="calibre10">Ransan, bir şey söylemedi. Dalmıştı yine. Bir ara, “Yolcuyu merak ediyorum,” dedi. “Acaba şimdi nerede?”</p>

    <p class="calibre10">Broden’in düşüncesi, Ransan’a anlamsız gelmişti. Yıkımdan sonra yeni bir uygarlık kurmak, bu koşullarda olacak şey değildi. Ama başka bir şey yapılabilirdi. Amiralin bir planı varsa Ransan’ın da bir planı vardı. Ve plan, kadının kafasında şekilleniyordu.</p><br class="calibre1" />

    <h1 class="calibre4" id="sigil_toc_id_31"><span class="calibre8"><span class="bold">YEDİNCİ KURGU</span></span></h1>

    <p class="calibre4"><span class="calibre8"><span class="bold">BÜTÜNLEŞME BOYUTU</span></span></p><br class="calibre1" />

    <h2 class="calibre4" id="sigil_toc_id_32">1.</h2><br class="calibre1" />

    <p class="calibre10">Hava otobüsü, Ur-7 vadisinde durdu. Burası, son Brokar bölgesiydi. İlerideki sınır karakollarının ötesinde Kargan yerleşim birimleri vardı. Sınır, altı yıl önceki son savaştan sonra belirlenmişti.</p>

    <p class="calibre10">Brokar ve Kargan devriyeleri, sınır ihlallerini önlemek için kara ve hava gözetimini aralıksız sürdürüyorlardı. Yine de sık sık çatışmalar oluyordu. Bu durum, Ur-7 vadisine gelen yolcuları, tedirgin ederdi. Bir Kargan savaş botuyla karşılaşmak endişesiyle yol boyunca gözlerini hava otobüsünün pencerelerinden ayırmayan yolcular, rampaya yerleşince rahatlamışlardı. Şimdi tek düşünceleri, işlerini bir an önce bitirmek ve buradan ayrılmaktı. Ben de aynı duygular içindeydim.</p>

    <p class="calibre10">Otobüsten inince boğucu bir sıcak tüm bedenimi sarıverdi. Sıcaktan koruyucu elbisem bile pek işe yaramıyordu. Aktarma otobüslerine koşturan yolcuların arasından sıyrılıp bir taksiye bindim, kalacağım otelin adresini verdim.</p>

    <p class="calibre10">Sürücü koltuğunda oturan robot, haberleri izlemek isteyip istemediğimi sordu. Bu bölgeye ilk kez geliyordum. Neyin olup bittiğini öğrenmemde yarar vardı.</p>

    <p class="calibre10">Düşünce dalgalarına duyarlı olan robot, isteğimi yerine getirdi. Kafasının içine moleküler bir bilgisayar yerleştirilmiş olmalıydı. Başının arkasındaki ekranda görüntüler belirmeye başladı. Arkama yaslanıp izlemeye başladım. Bir yandan da haberlerin belleğimde çağrıştırdığı bilgileri algılıyordum.</p>

    <p class="calibre10">Dün gece, Karganlı çöl savaşçıları vadideki dış yerleşim birimlerine saldırmışlardı. Hafif saldırı mekikleriyle birkaç yeri bombalamışlardı. Bombaladıkları yerlerin arasında Brokar tapınakları da vardı.</p>

    <p class="calibre10">Karganlılar ve Brokarlılar arasında yüzyıllardan beri süren savaş hakkında fazla bilgim yoktu. Savaş, Kozmik Gizem Kitabı adlı bir sır kitabını ele geçirme çabalarından kaynaklanıyordu. Bütün bildiğim bu kadardı. Bazı zamanlar, belleğimde bu savaş hakkında görüntüler oluşuyordu. Bunların düş veya gerçek olup olmadıklarını anlayamıyordum.</p>

    <p class="calibre10">Brokar Yüksek Konseyi, saldırıyı kınamış ve buna şiddetli bir şekilde yanıt verileceğini söylemişti. Aynı gün Brokar savaş botları, çöle yönelmişler, Kargan komünlerine küçük çapta saldırılar düzenlemişlerdi. Nokta atışlarıyla bazı hedefleri yok etmişlerdi.</p>

    <p class="calibre10">Daha sonra Brokar çöl piyadeleri kara harekatına başlamış, bazı Kargan Lordlarını esir almışlardı. Eğer bir saldırı daha olursa bu kişiler idam edileceklerdi. Karganlılar, Lordların geri alınması için görüşme önerisinde bulunmuşlardı. Ancak şimdiye kadar yanıt alınamamıştı.</p>

    <p class="calibre10">Bir diğer haber, Sygon genetik araştırma kurumlarıyla ilgiliydi. Brokar Yüksek Konseyi, bu kurumlarla daha fazla işbirliği yapılmasını önermişti. Bu konuda da belleğimde kayıtlı bilgiler vardı. Arada bir anımsardım. Şimdi olduğu gibi.</p>

    <p class="calibre10">Sygonlular, yıllar önce insan bedenlerine girerek çoğalmaya başlamışlardı. Ancak Koray Robot Endüstrisi adlı bir şirket tarafından seri androidler üretilmesi, Sygonluları bu şirketle anlaşmaya yöneltmişti. Birlikte genetik mühendisliği projeleri geliştirmeye başlamışlardı. Sygonluların beden ele geçirme yöntemleriyle Koray Robot Endüstrisi Şirketinin robotik teknolojisi birleştirilmiş ve özel klonlama teknikleriyle yeni insan türleri yaratılmaya başlanmıştı.</p>

    <p class="calibre10">Bunlardan bir bölümünü de haçlı savaşçısı denilen askerler oluşturuyordu. Aslında bu türün nasıl elde edildiği pek belli değildi. Söylentilere göre on yıl önceki Krea saldırısı sırasında Krea ana gemisi Sygon ve Brokar güçleri tarafından ele geçirilmişti. Burada dondurulmuş bir haçlı şövalyesi bulunmuş. Adamın beyni incelenmiş, daha sonra da genetik tekniklerle birkaç haçlı şövalyesi üretilmişti. Bunlar, Brokarlıların savaş oyunlarında kullanılmış ve savaş güçleri denenmişti. Belleğimdeki kayıtlar, böyle söylüyordu. Şimdi bu askerlerin seri üretimine geçilmesi ve Karganlılara karşı kullanılması düşünülüyordu. Artık Karganlılara karşı daha fazla Sygonlu ve Brokarlı kanının akmasına gerek yoktu. Yüksek Konsey böyle diyordu. Yapay ölüm makineleri, daha akılcı bir çözüm olacaktı. Üstelik Konseydeki karşıt guruplar, hükümeti daha fazla yurttaş kanının akmasına neden oldukları için suçlayamayacaklardı artık.</p>

    <p class="calibre10">Haberler, daha sürüyordu. Ama kalacağım otele ulaşmıştık. Taksi, giriş tüneline yanaştı. Kapı açıldıktan sonra tünele geçtim ve hareketli bant üzerinde ilerlemeye başladım.</p>

    <p class="calibre10">Tünel müşteri doluydu. Aralarına karıştım ve odama varmak için beklemeye başladım. Tünelin iki yanında sıralanmış rezervasyon göstergeleri, müşterilerin kimlik kontrollerini yaparken ara tünellerle müşterileri odalarına doğru yönlendiriyorlardı. Çölü ve uzaklardaki suni vahaları seyrederken üç ara tünel değiştirdim. Sonunda kırkıncı kattaki odama ulaştım.</p>

    <p class="calibre10">Oda oldukça serindi. Hemen bir duş aldım ve kendimi yatağa attım. Artık buluşma saatini beklemekten başka yapacak işim yoktu. Uykumun gelmesini beklerken düşüncelere daldım. Bu işe nasıl bulaştığımı, bir kez daha düşünmeye başladım. Aslında böyle bir şeye niyetim yoktu. Ama belleğimden gelen bir baskı buna zorluyordu beni.</p><br class="calibre1" />

    <p class="calibre10">Her şey, beş gün önce başlamıştı. Harran Kütüphanesinde insanlık tarihini yönlendiren genetik özellikler üzerine çalışıyordum. Özellikle Türklerin tarihinde, genetik özelliklerin toplumsal koşullardan ve gelişmelerden daha belirleyici olduğunu düşünüyordum. Bunun, benim gibi bir doktora öğrencisi için ağır bir konu olduğu söyleniyordu. Ama bir kere işin içine girmiştim ve sonuna kadar götürmeye kararlıydım. İlginç sonuçlara ulaşacağımı düşünüyordum.</p>

    <p class="calibre10">Beni eleştirenleri az da olsa susturabilmek için bir makale yazmış ve bütün ağ sistemlere yollamıştım. Çok sayıda yanıt gelmişti. Ancak bunlar, makaleyi olgunlaştırmayı amaçlamaktan çok kaba suçlamalarla doluydu. Bunların hiç birisini ciddiye almadım. Bir yandan da bu yanıtlardaki üslubun tezlerimi destekleyen kanıtlar olduğunu görüyordum. Bu da daha çok sevinmeme yol açıyordu.</p>

    <p class="calibre10">Gelen yanıtlardan bir tanesi oldukça ilginçti. Gönderen kişi, tarihin yapay bir tarih olduğunu söylüyordu. Bu konuda önemli bilgilere sahip olduğunu da belirtmişti. Bu bilgileri istediğimde ise karşılıklı görüşmenin daha yararlı olacağını söylemişti. Adam, belli ki yüz yüze görüşmek istiyordu.</p>

    <p class="calibre10">Adamın adı, Marat Marken’di ve gerçeği sadece kendisinin bildiğini ısrarla vurguluyordu. İsim, yabancı gelmemişti. Araştırmak için bir süre dijital kütüphanelerde dolaştım, ağ sistemlere girdim. Fakat bu isimde kimse görünmüyordu. İsmi hiç bir kayıtta yer almayan birisinin, belleğimde çağrışımlar yaratması ilginçti.</p>

    <p class="calibre10">Gizemli bir durumla karşı karşıyaydım. İlgim, daha da artmaya başlamıştı. Onunla görüşmenin ilginç olacağını düşünüyordum. Ama karşıma bir sahtekar da çıkabilirdi. Yine de denemeye karar vermiştim. Riske atılmadan bir yerlere varmam mümkün olmayacaktı. Üstelik içinde sır ve risk olmayan bir araştırma, keyifle yürütülmezdi.</p><br class="calibre1" />

    <p class="calibre10">Burada bulunuşumun nedeni buydu işte. Adam, beni otelimden arayacak ve buluşma yerini bildirecekti. Aslında otelde buluşmayı yeğlerdim. Çünkü adamın kimliği belirsizdi. Hakkında kayıt yoktu. Bir casusla veya devlet ajanıyla karşılaşabilirdim. Krealılar on yıl önce yaşadıkları bozgundan sonra aramıza casus yerleştirerek gizli çalışmalarını sürdürüyor olabilirlerdi. Ya da adam, bir devlet görevlisi olabilirdi. Devlet, resmi çalışmalar dışındaki tarihi araştırmalara pek sıcak bakmazdı. Devletin kadrolu tarih yazıcılarının yazdıklarının dışında araştırma yapanların sorgulamaya alındıkları bir gerçekti. Bu nedenle bir tuzakla karşı karşıya kalabilirdim. Fakat denemekten başka bir çarem de yoktu. Yeni bulgular elde edebilirsem çalışmalarıma karşı çıkanları susturabilirdim belki. Başarmak istediğim şey, her türlü riski almaya değerdi. Kararlıydım.</p><br class="calibre1" />

    <h2 class="calibre4" id="sigil_toc_id_33">2.</h2><br class="calibre1" />

    <p class="calibre10">Ransan, sıkıntılı bir şekilde pencereden dışarıya bakıyordu. Aradan on yıl geçmişti. Ama o, Dünyaya hala alışamamıştı. Buraya çok farklı bir amaçla gelmişti. Şimdi ise daha farklı bir oyunun parçasıydı. Canını son anda kurtardığı için çok şanslı olduğunu düşünürdü sık sık. Üstelik, etkili bir görevdeydi. Yine de Krea’yı düşünmekten kendisini alamıyordu.</p>

    <p class="calibre10">Krea’nın dağlara oyulmuş evlerini, hoş iklimini özlüyordu. Gerçi şimdi orada büyük bir savaş olduğunu ve Krealıların birbirlerinin gırtlaklarına sarıldıklarını, birbirlerini doğradıklarını tahmin edebiliyordu. Bunda kendi payı olduğunu da düşünüyordu. Sonra bu düşünceden sıyrılıyor, tahminlerine devam ediyordu.</p>

    <p class="calibre10">Krealılar, Dünyaya yaptıkları saldırının başarısız olmasından sonra yıkım güçlerini kendi ırkdaşları üzerine çevirmiş olmalıydılar. Ransan, böyle düşünüyordu. Bunu anlamak için de kahin olmaya gerek yoktu. Çünkü Krea birlikleri, Dünyadan geri çekildikten sonra toplanma noktasında buluşmuşlardı. Burada savaş oyunları oynamaya başlamışlardı. Ama daha sonra bunu gerçek bir savaşa dönüştürmüşlerdi. Şimdi aynı savaşı gezegenlerinde sürdürüyor olmalıydılar.</p>

    <p class="calibre10">Genç kadın, Brokar Düşünce ve İmgeleme Araştırma Enstitüsü’ndeki odasında bunları düşünüyordu. Her şey ne kadar kısa sürede olup bitivermişti.</p>

    <p class="calibre10">Krealıların Dünyaya ilk saldırısından sonra Ransan, tutsak edilmişti. Aslında gönüllü bir tutsaklıktı bu. Dünyada yaşadıkları, Ransan'ı zorunlu olarak bu yönde karar vermeye itmişti. Yoksa kendisini kötü bir son bekleyecekti. Bunu elbette bilemezdi. Ama o zamanlar öyle düşünmüştü. Başkalarını eğlendirmek için korkunç bir ölüm.</p>

    <p class="calibre10">Ransan, Dünyada konuşlanan Krea yer birliklerine lojistik destek sağlayan bir ikmal gemisinde görevliydi. Hiç savaş eğitimi almadığı için destek birliklerine seçilmişti.</p>

    <p class="calibre10">Savaşmamasına karşın korku içindeydi. Çünkü Krealıların gittikçe çıldırmalarından dehşete düşüyordu. Broden’le Tesar’ın kendisine tecavüz girişiminden sonra kendisini güvende hissedemiyordu. Broden’in tecavüze engel olması, Ransan’dan özür dilemesi bile genç kadını sakinleştirmiyordu. Sürekli korku içindeydi. Aslında kendisinden de korkuyordu. Çünkü bastırılamaz yıkım arzusunu bazı zamanlar içinde yaşıyordu. İnsanları öldürmek ve kan görmek istiyordu. Anılarında hep dehşet vardı.</p>

    <p class="calibre10">Bir gece Dünyaya gizli iniş yapmışlardı. Ransan, Broden’le karşılaşmıştı orada. Arkeologu da savaş eğitimi almadığı için destek birliklerinde görevlendirmişlerdi. Fazla konuşmamışlardı. Ransan, genç adamı uzaktan izliyor, yanına fazla yaklaşmak istemiyordu. Yıllar önceki tecavüz girişimi, hala aklındaydı. Broden’in ve diğer Krealıların ne yapacakları belli olmazdı. Özellikle o üç boyutlu video görüntülerini izledikten sonra. Bu da ayrı bir dehşet öyküsüydü ve genç kadını ürpertmeye yetiyordu.</p>

    <p class="calibre10">Krea Yüksek Konseyi, Dünya’da savaşan birliklerinin moralini yükseltebilmek için özel görüntülerin hazırlanmasını kararlaştırmıştı. Bunun sonucunda üç boyutlu video kayıtları yapılmış, hem Dünya yörüngesindeki Krea gemilerine, hem de Dünyada savaşan birliklere iletilmişti.</p>

    <p class="calibre10">Krealılar, her akşam bunları seyretmek zorundaydılar. Filimler, Krea’nın şanlı tarihinden, gelişmiş uygarlığından söz ediyor, uygarlığın kuruluş yıllarından itibaren Krea politikacılarının yaşam öykülerini anlatıyordu. Tüm bunları sunanlar, çıplak kadınlardı. Vücutlarını sergileyerek baştan çıkarıcı sesleriyle Krea tarihindeki kahramanlıkları anlatıyorlar, şiddet görüntüleri sergiliyorlardı.</p>

    <p class="calibre10">Ve bu görüntüler, Krea savaşçılarının çıldırmalarına yetiyordu. Kimisi silahını kaparak önüne çıkan Brokar ve Sygonluları öldürüyor, kimisi de toplu tecavüzlere başlıyorlardı. Brokarlı ve Sygonlu bulamayan Krea savaşçıları, kendi ırkdaşlarına yöneliyorlardı.</p>

    <p class="calibre10">Ransan, ırkdaşlarındaki bu değişimden rahatsızlık duyuyordu. Yıllar önce bir senaryo kurgulamıştı. Şimdi o senaryo, hesapta olmayan sonuçlar doğuruyordu.</p>

    <p class="calibre10">Genç kadını rahatsız eden bir diğer olay da Broden’in başına gelenlerdi.</p>

    <p class="calibre10">Broden, bazen arazide dolaşarak arkeolojik bulgular elde etmeye çalışıyordu. Savaş umurunda değildi. Onun amacı, arkeolojik kalıntılardan yayılan enerjinin Krealıların düşünsel güçlerini ne şekilde etkileyeceğiydi. Olup bitenleri görmezlikten gelerek çalışmalarını sürdürüyordu. Cephe gerisi veya savaş bölgesi demeden durmaksızın geziyordu.</p>

    <p class="calibre10">Bu gezilerden birisinde kendi aralarında savaş oyunu oynayan Krea piyadelerinin arasına düşmüştü. Piyadeler, Broden’i görünce savaş oyununa katmak istemişlerdi. Adam, bunu kabul etmemişti. Çünkü savaşmayı bilmiyordu. Fakat birlik komutanları onu zorla oyuna katmışlardı.</p>

    <p class="calibre10">Tipik bir savaş oyunuydu bu. Savaşçılar, boş zamanlarında vakit öldürmek için düşünmüşlerdi bu oyunu. Üzerinde düşünmeyi gerektirmeyecek kadar basit bir oyundu bu. Broden kaçacak, diğerleri kovalayacaktı. Silahlar, sersemletme moduna ayarlı olacaklardı. Hedefi ilk yere deviren kazanmış sayılacaktı.</p>

    <p class="calibre10">Broden, kurtuluş yolu olmadığını anlayınca öneriyi kabul etmek zorunda kalmıştı. Sonra da kendisine gösterilen dağlık bölgeye doğru koşmaya başlamıştı. Krea savaşçıları, arkeologun gözden kaybolmasını bekledikten sonra vahşi çığlıklar savurarak peşinden koşmaya başlamışlardı. Bu arada tüm silahlar öldürme moduna ayarlanmışlardı. Savaşçılar, sinsi sinsi gülerek yapmışlardı bu ayarı. Ransan, adamların yüzlerindeki korkunç ifadeleri, belleğinde hala canlandırabiliyordu. Arkeologun bu olanlardan haberi yoktu elbette. Ve kolay bir av olmuştu.</p>

    <p class="calibre10">Savaşçılar, Broden’in cesedini kampa geri getirdikleri zaman Ransan kararını vermişti. Burada daha fazla kalırsa savaş oyunlarının içine düşebilirdi. Ya da yapay vaha göllerinden birine yıkanmak için gittiğinde birileri tecavüze kalkışabilirlerdi. Bunları düşündükçe dehşet içinde kalıyordu. Sonunda bunu bitirmeye karar vermiş ve bir gece gizlice kampı terk etmişti.</p>

    <p class="calibre10">Aslında Ransan’ın düşüncesi, ana gemiye ulaşarak zaman kapsüllerinden birisine binmek ve farklı bir zaman boyutuna gitmekti. Fakat ana gemiye geri dönmek tehlikeli olacaktı. Bunu başarsa bile kapsüllere ulaşmak zordu. Hele Ransan’ın kaçtığı anlaşılınca güvenlik önlemlerini daha da arttıracaklardı.</p>

    <p class="calibre10">Genç kadın, bu düşünceden çabuk caymıştı. Ona göre en uygun çözüm Dünyada kalmaktı. Gerçi Dünyada da şiddet vardı. Ama birilerine sığınabilirse bundan zarar görmeyebilirdi. Ve şiddetin gerisinde kalabilirdi. Hatta şiddeti kurgulayarak kendisini kurtarabilirdi de. Üstelik bu konuda yeterli deneyimi oluşmuştu.</p>

    <p class="calibre10">Bu düşüncelerle bütün bir gece boyunca çölde yol almış ve ilk Brokar devriyesine ulaşıncaya dek hiç durmamıştı. Devriye komutanına sığınma isteğini bildirince hemen ana savaş karargahına yollanmıştı. Burada iki ay bir hücrede tutulmuş ve sorgulanmıştı. Sorgulama sonunda Ransan’ın bir casus olmadığı anlaşılmıştı.</p>

    <p class="calibre10">Genç kadın, Krealıların savaş stratejileri hakkında bütün bildiklerini Brokar subaylarına anlatmıştı. İçinde Mata Hari’yi yaşıyordu sanki. Bir sorgulama gününde hücresine döndükten sonra, içinden gelen bir yönlendirmeyle kendi kendine dans etmeye başlamıştı. Çevresinde dolaşan subayları, iş adamlarını ve politikacıları canlandırıyordu zihninde.</p>

    <p class="calibre10">Krealıların gizli bilgilerini düşmana vermekten pişmanlık duymamıştı. Çünkü ırkı gittikçe değişiyordu. Üstelik Ransan, kendisinin de değiştiğini fark ediyordu. Krea’yı kurtarmak peşinde olan genç kadın gitmişti sanki. Kafasında yeni düşünceler oluşuyordu. Ve bu düşünceler, Ransan’ın içindeki tutkuyu arttırıyor, onu heyecanlandırıyordu. Haremde düşüncelere dalan Kösem Sultan gibiydi.</p>

    <p class="calibre10">Ransan’ın verdiği bilgileri değerlendiren Brokarlılar, Krealılara önemli kayıplar verdirmişlerdi. Böylece Krealıların yenilmesinde Ransan’ın da bir payı olmuştu. Genç kadın ırkdaşlarına ihanet etmekten pişmanlık duymamıştı. Çünkü onların yarattığı yıkım kendisini de kapsayabilirdi. Ransan, tehlikeden kurtulmuştu. Artık kafasında filizlenmekte olan yeni planını uygulamak için harekete geçebilirdi. Ama biraz daha beklemek zorundaydı. Çünkü o plan için birisine ihtiyacı vardı. Çok uzaklarda olan birisine. Fakat o kişinin yakında geleceğini biliyordu.</p><br class="calibre1" />

    <p class="calibre10">Son Krea savaş gemisi, Dünyayı terk ettikten sonra Brokarlılar, Ransan’a birlikte çalışmayı önermişlerdi. Genç kadının düşünsel güç oluşturma ve yansıtma teknikleri konusunda derin bilgisi vardı. Brokarlılar, bundan yararlanmak istiyorlardı. Ransan, öneriyi hemen kabul etmişti. Bundan sonraki yaşamı artık Dünyada geçecekti. Riski az ve parası çok bir işin keyfini yaşayacaktı bundan böyle. Üstelik daha yoğun bir şekilde düşünebilecekti.</p>

    <p class="calibre10">Genç kadın, bu sürecin ne kadar süreceğini kestiremiyordu aslında. Ama bazı düşünceleri gerçekleşebilirse bunun da sonu gelecekti. O zaman yeni kapılar açılacaktı.</p>

    <p class="calibre10">Genç kadın, anıları arasında dolaşırken, bir sinyal sesiyle irkildi. Aniden yerinden kalktı ve şifreli dolabını açtı. Krealılardan kaçarken yanına aldığı zaman izleme monitörü, sinyal veriyordu. Ransan, nefesinin kesildiğini hissetti.</p><br class="calibre1" />

    <h2 class="calibre4" id="sigil_toc_id_34">3.</h2><br class="calibre1" />

    <p class="calibre10">Kapının çalınmasıyla yerimden kalktım ve güvenlik ekranına baktım. Genç bir adam, kapının önünde bekliyordu. Kim olduğunu sordum.</p>

    <p class="calibre10">“Ben bir tezgahtarım,” dedi. “Marat Marken tarafından gönderildim. Size bazı bilgiler verecekmiş.”</p>

    <p class="calibre10">Kapıyı açtım ve dışarıya çıktım. Tezgahtar olduğunu söyleyen adam, bir süre yüzüme bakmış, sonra da bir şey söylemeden yürümeye başlamıştı. Soğuk görünüşlü birisiydi. Onu takip ettim.</p>

    <p class="calibre10">Otelin çıkış kapısında bizi bir mekik bekliyordu. Diğer mekiklerin ve botların arasına park edilmişti. Tezgahtar, kontrol modülünün başına geçti. Ben de yanına oturdum. Koltuk, hemen gövdemin şeklini almıştı.</p>

    <p class="calibre10">Hızlı bir şekilde havalandık. Kent üzerinde bir tur attıktan sonra çıkış onayını aldık ve çöle doğru yöneldik.</p>

    <p class="calibre10">Yolumuzun uzun olup olmadığını sordum. Adam, beş dakika sonra ulaşacağımızı söyledi. Fazla konuşkan birisi değildi anlaşılan. Yanıt verirken yüzüme bile bakmamıştı. Ben de başımı dışarıya çevirip çölde uzanan hava otobüsü hatlarını, yapay vahaları seyretmeye başladım.</p>

    <p class="calibre10">Göllerin çevresine yerleştirilmiş enerji santralleri, güneşin altında parıldıyorlardı. Yerleşim birimleri, bulut kümesini andıran güneşten koruyucu manyetik kalkanlarla kaplanmışlardı.</p>

    <p class="calibre10">Brokar, sınır kolonilerini geçtikten sonra alçalmaya başladık. Artık merkezin dışındaydık. Önümüzde birkaç ev uzanıyordu. Tezgahtar, mekiği evlerden birisinin önüne indirdi. Bir süre kum bulutunun dağılmasını bekledik. Sonra araçtan çıktık ve eve doğru yürümeye koyulduk.</p>

    <p class="calibre10">Marat Marken’in evi, küçük bir kaleyi andırıyordu. Karganlılar ve Brokarlılar arasındaki sınır çatışmalarından korunmak için böyle bir evde yaşamak gerekiyordu. Çünkü burası hassas bir bölgeydi ve her an bir olay patlayabilirdi. Ev, güvenlik için manyetik bir korunma duvarıyla çevrilmişti.</p>

    <p class="calibre10">Tezgahtar, kapının önünde durunca koruma duvarında bir boşluk oluştu ve aynı anda kapı açıldı. Tezgahtar, yine bir şey söylemeden yürümeye devam etti. Benimle bir şey konuşmamak için emir almış olmalıydı anlaşılan.</p>

    <p class="calibre10">Adamı takip ederek içeriye girdim. Antika eşyalarla ve dört bir tarafı kitaplıkla çevrili bir salonu geçtikten sonra bir odaya girdik. Burası da dijital bir kitaplıkla çevrelenmişti. Yer yer el yazması ve matbaa basımı kitapların olduğu raflar da gözüme çarptı.</p>

    <p class="calibre10">Saçları dökülmüş, orta yaşlı bir adam, içeri girdiğimizi görünce oturduğu masadan kalktı ve elini bana doğru uzattı. Kendisini, Marat Marken diye tanıttı.</p>

    <p class="calibre10">Tokalaştıktan sonra beni elimden tutup antika koltuklardan birisine oturttu. Kendisi de tam karşıma geçti. Çok heyecanlı görünüyordu. Bu arada Tezgahtar, odadan çıkmıştı.</p>

    <p class="calibre10">Marat Marken gülümseyerek, “İlginç bir makale yazmışsınız,” dedi. “Ama tarihin ayrıntılarını iyi bilmeniz gerekiyor.”</p>

    <p class="calibre10">Kısaca yanıtladım:</p>

    <p class="calibre10">“Sanırım, bunlar da sizde.”</p>

    <p class="calibre10">Başını işaret ederek, “Hepsi burada kayıtlı. Yüzyıllar önce ailemden bir bilim adamı arkadaşlarıyla beraber, tarihi oluşturdu,” dedi. Sesinde başkalarından daha çok şey bilmenin verdiği bir coşku vardı.</p>

    <p class="calibre10">“Bunları bana anlatacaksınız, değil mi?” diye sordum aynı coşkuyla. Adamın hemen konuşmasını sağlamak için aşırı meraklı bir tavır takınmıştım. Aslında anlatacaklarını çok merak ediyordum. Yine de bunu abartılı bir şekilde göstermekte yarar vardı. Adamı, dolduruşa getirmeliydim.</p>

    <p class="calibre10">Marat Marken, arkasına yaslandı ve ne içmek istediğimi sordu. Ruka denilen yerel içkiden istedim. İçeri giren bir hizmet robotu, içkilerimizi getirdi. Bir süre konuşmadan içkilerimizi yudumladık. Sonra Marat Seren anlatmaya koyuldu:</p>

    <p class="calibre10">“Biliyor musun,” dedi. “Bu yaşadıklarımız her şey birer görüntü. Sygonlular, Brokarlılar, Karganlılar. Krea istilası da öyle.”</p>

    <p class="calibre10">Konuşma, ummadığım bir şekilde başlamıştı. Yaşadıklarımızın birer görüntü olduğunu söyleyen bu adam, mistik düşüncelerin fazla etkisi altında kalmış olmalıydı. Ya da aklını kaçırmış, kendi kendisine bir şeyler uydurmaya başlamıştı. Yine de dediklerini ciddiye alırmış gibi göründüm.</p>

    <p class="calibre10">“Eğer bunlar görüntüyse, bunları kimler yaratıyor?”</p>

    <p class="calibre10">“Bu, yüzyıllarca önce yaratılan bir tarih. Büyük babalarımdan birisi ve yakın bir arkadaşı Abdül John Kura, bu tarihi kurguladılar. Bir model oluşturup insanların beyinlerine Sygonluları, Brokarlıları, Karganlıları ve Krealıları yerleştirdiler. Telepati ile yaptılar bunu. Böylece toplumsal bir bilinç oluşturdular. Masa başına oturup bir Kozmik Gizem Kitabı simgesi oluşturdular. Sonra Brokarlıları ve Karganlıları bu kitabı ele geçirebilmek için savaştırdılar. Bu arada bir Sygon istilası senaryosu hazırladılar. Sonra da aynı senaryoyu Krealılar için yazdılar. Holografik bir tarih bu. Tamamen kurguya dayanıyor.”</p>

    <p class="calibre10">Bilim, holografik evren kuramları konusunda son yıllarda çok ilerlemişti. Onlara göre hepimiz kozmik bütünün parçalarıydık. Ve beyin, evrende bilinmeyen boyutlardan aldığı dalgalara göre bir takım imgeler oluşturuyor ve bunların fiziksel olarak görünmesini sağlıyordu. Yani tüm yaşadıklarımız sanaldı.</p>

    <p class="calibre10">Ama bana göre, tarihi bu şekilde ele almak mümkün değildi. Marat Marken’in konuşmasını sürdürmesi için itiraz etmek istemiyordum. Fakat adamı gücendirmeyecek şekilde bir şeyler sorup, daha fazla anlatmasını da sağlamalıydım. Araştırmalarıma yön verecek bilginin kaynağına gelmiş olduğumu sezebiliyordum. Bunun peşini bırakmaya da hiç niyetim yoktu. Buradan eli boş dönmemeliydim.</p>

    <p class="calibre10">Adama ne soracağımı düşünürken, birdenbire kapı açılıverdi. Beni getiren tezgahtar, ağır ağır içeriye giriyordu. Elinde küçük bir lazer silahı vardı. Marat Marken, ayağa kalkmış, şaşkın bakışlarla adamı izliyordu. Tam ağzını açıp bir şey söyleyecekti ki, tezgahtar silahı Marat Marken’e doğrulttu ve tetiğe dokundu. Marat Marken, iki ışın darbesiyle yere yıkılıverdi. Her şey bir anda oluvermişti.</p>

    <p class="calibre10">Olanları izlerken sanki buz kesmiştim. Tezgahtar, cebinden bir yaşam izleme aleti çıkardı ve Marat Marken’in üzerinde dolaştırdı. Sonra da bana dönerek, “Öldü,” dedi. Yüzünde duygusuz bir ifade vardı. Aynı soğukluk devem ediyordu.</p>

    <p class="calibre10">Ne yapacağımı bilemiyordum. Kapı hala açıktı. Bir an kaçmayı düşündüm. Ama tezgahtar, beni de vurabilirdi. Yerimden kalkmadan beklemeye başladım. Korkuyordum. Buraya gelmekle başıma bir dert açmıştım. Fakat böyle olacağını bilemezdim. Şimdi, bundan sonra olacakları beklemekten başka çarem yoktu.</p>

    <p class="calibre10">Tezgahtar, silahını pantolon cebine yerleştirdi ve bana bakmaya başladı. Demek beni öldürmek gibi bir niyeti yoktu. Biraz rahatlamıştım. Ben de adama bakmaya başladım. İçimdeki korkuyu bastırmaya, sakin olmaya çalışıyordum.</p>

    <p class="calibre10">Tezgahtar, kapının önünde durdu ve “Artık gitme zamanı,” dedi bana doğru dönerek. “Bir oyun yapmadan peşimden gel.”</p>

    <p class="calibre10">Onu izlemekten başka çarem yoktu. Adam önde, ben arkada mekiğe doğru ilerledik. Az sonra havalanıyorduk.</p><br class="calibre1" />

    <p class="calibre10">Bir süre çöl üzerinde yol aldıktan sonra Ur-7 vahasının doğusunda bir yerleşim birimine doğru inişe geçtik. Güneş, batmak üzereydi. Manyetik güneş kalkanları kapatılmışlardı. İneceğimiz yeri daha iyi görebiliyordum.</p>

    <p class="calibre10">Kubbe tavanlı evler, vaha boyunca yayılmışlardı. Yerel konsey binası, yapay tepelerden birisinin üzerinde kurulmuştu. Bu binayı geçtikten sonra küçük bir koruluk göründü. Yapay ağaçların arasında evler göze çarpıyordu. Koruluğun tam ortasında yapay bir göl vardı.</p>

    <p class="calibre10">Tezgahtar, araca koruluğun üzerinde küçük bir tur attırdıktan sonra göle doğru indirmeye başladı. Gölün çevresinde kadınlar, erkekler kümelenmişlerdi. İndiğimizi görünce geriye çekildiler ve ağaçların arkasında gözden kayboldular.</p>

    <p class="calibre10">Mekik, suyla temas ettikten sonra da iniş devam etti. Daha sonra bir su altı pistinin üzerinde durdu. Bu sırada mekiğin kapısının hizasında bir dalgalanma oldu ve bir dar bir koridor ortaya çıktı. Tezgahtar, mekiğin kapısını açtıktan sonra kendisini izlememi işaret etti ve dışarıya çıktı.</p>

    <p class="calibre10">Birlikte koridorda yürüdükten sonra küçük bir asansöre bindik ve yukarıya doğru çıkmaya başladık.</p>

    <p class="calibre10">Asansörün kapısı açılırken tezgahtar, “Şimdi biraz dinlenme ve eğlenme zamanı,” dedi. Onu ilk kez gülümserken görüyordum. Bu arada nelerle karşılaşacağımı da merak ediyordum. Asansörden çıkınca da bunun hiç de korkulacak bir şey olmadığını gördüm. Sanki bir yerden bir ses gelmişti. Ve o ses, sakin olmamı söylüyordu.</p>

    <p class="calibre10">Büyük bir salona girdik. İçerisi loştu. İnsanlar yere serilmiş minderlerde oturmuşlardı. Bir kısmı nargile içiyor, bir kısmı da yanlarında oturan kadınlarla oynaşıyorlardı. Salonun tam ortasında tepsiyi andıran bir pistte bir dansöz, göbek dansı yapıyordu. Bazı insanlar da kadının çevresinde kümelenmiş, tempo tutuyorlardı.</p>

    <p class="calibre10">“Burada otur ve eğlenmene bak,” dedi tezgahtar. Sonra da gözden kayboldu.</p>

    <p class="calibre10">Ne yapacağımı bilemez bir şekilde bir süre bekledim. Sonra boş bulduğum minderlerden birisine oturdum. Herkes kendi alemine dalmıştı. Kimsenin benimle ilgilendiği yoktu. Çevreyi incelerken bakışlarım, genç bir kızın bakışlarıyla karşılaştı. Benimle aynı yaşlarda birisiydi. Kendisine baktığımı görünce yanıma yaklaştı.</p>

    <p class="calibre10">“Merhaba,” dedi. “Benim adım Catherine. Oturabilir miyim?”</p>

    <p class="calibre10">Kenara çekilip oturmasını işaret ettim. Genç kız, saçlarını yüzüme dokundurarak yanıma oturdu, elimi tuttu.</p>

    <p class="calibre10">Birden irkildiğimi hissettim. O ele daha önceden de dokunmuştum sanki. Kızın kokusu da yabancı değildi. Deniz kokusuyla karışık bir kokuydu. Ne konuşacağımı bilemiyordum. Ama bir şeyler söylemek istiyordum.</p>

    <p class="calibre10">“Buraya yeni geldim,” dedim.</p>

    <p class="calibre10">Nereden geldiğimi sormadan konuşmasını sürdürdü:</p>

    <p class="calibre10">“Burada yaşıyorum. araştırma enstitüsünde görevliyim,” dedi fısıldarcasına. “İnsan düşüncesi ve genetik bağlantılar üzerine çalışıyorum. Bu bağlantının tarihsel süreçlerini inceliyorum.”</p>

    <p class="calibre10">Hemen atılarak, “Bu konularla ben de ilgileniyorum,” dedim. ”Neler yaptığını bana anlatır mısın?”</p>

    <p class="calibre10">Bir konuşma konusu bulduğum için hoşnut olmuştum. Bu kızla karşılaşmam, inanılmaz bir rastlantıydı. Belki de holografik evren kuramı doğruydu ve istediğim bir şey oluyordu.</p>

    <p class="calibre10">Ama o, konuşmayı sürdürmek niyetinde değildi. Başını iki yana sallayarak olumsuz tavrını ortaya koydu. Bir yandan da gülümsüyordu.</p>

    <p class="calibre10">“Bu projeler, gizlidir. Her yerde açıklanmaz.”</p>

    <p class="calibre10">Fazla üstelemedim. Yalnızlığımı paylaşacak birisini bulmuştum ve kaçırmak istemiyordum. Ayrıca onunla iyi geçinirsem, istediğim bilgilere de ulaşabilirdim.</p>

    <p class="calibre10">Bu sırada yanımıza birisi yaklaştı. Garip bir şeydi. Bir yaratıktı sanki. Vücudunun bir bölümü kadını, diğer bölümü erkeği andırıyordu. Başında bir kadının güzel bir yüzüyle bir adamın yaşlı yüzü içiçe geçmişti. Bedeninin çeşitli yerleri, eriyiğe benzeyen bir şeyle kaplanmıştı.</p>

    <p class="calibre10">Bize memnun olup olmadığımızı sordu.</p>

    <p class="calibre10">Catherine, gülümseyerek her şeyin çok güzel olduğunu söyledi. Şey, gülümsedi. O gülüşte de bir genç kadının çekiciliğiyle yaşlı bir insanın hüznü vardı. Daha sonra arkasını döndü ve sekerek uzaklaştı. Genç kıza döndüm.</p>

    <p class="calibre10">“Bu da kim?”</p>

    <p class="calibre10">Catherine çantasından çıkardığı sigarayı yakarken, “Selim Reşat Bey diye birisi,” dedi. “Tezgahtarın yardımcısıymış.”</p>

    <p class="calibre10">“Garip bir yaratık,” dedim. “Bir insan gibi. Ama insan değil. Şu genetik deneylerden birinde kullanılmış olmalı.”</p>

    <p class="calibre10">Aldırmaz bir tavırla, “Bilmiyorum,” dedi genç kız. “Duyduğum kadarıyla tezgahtar onu İstanbul’da bir yerde bulmuş. Bir süre panayırlarda gösteri yapmak için kullanmış. Burayı kurunca da kendisine yardımcı yapmış.”</p>

    <p class="calibre10">“Demek buranın sahibi, Tezgahtar,” dedim hayretle.</p>

    <p class="calibre10">“Evet. Buraya yüklü parayla gelmiş. Aslında bir panayır göstericisinin bu kadar çok parası olması ilginç. Ama kazanmış işte. Belki de başka yerlerden bulmuştur. Geçmişi hakkında fazla bilgim yok.”</p>

    <p class="calibre10">Bu sırada yüksek tempolu bir müzik, ortalığı inletmeye başlamıştı. Müzikle beraber salonun loşluğu kayboldu ve her yer aydınlandı. Pistte bir başka dansöz vardı şimdi. Yarı çıplak bedenini saran iki yılanla dansa başlamıştı.</p>

    <p class="calibre10">Aydınlıkta Catherine’in yüzünü daha iyi görebiliyordum şimdi. Bilincimin derinliklerinde tanıdık bir yüzdü bu. O da dikkatli bir şekilde bakmaya başlamıştı bana.</p>

    <p class="calibre10">Çatık bakışlarla beni bir süre süzdükten sonra, “Arkeolojik tarih üzerine çalışan bir yakının var mı?” diye sordu.</p>

    <p class="calibre10">“Hayır,” dedim. “Bir kız kardeşim var. O da yıldız gemilerinde mühendis olarak çalışıyor.”</p>

    <p class="calibre10">Catherine, dalgın bir şekilde konuşmasını sürdürdü:</p>

    <p class="calibre10">“Bizim enstitüde bir arkeolojik tarih profesörü var. İnanılmaz derecede sana benziyor.”</p>

    <p class="calibre10">“İnsan insana benzer,” dedim gülümseyerek. “Ben de görmek isterdim onu. Belki köklerimiz aynıdır.”</p>

    <p class="calibre10">Başını salladı. Tam yanıtlayacaktı ki bir patlama duyuldu. Her yeri dumanlar kaplamıştı. İnsanlar, çığlık atmaya, kaçışmaya başladılar. Ben de elimde olmadan ayağa fırlamıştım. Oysa Catherine sakindi.</p>

    <p class="calibre10">“Polis baskını,” dedi fısıltıyı andıran bir sesle. “Bunu çok sık yaparlar.”</p>

    <p class="calibre10">Bunları söylerken kapıyı işaret etmişti. O tarafa döndüm. Bir polis birliği dumanlar arasında içeri giriyordu. Siyah üniformalıydılar. Başlarında da metal kasklar vardı.</p>

    <p class="calibre10">Polisler, insanları duvar kenarında toplamaya başladılar. Üniformasından birliğin komutanı olduğu anlaşılan birisi, emirler yağdırmakla meşguldü. Yüzünü kapatan bir başlık takmıştı.</p>

    <p class="calibre10">Bu arada aklım tezgahtara takılmıştı. Görünürde yoktu. Polis baskınını duyunca kaçmış olmalıydı. Beni buraya niçin getirmişti acaba? Şimdi nerelerdeydi? Başıma gelenler ne kadar garipti. Buraya bir araştırma yapmak için gelmiştim. Sonra bir cinayete şahit olmuştum. Şimdi de bir polis baskınının içine düşmüştüm. Bunlar, benim gibi bir araştırmacı için sıra dışı olaylardı.</p>

    <p class="calibre10">Polisler, ellerindeki aygıtlarla müşterilerin kimliklerini kontrol ediyorlardı. Patlamayla doğan karmaşa sona ermişti. Şimdi herkes polisin karşısında suskun bir şekilde bekliyordu. Birlik komutanı emir vermeyi bırakmış, duvarın kenarında sıralanmış insanları önlerinden geçerek inceliyordu. Özel olarak birisini arıyor gibiydi.</p>

    <p class="calibre10">Adam, Catherine’e baktıktan sonra bana döndü. Başlığından dolayı yüzünü göremiyordum. Boyu, benim kadardı.</p>

    <p class="calibre10">Bir süre önümde durduktan sonra adamlarına dönerek, “Bunu götürün,” dedi. Dehşete kapıldığımı hissettim. Adamın, kimlik kontrolü yapmadan beni polislere teslim etmesi olacak şey değildi. Belki de Marat Marken cinayetini soruşturuyorlardı ve olay sırasında benim orada olduğumu öğrenmişlerdi. Sorun değildi bu. Gördüğümü anlatacaktım. Başıma gelen sorunlardan bir an önce kurtulmalıydım.</p>

    <p class="calibre10">Tam konuşmak üzere ağzımı açmıştım ki, komutanın yumruğu suratımda patladı. Başım duvara çarptı. İyicene sersemlemiştim. Düşmemek için Catherine’e tutunmaya çalıştım. Yere kapaklanırken genç kızın tiz çığlığını duydum.</p><br class="calibre1" />

    <p class="calibre10">Kendime geldiğim zaman bir hücrede olduğumu anladım. Küçük bir yatakta yatıyordum. Tam üzerimde sorgu aygıtı vardı. Tavana monte edilmişti ve başımın biraz üzerindeydi.</p>

    <p class="calibre10">Ben uyurken belleğim okunmuş olmalıydı. Suçsuz olduğumu anlamış olmaları gerekiyordu. Rahatladığımı hissettim. Az sonra birilerinin gelip beni serbest bırakmalarını beklemekten başka çarem yoktu.</p>

    <p class="calibre10">Yataktan kalktım ve hücrenin içinde dolaşmaya başladım. Gizli kameralarla beni izlediklerinden şüphem yoktu. Kalp atışlarım ve vücut ısım da inceleniyor olmalıydı mutlaka. Sakin görünmeye çalışıyordum. Uyandıklarımı görünce beni almaya geleceklerdi. Sorunlarım sona erecekti. Şimdilik beklemeliydim.</p>

    <p class="calibre10">Az sonra kapı açıldı ve polis birliğinin komutanı içeriye girdi. Başında hala o başlık vardı. Bir şey söylemeden karşımda durdu bir süre.</p>

    <p class="calibre10">Yüzünü görmediğim bir insan karşısında olmaktan sinirlerim gerilmişti. Az önce hissettiğim rahatlamanın yerini endişe almaya başlamıştı. İçimde sanki buradan çıkamayacakmışım gibi bir duygu oluşuyordu. Bu da beni dehşete düşürmeye yetiyordu.</p>

    <p class="calibre10">Adamın konuşmadan durmasına daha fazla dayanamadım ve “Serbest miyim?” diye sordum.</p>

    <p class="calibre10">“Evet,” dedi komutan. “Buradan çıkacaksın. Belleğini okuduk ve şahit olduğun cinayeti öğrendik.”</p>

    <p class="calibre10">İçim yeniden rahatlamıştı. Yeni sorgulama yöntemleri çok işe yarıyordu demek. En basitinden, acı vermiyordu. Gerçekleri de ortaya çıkarabiliyordu.</p>

    <p class="calibre10">“Suçsuzluğum anlaşıldığına göre, hemen gitmek istiyorum,” dedim ve kapıya doğru yöneldim.</p>

    <p class="calibre10">Adam, kolumdan tutarak, “Önemli bir hata yaptık,” dedi. “Seni oteline bırakabilirim. Bu saatlerde vahalar arası yolculuk güvensizdir.”</p>

    <p class="calibre10">Sesi çok kibardı. Bütün başını kapatan başlık, ses tonunu değiştirse de samimi olduğunu anlamak mümkündü. Bugün başıma çok dert açılmıştı ve otelimin bulunduğu vahaya giderken bir çatışma içine düşebilirdim. Brokarlılar ve Karganlılar arasındaki çatışmaların yeniden alevlendiğini takside haberleri izlerken öğrenmiştim. Artık başıma yeni dertler açılmamalıydı.</p>

    <p class="calibre10">Önerisini kabul ettim ve birlikte hücreyi terk ettik. Bir süre konuşmadan yürüdükten sonra polis botunun durduğu yere geldik.</p>

    <p class="calibre10">Komutan, polis botunun komuta yerine geçti ve gidiş koordinatlarını bilgisayara girdi. Sonra otomatik pilotu devreye soktu ve arkasına yaslandı. Derin düşüncelere dalmış gibiydi.</p>

    <p class="calibre10">Hala başlıklıydı. Bunun bir korunma önlemi olduğunu düşünüp üzerinde fazla durmadım. Havalanan bottan aşağıya bakmaya başladım. Emniyet müdürlüğünün binası geride kaldıkça daha çok rahatladığımı hissediyordum.</p>

    <p class="calibre10">Komutan hiç konuşmadan yolu kontrol ediyordu. Bu sırada aklıma Catherine geldi. Onu yarın aramalıydım. Nerede çalıştığını öğrenmiştim nasılsa. Onunla arkadaşlık etmek, zevkli olacaktı. Genç kızı gözümün önünde canlandırmaya çalıştım. Bunun bana mutluluk verdiğini hissediyordum.</p>

    <p class="calibre10">Uzun süre konuşmadan yol aldık. Ne komutan bir şey söylemişti, ne de ben. Bu da beni çok mutlu ediyordu. Catherine’in düşleriyle başbaşa rahat bir yolculuk yapıyordum. Sanki bir korulukta ilerliyorduk. Onunla tarih ve arkeoloji üzerine derin bir sohbete dalmış gibiydik. Sonra Mars’a doğru yol alıyorduk. Yıldızların arasında dolaşıyorduk. Durmaksızın ona sarılıyordum. Ve içimden gelen bir ses, Catherine’i daha çok düşünmemi istiyordu.</p>

    <p class="calibre10">Ama birdenbire Catherine kayboluverdi. Düşüncelerim kesilmişti. Bir şey, her şeyi sona erdirmişti. Yeniden polis botunun içindeydim. Bir gariplik vardı. Yolumuz bu kadar uzun olmamalıydı. Aşağıya baktım. Çöldeydik ve vaha kümelerinden uzaklaşmıştık. Telaşlanmıştım. Yeniden endişe duymaya başlamıştım. Daha doğrusu, korkuyordum. Bu polisten kurtulamayacaktım galiba. Acaba kuytu bir yere götürerek orada mı öldürecekti beni?</p>

    <p class="calibre10">Bunu belli etmemeye çalışarak sordum:</p>

    <p class="calibre10">“Otelin rotasından çıktık galiba?”</p>

    <p class="calibre10">“Evet,” dedi sakin bir ses tonuyla, “Bir yolcu daha alacağız.”</p>

    <p class="calibre10">Bunu söyledikten sonra otomatik pilota sesle komut verdi ve bot alçalmaya başladı. Sonradan suçsuz olduğu anlaşılan birisini daha mı alacaktık acaba?</p>

    <p class="calibre10">Böyle düşünerek kendi kendimi teskin etmeye çalıştığımın farkındaydım. Çünkü alçaldığımız yerde polis binasına veya hapishaneye benzer bir yer yoktu. Birkaç tane ev vardı. Yoksa beni bu evlerden birisine götürüp atalardan kalma yöntemlerle bir kez daha mı sorgulayacaklardı? Bu düşünce, dehşet içinde titrememe yetti.</p>

    <p class="calibre10">Bot, yere inince komutan dışarıya çıktı. Bir şey söylememişti. Buradan bir yere gidemeyeceğimi biliyordu. Böyle bir niyetim de yoktu zaten. Kendimi yatıştırmaya çalışarak beklemeye koyuldum. Bir yandan da polisi izliyordum.</p>

    <p class="calibre10">Adam, bir evin kapısını çaldı. Az sonra karşısında birisi belirdi. Sanki münakaşa edermiş gibi konuşmaya başladılar. Komutan, bir suçluyu tutuklamaya mı çalışıyordu acaba? Onu şehirdeki başka bir yere götürecekti belki. Bunların başka bir anlamı olamazdı. Öyle düşünmeye çalışıyordum.</p>

    <p class="calibre10">Tartışma uzayacağa benziyordu. Bu sırada polisin elinde bir silah belirdi. Ama ateş etmedi. Silaha rağmen adam hala direniyordu. Polis, silahın kabzasıyla adamın şakağına bir darbe indirdi ve onu yere yıktı. Bir tutuklama olduğu kesindi.</p>

    <p class="calibre10">Polis, adamı sırtına aldı ve hızla bota doğru koşmaya başladı. Bir yandan da çevreyi kontrol ediyordu. Gizli bir tutuklama izliyordum anlaşılan. Belki de hükümete karşı olan birisi kaçırılıyordu. Bunlar, tarihimizin yüzyıllar öncesinden gelen gelenekleriydi.</p>

    <p class="calibre10">Polis komutanı, botun arka kapısını açtı ve adamı koltuğa doğru savurdu. Arkama dönüp baktım ve tüylerim diken diken oldu. Koltukta baygın oturan adam, inanılmaz derecede bana benziyordu. Hatta o bendim.</p>

    <p class="calibre10">Titreyerek polise döndüm ve, “Bu da kim?” diye sordum.</p>

    <p class="calibre10">“O, bir profesör,” dedi. “Yolculuğumuza katılacak.”</p>

    <p class="calibre10">Bot, tekrar havalanmıştı. Otelime gitmediğimizin farkındaydım artık. Belirsiz bir yere doğru yol alıyorduk. Başıma bir sorun açılmıştı ve devam ediyordu. Artık düşünemez haldeydim.</p>

    <p class="calibre10">Çölde alçak uçuş yaparken defalarca dönüp arka koltuktaki adama bakıyordum. İnanılmazdı ama o bendim. Veya bana çok benzeyen birisiyle karşı karşıyaydım.</p>

    <p class="calibre10">Aklıma Catherine’le yaptığım konuşma geldi. O eğlence yerinde bana çok benzeyen bir arkeolojik tarih profesöründen söz etmişti. Bu adam, o olmalıydı. Rastlantısallığın bu kadarı da olmazdı. Düşündükçe aklımı kaçırabilirdim. En iyisi sakin olmaktı.</p>

    <p class="calibre10">Cesaretimi toplayıp polise döndüm ve nereye gittiğimizi sordum. Adam, başını çevirmeden, “Üçümüz, bir sohbet yapacağız,” dedi. Yine sakindi.</p>

    <p class="calibre10">Bana yanıt vermesinden cesaret almıştım. Hemen diğer soruyu sordum:</p>

    <p class="calibre10">“Bizim birbirimizle ne ilgimiz var ki?”</p>

    <p class="calibre10">“Çok ilgimiz var dostum,” dedi gülerek. “Bunu anlayınca çok şaşıracaksın, inan bana.”</p>

    <p class="calibre10">Bunları söyledikten sonra ani bir hareketle başlığını çıkarıverdi. Bu da bir çığlık atmama ve dehşet içinde kalmama yetti. Çünkü karşımda duran polis komutanı, inanılmaz derecede bana benziyordu. Hayır, o bendim. Arkadaki baygın profesör, polis komutanı ve ben, aynı kişilerdik. Benzerlik yoktu. Biz, aynı kişilerdik.</p>

    <p class="calibre10">Bir polise, bir de profesöre bakıyordum. İnanılmaz bir şeydi bu. Kalbim, yerinden fırlayacakmış gibi atıyordu. Panik içindeydim. Belki de bir düş görüyordum. O sorgulama aygıtı, beynimde hasar yaratmış olmalıydı. Ben bunları düşünürken polis komutanı durmadan gülüyordu. Ben de çılgınlar gibi kahkahalar atmaya başladım.</p><br class="calibre1" />

    <h2 class="calibre4" id="sigil_toc_id_35">4.</h2><br class="calibre1" />

    <p class="calibre10">Ransan, odada sıkıntıyla dolanıp duran Tezgahtar’ı izliyordu. Adam, bir sigarayı söndürüp diğerini yakıyordu. Sigarayı sanki yermiş gibi dudaklarının arasında çeviriyordu.</p>

    <p class="calibre10">Ransan, adamın bir sigara daha yakmasını bekledikten sonra, “Sorunları sıkılarak çözemeyiz,” dedi.</p>

    <p class="calibre10">Tezgahtar, öfkeyle genç kadına döndü ve “Benim yaptığım salaklıktan başka bir şey değil,” diye haykırdı. “Onu, oraya götürmemeliydim.”</p>

    <p class="calibre10">“Polisin baskın yapacağını bilemezdin,” dedi Ransan. “Üstelik onun da biraz rahatlaması ve geçmişini yeniden hissetmesi gerekiyordu. Özellikle Catherine’i görünce.</p>

    <p class="calibre10">Diğerinin aldırdığı yoktu. Söylenmeye devam ediyordu:</p>

    <p class="calibre10">“Benim gibi bir tezgahtar için inanılmaz bir hata.”</p>

    <p class="calibre10">Ransan, adamı sakinleştirmeye çalışarak, “Şimdi onu unutalım,” dedi. “Genetik şövalyeler için bir piyasa araştırması yapabildin mi?”</p>

    <p class="calibre10">Tezgahtar, sıkıntılı havasından birdenbire kurtuluvermişti. Genç kadının yanına oturdu ve konuşmaya başladı:</p>

    <p class="calibre10">“Galaksideki bir çok imparator ve kabile reisleriyle görüştüm. Haçlı şövalyelerinin iyi bir savaş aracı olacağını söylüyorlar. Eklenmiş lazer donanımı isteyenler de var. Ama şövalyeleri savaşırken görmek istiyorlar.”</p>

    <p class="calibre10">“Bu kolay,” dedi Ransan. “Yakında Karganlılar üzerine bir birlik göndereceğiz. Savaşın görüntülerini başından sonuna kadar onlara iletebiliriz.”</p>

    <p class="calibre10">Tezgahtarın neşesi yerine gelmişti. Sigarasını keyifle içiyordu şimdi.</p>

    <p class="calibre10">“Uydu görüntü ağları konusunda çalışan bir arkadaşım var. Savaş görüntülerinin iletilmesinde ondan yardım alabiliriz. Yeter ki alacağım komisyon üzerinde anlaşalım.”</p>

    <p class="calibre10">Ransan, “Bunu da halledebiliriz,” dedi. “Önemli olan, kitlesel satışın gerçekleştirilmesi. Hem biz kazanalım, hem de sen kazan.”</p>

    <p class="calibre10">Bu sırada tezgahtarın vizyofonu sinyal verdi. Adam, Ransan’ın yanından uzaklaşıp bir süre anlatılanları dinledi. Konuşma sona erdiği zaman, yüzünü yine bir sıkıntı kaplamıştı. Ransan’ın bir şey sormasına fırsat vermeden anlatmaya koyuldu:</p>

    <p class="calibre10">“O araştırmacı, kaybolmuş. Sorgulandıktan sonra bırakmışlar. Ama oteline gitmemiş.”</p>

    <p class="calibre10">“Polis merkezinden nasıl ayrılmış?” diye sordu Ransan.</p>

    <p class="calibre10">Onun sesi de sıkıntılıydı. Oyuncağını kaybetmiş bir çocuk gibiydi.</p>

    <p class="calibre10">“Bir polis komutanı, adamı götürmüş. Onu da araştırmış benim adamlar. Komutan, raporunda araştırmacıyı vaha merkezinde bir yerde bıraktığını belirtmiş.”</p>

    <p class="calibre10">Şimdi de Ransan, odada tur atmaya başlamıştı. Tezgahtardan bir sigara aldı ve dudaklarına sıkıştırarak yaktı. Zihnini toparlamaya çalışıyordu.</p>

    <p class="calibre10">Tezgahtar, genç kadını kolundan tuttu.</p>

    <p class="calibre10">“Sen, bu işe kafanı takma,” dedi. “O araştırmacıyı bulmak, benim işim. Onu buraya getireceğime söz vermiştim. Sözümü de yerine getireceğim. Sen, komisyonumu ayarla, yeter.”</p>

    <p class="calibre10">Bunları söyledikten sonra da odadan ayrıldı. Ransan, koltuğa oturup düşünmeye başladı. Bir yandan da zihninde Krea müziği dinliyordu.</p>

    <p class="calibre10">Haçlı savaşçıları, Karganlıların yok edilmesinde çok işe yarayacaktı. Ayrıca bu savaşçı şövalyelerin satışı, Brokar bütçesine önemli katkı getirecekti. Üstelik, istediğini Brokarlılardan alabilecekti Ransan. Düşünce yaratma ve genetik kopyalama teknikleriyle savaş gücü yüksek bir ordu yaratılıyordu. Karganlılara yönelik saldırının başarılı olması durumunda şövalyelere büyük talep olacağı kesindi. Ama Ransan’ın sorunu başkaydı. O, araştırmacının peşindeydi.</p>

    <p class="calibre10">Tezgahtar, antika eşya sattığı Marat Marken’e ihanet etmiş ve araştırmacıyı kaçırmıştı. Ransan, istediği için yapmıştı bunu. Fakat sadece araştırmacının ele geçirilmesi yetmiyordu. Marat Marken de öldürülmeliydi. En basitinden bu zaman boyutunda Marat Marken’e yer yoktu. Genç kadının planlarının önündeki en önemli engeldi o. Çünkü kurgu tarihin kökenini biliyordu. Ama artık tarih, kurgu olmaktan çıkarılmalıydı. Bir tek Brokar tarihi olmalıydı. Sonra o tarih, Krea’ya doğru yola çıkmalıydı. İnsanlar, bunu zihinlerinde ve bilinçlerinde değil gerçekte yaşamalıydılar.</p>

    <p class="calibre10">Ransan’ın Dünyaya geliş amacı, Dünyalıların yaratıcı ve yıkıcı güçlerini kullanarak Krealıları düşünsel açıdan canlandırmaktı. Şimdi bu amacın gerçekleşmesi mümkün değildi. Ransan da bir Brokarlı sayılırdı artık. Yeni planları vardı. Şövalyelerle yeni bir tarih yaratıp oradaki yerini almalıydı. Sonra da şövalyelerin başında Krea üzerine yönelmeliydi. Bir amazon savaşçısı gibi.</p>

    <p class="calibre10">Zihninde eski bir Krea savaş şarkısı dalgalanıyordu şimdi. Ransan, savaşçıların önünde Krea sokaklarında ilerliyordu. Kalabalık, onu alkışlıyor, adını haykırıyordu.</p>

    <p class="calibre10">İlk işi Amiral Turama’yı, eski bir Dünya geleneğine göre çarmıha germek olacaktı. Kendisine karşı gelenleri de ateşte yakacaktı. Krea’daki meydanlardan birisini bu işe ayıracaktı. Halkın her şeyi seyretmesini istiyordu. Engizisyon mahkemesi oluşturacaktı. Zihninde Engizisyon başyargıcı Bernardo Gui’nin görüntülerini hissetti.</p>

    <p class="calibre10">Krea tarihini yeniden yazacaktı Ransan. Bunun için de o araştırmacının belleğine ihtiyacı vardı. Çünkü o, kaybettiği yolcuydu. Araştırmacı, Ur-7 havzasına geldiği zaman Ransan anlamıştı bunu. Krealılardan kaçarken yanına aldığı zaman izleme çantası, yıllardan sonra ilk kez sinyal vermişti. Yolcusu, yakınlarda bir yerdeydi. Ama şimdi yine ortadan kaybolmuştu. Buradaydı fakat nerede olduğu belli değildi. Tezgahtarın onu bulmasını beklemekten başka çaresi yoktu. Her şey yarım kaldığı yerden devam etmeliydi.</p><br class="calibre1" />

    <h2 class="calibre4" id="sigil_toc_id_36">5.</h2><br class="calibre1" />

    <p class="calibre10">Üç adam oturmuş, birbirimize bakıyorduk. Şaşkınlık ve korku içindeydik. Bizi buraya getiren polis komutanının yüzünde bile şaşkınlığın ve korkunun izlerini görmek mümkündü.</p>

    <p class="calibre10">Polis komutanı, bizi eski yeraltı hapishanelerinden birisine getirmişti. Küçük sorgulama odalarından birisinde oturuyorduk. Birbirimizin aynısı olmaktan doğan ilk şoku atlatmıştık. Sonra konuşmaya başlamıştık.</p>

    <p class="calibre10">Bu rastlantının ve benzerliğin nedenini öğrenmeliydik. Bunu da konuşarak ve birbirimizi tanımaya çalışarak başarabilirdik. Uzun süre, arada bir yaşadığımız düşlerden ve imgelerden söz ettik. Aramızda bir bağlantı olduğunu görünce şaşkınlığımız daha da artmıştı. Hepimiz, aynı şeyleri yaşamıştık.</p>

    <p class="calibre10">Polis komutanı, zaman zaman bir bilim adamı, tarih yazıcısı, gazeteci olduğunu düşlerinde yaşıyordu. Bilim adamı da bir tarih yazıcısı, polis, gazeteci olduğunu görüyordu. Birimizdeki eksiklik, diğerinde tamamlanıyordu. Bir tek gazeteci ortalarda yoktu. Onun sonradan bir politikacı olduğunu biliyorduk. Mustafa Max Koray’ın android kabinesinde yer almıştı. Ama ondan sonrası yoktu.</p>

    <p class="calibre10">“Biz, birbirimizi tamamlayan parçalarız, anlaşılan,” dedim. “Farklı zaman boyutlarında yaşadıklarımız, ruhsal bir olay olmalı. Yani ruhlarımız, zaman ve mekan sürekliliği içinde önce farklı kişiliklere büründü. Sonra da parçalara ayrıldı ve her kişilik ayrı ayrı bedenlendi.”</p>

    <p class="calibre10">“Evrenin oluşumu gibi,” diye tamamladı bilim adamı. “Kendimizi birer gezegen olarak düşünelim. Aynı onun gibi bir şey. Bütünden koptuk ve oluştuk. Ama bütünün tüm özellikleri de içimizde.”</p>

    <p class="calibre10">Polis komutanı, bizi dinledikten sonra, “Artık tanışmış olduk,” dedi. “Profesörün bana ne kadar benzediğini daha önceden fark etmiştim. Ama bir rastlantı olduğunu düşündüğüm için üzerinde durmamıştım. Fakat bir üçüncü kişiyi de görünce aklıma bazı komplo senaryoları gelmişti.”</p>

    <p class="calibre10">“Nasıl, yani?” diye sordum.</p>

    <p class="calibre10">Profesör de meraklı bir şekilde polis komutanına bakıyordu.</p>

    <p class="calibre10">Polis komutanı, “Bu bölgede genetik çalışmalar ve kopyalama teknikleriyle insanlar oluşturuluyor,” diyerek yanıtladı beni. “Brokarlılar ve Sygonlular, gizli projeler yürütüyorlar. Acaba, dedim kendi kendime, bazı insanların benzerlerini oluşturup gerçeğinin yerine geçirilmesi mi planlanıyor?”</p>

    <p class="calibre10">Profesör, hemen atılıverdi.</p>

    <p class="calibre10">“Böyle bir şey çok anlamsız. Buna neden gerek duyulsun ki?”</p>

    <p class="calibre10">“Bir darbe planlamış olabilirlerdi belki de.”</p>

    <p class="calibre10">Profesör, bir kahkaha savurduktan sonra, “Brokarlılar mı, Sygonlular mı? Niçin darbe yapsınlar ki?” dedi. “Her şey onların denetimi altında. Aralarında gül gibi geçiniyorlar üstelik. Birbirlerine karşı hareket etmezler. Bunun için gerekçe yok. Ayrıca android kabine projeleri Koray Robot Endüstrisi şirketinin tarihinde kaldı.”</p>

    <p class="calibre10">“Neyse,” dedi polis. “Bunlar, benim düşüncelerimdi. Ama sizinle konuştuktan sonra bunların gerçek olmadığını kavradım. Biz, rastlantısal olarak burada buluştuk. Gerçek olan bu.”</p>

    <p class="calibre10">“Gerçek anlaşıldığına göre, artık gidebilir miyiz? diye sordum sevimli bir ses tonuyla.</p>

    <p class="calibre10">Polis, onaylar anlamında başını salladı. Bir yandan da üzgün bir şekilde mırıldanıyordu:</p>

    <p class="calibre10">“Yaşadıklarınız için üzgünüm. Ama her şeyden şüphelenmek, bir polisin görevidir.”</p>

    <p class="calibre10">Profesör, “Aldırma dostum,” dedi elini adamın omzuna koyarak. “En azından tanışmış olduk. İnanılmaz bir rastlantı yaşadığımız için kendimizi şanslı saymalıyız.”</p>

    <p class="calibre10">Ben de onu tamamladım:</p>

    <p class="calibre10">“Hepimizin kozmik bütünün bir parçası olduğunu anladık.”</p>
  </div>
</body>
</html>
