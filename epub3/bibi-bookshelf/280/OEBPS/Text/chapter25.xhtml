<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page121" title="121"></span>Füreyadan Bir Tutam Işık</h1>

    <p>Yıllardan bu yana Füreyanın sanat gelişmesini izliyorum. Şimdiye kadar açtığı hiçbir sergisini, yaptığı hiçbir eserini kaçırmadım. Bu, onun için yazdığım ikinci yazıdır. Her sergisinde, her yaptığı eserde Füreya, bir cennet koyar ortaya. Ben de bu cenneti gücüm yettiğince insanlara ulaştırmaya, söylemeye çalışırım. Bir yazarı gerçekten bilmek gerek. Örneğin, ben Ağrıdağını gördükten sonra, o dağı anlatmadan edemezdim. Anlatmasaydım Ağrıyı, çatlardım, patlardım. Bana bazı bazı böyle haller olur. Çok sevdiğim bir şeyi anlatamadım mıydı, yandım. Kemiklerim ağrır. Bütün bedenimde önüne geçilmez bir ağrı. Zamanla bu acı geçer, ama içimde bir boşluk kalır.</p>

    <p>Ben Ağrıdağını görür görmez vuruldum. Bir ovadan bitiveriyor. Karşına apak bir duvar gibi, güzel bir dünya gibi, bir dünya ağırlığında dikiliveriyor. Şimdi bile Ağrıdağı deyince, başımı alıp gidiyorum. Neredeyse Füreyayı bırakıp Ağrı üstüne bir yazı döşeneceğim. Ağrıyı anlatmak da bana yetmemişti. Göremeleri görmüş, oraya da tutulmuştum. Oralarını anlatmak da bana yetmemişti. Ağrının, Peri Bacalarının efsanelerine gitmiştim. Efsaneleri bulunca rahatlamıştım.</p>

    <p>Şu Füreyanın cenneti de baş döndürücü. Yeni, görülmemiş, duyulmamış renkler cümbüşü... Coşkunluk insana bir şeyi büyüttürür. Ben Füreyanın cennetinin tadını her zaman, her zaman düşündüm.</p>

    <p>Önce tarlalar vardı çinilerinde. Ağaçlar, balıklar, yılanlar, sığırcıklar... İnsanlar, insanların türlü halleri... Bir renk cümbü<span epub:type="pagebreak" id="page122" title="122"></span>şünde, bir renk dünyasında kaynaşma... Bir kıyamet günü kaynaşması... Toprak, kuşlar, ağaçlar, bulutlar, dumanlar... Sonra bu şekiller dünyası, birkaç yıl sonra yerini başka bir dünyaya bıraktı... Çizgiler, renkler, çizgilerin devinmesi... Allar, morlar, karanlıkta başka yüzler, ışıkta başka... Işığın türlüsünde türlü renkler, biçimler.</p>

    <p>Eğer insan pırıltılı, acılı, tatlı, güzel, ağlamaklı, üzgün, pırıl pırıl sevinçli, sevinçten taşan bir dünyaya girmek istiyorsa Füreyanın dünyasına azıcık baksın. Bu Füreyanın bir gizi var. Her gerçek sanatçıda olan, modanın, ustalığın veremediği bir giz. Bu gizi bulabilmek için sanatçıyla, eserleriyle uzun yıllar haşır neşir olmak gerek. Bana sorarsanız, elimden gelseydi, ben Füreyanın gizine ermek için elimden geleni yapardım. Bir sanatçının gizine ermek, onun sanatının derinliğine, tadına varmak, dünyanın derinliğine, tadına varmak gibi bir şeydir.</p>

    <p>Bir de şu Füreyanın efsanesine varmak gerekti. Her güzel şeyin kahramanının bir efsanesi vardır. Benim savım şu ki, dünyada insanlar efsanesiz edemezler. Bir zaman için ekmeksiz, hürriyetsiz, insansız, doğasız edebilirler, ama efsanesiz edemezler. Sanatçı da efsanesiz edemez. İnsanın ve sanatçının efsanesiz edebilmesi, kuruması demektir.</p>

    <p>“Ağacın çürüğü özünden olur.”</p>

    <p>Efsanesi olmayan insan, sanatçı çürümüş demektir. Hem de ta özünden.</p>

    <p>Ben Füreyanın bir güzelim dünya yaratışının gizine varamadım, ama efsanesinin tadına vardım sanıyorum.</p>

    <p>Füreya diyor ki:</p>

    <p>“Bir sanatçı doğaya öykünmeli değil, doğa işini nasıl görmüşse, nasıl görüyorsa öyle görmeli. Daha da ileri gidersek, sanatçı doğanın yapabildiğinden, işini gördüğünden daha iyi, daha güzel görmeli. Bu, mümkün mü?”</p>

    <p>Bence mümkün... Doğa o kadar güzel işler görmüş de, çiçekler açtırıp tohumlar yapmış da, yağmurlar yağdırıp günler açmış da, sanatçı bunlardan daha güzelini neden yapamasın?</p>

    <p>“Bana göre bu son serginizde, öteki sergilerinizden ayrı bir kişilikte çıkıyorsunuz ortaya. Bana öyle geliyor ki, siz her serginizde yeni bir dünya getiriyorsunuz. Bu dünyanızın, öteki ser<span epub:type="pagebreak" id="page123" title="123"></span>gilerinizdeki çinilerin dünyasıyla bir ilişkisi var mı? Kesin olarak o dünyalardan bir ayrıcalığı var mı? Yoksa eski dünyalarınızı bir başka çeşitte mi sürdürüyorsunuz?”</p>

    <p>Uzun bir soru. Ama neyleyim ki, bu soruyu sormak zorundaydım. Ben, sanatçılara bu gibi soruların sorulmasını hiç sevmem. Adet olunmuş demeyeceğim. Bunların da bir faydası var. Sanatçıyla izleyici arasına bir köprü oluyor.</p>

    <p>“Öyle kesin bir kopmanın mümkün olabileceğini sanmıyorum. Bir sanatçı her gün yenileşmek, kendini biraz daha aramak zorundadır. Bulmak demiyorum. Ben kendimi, kendi iç kişiliğimi sürdüremiyorum. Bundan önceki sergilerimden bir örnek verelim: Orada bir kırmızım vardı. O kırmızı her çinide bir toprak parçasıydı. İnsana bu kırmızıyı buluş bir tesadüf gibi geliyor. Sonradan, yıllar geçtikten, o kırmızı bir iyice oluştuktan sonra, anlıyorsun ki, bu bir tesadüf değil, yaratılışının, sanatçı oluşumunun bir sonucudur. Ağaçlarda yapraklar vardır. Kimi küçük, kimi büyüktür. Ağaçlarda tomurcuklar, çiçekler vardır. Kimi açmış, kimi neredeyse açacaktır. Bir insanı da böyle alın... Onun da yönleri vardır. Bugün bu yönü dünyasına ağır basar, yani dünyasının baharı gelir, dünyası çiçeklenir. Sonbahar gelir, ağaç çırılçıplak kalır. Yukarıda da dedim ya, bu değişiklikler kesin bir kopma değil, kişiliğin devamı, ama ayrı ayrı yönlerin ağır basması, daha doğrusu yüzeye çıkmasıdır. Daha iyi açıklamak istiyorum bunu, bir sanatçının başladığı yerden bittiği yere kadarki gelişmesi türlü engebeler gösteren bir çizgidir. İnsanın kişiliği birdir, değişmesi o kadar kolay değildir. Değişen günün getirdiğidir. Sanatçının olgunluğudur, aramasıdır... Kendinde biraz daha kendini bulmasıdır. Dört bir yanın tadına, sanatın tadına, kendi tadına biraz daha varmasıdır. Sanatçı, her gün değişeyim diye değişmez. Değişme, sanatıyla her gün, her dakika birlikte olan, onu her an yaşayan bir kişinin bir çizgiden başka bir yere ulaşmasıdır.”</p>

    <p>İşte burada Füreyanın efsanesi ortaya çıkıyor. O bir efsane dünyasında yaşıyor. Kendisine bir dünya kurmuş ki...</p>

    <p>“Son yıllarda çinilerde bir ışıktır tutturmuşsunuz. Hep ışık ağır basıyor... Bunu bilerek, düşünerek yapmıyor musunuz?”</p>

    <p><span epub:type="pagebreak" id="page124" title="124"></span>“Önce yürekten gelir... Sonra ustalık, biçimler ortaya çıkar... Sonra düşünce kurulur. Bilmem, bana hep öyle oldu. Bana hep öyle geliyor. Işık işine gelince oldum olası, bu beni her zaman ilgilendirdi. Bu ışık işine ben, sanatımda, ışık maceram diyebilirim. Çininin üstündeki, yüzeyindeki ışığın insanlara etkisi beni oldum olası ilgilendirdi. Önce işe düz satıhlardan başladım... Derdim günüm ışığı vermek... Çinide, çininin türlü renklerinde ışığı tutmak... Türlü yönlerden, başka başka ışıklara varmak... Düz yüzeylerde ışığın türlüsünü denedikten sonra girintili çıkıntılı yüzeylere vardım. Burada da ışığın türlü türlüsünü denedim... Işık işini gittikçe bir yoluna koyuyordum... Işık birken bin oluyordu. Sonra yüzeye cam koymaya başladım. Buradan da başka ışık sonuçları aldım... Sonra çiniyi ortadan delip, kesip ortasına türlü türlü, renk renk camlar yerleştirdim... Arkasından da ışık verince... Işıklar çoğaldı, çoğaldı...”</p>

    <p>Füreya bir ışık efsanesinde yaşıyor, demiştim. Işıklı bir dünya. Ne güzel, gece gündüz ışıkla oynamak...</p>

    <p>“Bu ışıkla oynamak, yeniden soruyorum, kafanın yaptığı bir şey değil mi? Bu ışık çini için gerekli bir şeyse ya... Öyle mi?”</p>

    <p>“Ben oldum olası ışığı severim. Çocukluğumdan bu yana... Işık, yalnız dışarıdaki ışık değil. Ben yalnız dış ışıktan söz etmiyorum. İnsanın içindeki ışık da çok önemli, iki ışığı birleştirmek... Işık çini için gereklidir, diye düşünmedim. Düşünmüyorum. Benim yapım ışığı istiyor, ışığı gerektiriyor. İnsan bir şeyi candan yürekten sevincedir ki, bu kadar bıkmadan, usanmadan üstünde durur. Bence sanat, insan kafasından da çok içinin bir macerasıdır. İnsanın duygularının bir sonucudur... Ortaya itilişidir. Ben bir şeyi yüzde yüz duymuyorsam, sevmiyorsam yapamam. Şu evden bir çini gittikçe benim de bir parçam gitmiş gibi olur. Sanatın macerası, insanın öz macerasıdır. Öteki insanları etkileyici yönü de buradan geliyor, sanırım...”</p>

    <p>Bir çocuk şiiri aklıma geliyor...</p>

    <blockquote>
      <p><em>Bir ışık, iki ışık, üç ışık</em></p>

      <p><em>Bir kayık, iki kayık, üç kayık</em></p>

      <p><em>Yapışık</em></p>
    </blockquote>

    <p><span epub:type="pagebreak" id="page125" title="125"></span>Bana öyle geliyor ki, Füreya ışıkların ardını bırakmayacak. Belki bize bin türlü binbir renkli yanar döner ışıklar verecek. Biz, bu ışıktan dünyaya, peri padişahının dünyasına, belki de bizim dünyamızın bu kadar ışıklılığına şaşacağız.</p>

    <p>Füreya için yazdığım ilk yazıma Karacaoğlanın iki dizesiyle başlamıştım. Bu yazımı da o iki dizeyle bitiriyorum:</p>

    <blockquote>
      <p><em>Dünyanın ucunda bir gül açılmış</em></p>

      <p><em>Misali cennette kokar sabahtan</em></p>
    </blockquote>

    <p class="date"><em>18 Mart 1962</em></p>
  </section>
</body>
</html>
