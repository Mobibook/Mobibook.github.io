<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page158" title="158"></span>Oğuz Akkan İçin</h1>

    <p>İnsanoğlu çok söylemiş ölüm üstüne. Doğru konuşmuş, umarsızlığı bütün umarsızlığı ile anlatmış. Ölüme öfkelenmiş, küsmüş, sövmüş, kargışlar koparmış. İnsanoğlu ne yaparsa yapsın, ölüm gene bildiğini okumuş. Ölüm bildiğini okuyacak, insanoğlu da onun karşısında irkilecek, direnecek, bir türlü ölüme boyun eğmek istemeyecek, karşı koyacak, başkaldıracak... Dövüşecek, umarsızlığa bir umar arayacak, bulamayınca kendi umarsızlığıyla alay edecek, başını taştan taşa vuracak, kaçacak delik arayacak, ölüm sonunda, o nereye giderse gitsin gelip yakasına yapışacak. İnsanoğlunun en büyük derdi ölümledir, böyle gidecek bu savaşım. Ölüm umarsızdır istenmese de, kimsecikler kabul etmese de, geleceği kesinlikle bilinen bir şeydir. Homeros, <em>İlyada</em>nın bir yerinde, insan, en acı çeken yaratıktır, çünkü canlılar içinde bir tek yaratıktır ki, öleceğini biliyor, der. Biliyor da, bazı ölümler, herkese yakışıksız geliyor, bazı kişilere ölüm yakışmıyor. Ağıtlarda çok geçerdi, ölüm sana yakışmadı, diye. Yunusta da var buna benzer bir şey, yakışmadı değil de, insanı kahreden:</p>

    <blockquote>
      <p><em>Bu dünyada bir nesneye</em></p>

      <p><em>Yanar içim göynür özüm</em></p>

      <p><em>Yiğit iken ölenlere</em></p>

      <p><em>Gök ekini biçmiş gibi.</em></p>
    </blockquote>

    <p>Oğuzun ölümü de böyle. Ona hiç kimse ölümü yakıştırmadı. Bütün arkadaşlar onun cenazesinde şaşkınlık içindeydik ve <span epub:type="pagebreak" id="page159" title="159"></span>hiçbirimiz onun öldüğüne inanmıyor, ona ölümü yakıştıramıyor, onunla ölümü bağdaştıramıyorduk. Belki bu onun çok canlı oluşundan, sonsuz çalışma gücünden, herkese yardım eden alçakgönüllü, cömert davranışından geliyordu.</p>

    <p>Oğuz yöreye yardım etsin, sevgi dağıtsın, dostluk göstersin diye yaratılmıştı sanki. Herkesin derdine ortak olur, başı belaya girmişlere bir umar arar ve bulurdu. Eskiler “insanlık timsali” derlerdi ya, Oğuz böyle bir insandı birçok yönüyle. Ben onu gencecikten beri, daha üniversitenin ilk sınıflarındayken tanıyordum. İlk kez onu <em>Cumhuriyet</em>teki odama Ferruh Doğan getirmişti. İşte arkadaşlığımız o gün başladı, hep de öyle sürdü gitti. Sonra gazeteci oldu, sonra da benim yayıncım oldu. Bizim ilişkimiz hiç değişmedi ve hep çok arkadaş kaldık. Arkadaştan da ileri, bir kardeştik.</p>

    <p>Onunla gezilere gittik. İnsan gezilerde belli olur. Unutulmaz, inanılmaz incelikte bir adam olduğunu gezilerde anladım. 1973’te Şili darbesi olduğu, Allende öldürüldüğü gün, biz de Bakudaydık. Haberi bana o verdi, bir yakını ölmüş gibi acılar içinde kıvranıyordu. O gün de, ertesi gün de ağzını bıçaklar açmadı, önümüze gelenden ben haberler soruyor, ona ulaştırıyordum. O dalgın, salt dinliyordu. Darbenin üçüncü gününde miydi ne, bana otelin lobisinde tekbaşına oturmuş birisini gösterdi. Adam boynunu içine çekmiş, kederden ölürcesine içine kapanmış kıpırdamadan duruyordu orada. “Şilili yazar,” dedi Oğuz. “Romancı... Hem de iyi bir romancıymış... Asya-Afrika Yazarlar Toplantısına o da gözlemci olarak gelmiş... Bir şey yapalım, adam kederden ölecek. Yapayalnız da... Bak, sen hiç bu kadar yapayalnız kalmış bir insana rastladın mı?” Adam bir yalnızlık anıtı gibi duruyordu.</p>

    <p>“Bir şey yapmalıyız bu adama,” dedi Oğuz. “Bir şey yapmalıyız. Adamın acısını hafifletmek için bir şey yapmalıyız.”</p>

    <p>Ne yapılabilirdi. O gün bütün gün adamı konuştuk, ama yanına bir türlü yaklaşamadık. Adam yalnızlığına çelik duvar örmüştü, yanına kimse yaklaşamıyordu. O kadar istediğimiz halde, biz bile yaklaşamadık. Birkaç gün sonra Moskovadaydık, adam gene bir yalnızlık anıtıydı. Ve Oğuz onu öyle yalnızlığında görünce, dimdik, sert, tamamen değişmiş, <span epub:type="pagebreak" id="page160" title="160"></span>bambaşka bir adam olmuş, ben Oğuzu hiç böyle görmemiştim, adama yürüdü, üstüne sevecenlikle eğildi, üzüntüsünü söyledi. Adam inceden bir gülümsedi, o anda Oğuz da gülümsedi, birden de hemencecik eski, bildiğimiz Oğuz oluverdi. Ve adamı Moskovada bulunduğumuz sürece bırakmadık, nereye gittikse birlikte gittik, ne yaptıksa birlikte yaptık. Şilili arkadaş da bizi bırakmıyordu. Bizi bıraksa başına kötü bir şey geleceğini sandığını söylüyordu. Nasıl ayrıldık adamdan, unuttum. Ama Türkiyeye dönüşümüzde, uzun bir süre hep Şilili yazardan, onun korkunç yalnız kalışından söz ettik durduk.</p>

    <p>Oğuz yalnızları, yardıma gereksinmeleri olabilecekleri şıp diye bilir, bulur, elinden geleni yapardı. İnsanların acılarına katılmak, onlarla ağlamak, onlarla gülmek onun öz huyuydu. Bunda öksüzlüğünün de payı olmalıydı. Yoksulluktan demeyim de, halktan gelen bir kişi olduğunu hiçbir zaman unutmuyor, bütün çabasını ezilenlerin uğruna bilinçli, akıllı, insanca, gösterişsiz harcıyordu. Ne dediğini, ne istediğini bilen yürekli bir insandı. Nâzım Hikmet dizisini çok şeyi göze alarak gerçekleştirmişse, bu onda bir ülküydü. Attığı taşla dediği kuşu mutlaka vurmak istiyordu. Çok az bir sürede Türkiyenin en ciddi yayınevini yaratabilmesi hiç de rastgele değildi. Bir kere kitapçılık piyasasına gelen en okumuş kişiydi. Bir de kitapçılıkla ne yapması gerektiğinin bilincinde bir kişiydi. Kitapçılıkla ne yapılabileceğini de iyi biliyor ve o büyük işine hazırlanıyordu. Eğer bu kadar çabucak ölmeseydi, ülkemizde Batı düzeyinde de kitapçılığın yapılabileceğini gösterecekti. İşi gerçekten yarım kaldı. Ölmeden birkaç gün önce birlikteydik. Salt kitapçılık tasarımlarından söz etti. Her şeyi kitapçılık için yapıyordu. Sonra insanlara dostluk, yardım, sevecenlik, sevgi için... Sevgiyi, dostluğu somutlaştırmak istiyor, lafa kulak asmıyordu.</p>

    <p>Kitapçılıkta iyi bir temel attı. Temeli iyi atılan kurumlar kolay kolay çökmezler. Üstelik de büyük fırtınalara her zaman karşı çıkarlar. Cem Yayınevi şimdi büyük fırtınanın içinde ve Oğuzun temeli sayesinde, bu büyük ölüm fırtınasını atlatacaktır. Oğuzun çizdiği yoldan yürüyecektir. Oğuzun iki çocuğu <span epub:type="pagebreak" id="page161" title="161"></span>vardı, birisi yayınevi olan Cem, öbürü de oğlu Cem. Oğlu Cem babasının güzel yapıtını, Cem Yayınevini yaşatacak.</p>

    <p>İyi, tertemiz, candan, sevgi dolu bir kardeşi yitirmenin acısı içindeyim. Bundan sonra Oğuzun dostları için, bu acılı dünya o kadar kolay olmayacak.</p>

    <p class="date">1 Temmuz 1982</p>
  </section>
</body>
</html>
