<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page130" title="130"></span>Orhan Kemal Üstüne</h1>

    <p>Orhan Kemalin sanatının büyüklüğü için ne yazarsam yazayım aşırı olmayacağını biliyorum. Çağımıza gelen en ilginç yazarlardan, en ilginç insanlardan biriydi. Yeni bir yazar tipiydi. Dünyada Orhanın yaşamına benzer yaşam sürdürmüş, birkaç büyük yazar var. Yoksulluktan yetişmiş birçok büyük yazar tanıyor dünyamız. Ama yoksulluğunu sürdürmüş, sonuna kadar yoksullukta diretmiş başka hiç büyük yazar yok. Orhan isteseydi, bir zaman sonra yaşamını değiştirebilirdi. Ama bunu ödemesi gerekti. O, biraz eğilmek adına yaşamını değiştirmeyi istemedi, böyle bir ödemeye başvurmadı. Bizim memleketimiz gibi hep ödeme üstüne kurulmuş bir ormanda, daha doğrusu bir gelenekte, o dimdik durdu ve en küçük bir ödeme yapmadı. Ezilmişlerin adamıydı, sonuna kadar da ezilmişlerin adamı kaldı. Fıkara evlerini sevdi, fıkara kahvelerini... Fıkaraların içine bir yazar gibi değil, onlardan biri olarak girdi. Sonra da onları yazdı. Yazmak için hiçbir zaman onların arasına girmedi. Kitaplarını okuyan, onun bu ezilmişlerden biri olduğunu hemen anlar. Onu çağımızın büyük kişilerinden biri yapan da budur. Gücünü halktan alıyordu. Ezilmişlerin yüzlerce yıllık büyük macerasından... Birer inci gibi eserlerini, büyük maceranın derinlerinden çıkarıyordu.</p>

    <p>Bir insanın yaşamıyla sanatı eşit bir çizgide gelişir. Kim ne derse desin, kim ne uydurursa uydursun, bu böyledir. Orhan Kemalin yaşamı bu kadar namuslu olmasaydı, sanatı da böylesine gür, böylesine namuslu olamazdı. Orhan Kemal, halkın ço<span epub:type="pagebreak" id="page131" title="131"></span>ğunluğu kadar saf, çocuktu. Eserlerinde, kişiliğinde bunu lekesiz, güzel sürdürdü.</p>

    <p>Bir şey daha söylemek isterim, bizim romanımızın en yoğun, en belirli tipini çizdi: Murtaza. Bizde Murtaza gibi derinlemesine bir tip çizmiş bir yazar daha yok. Bunun için o gelmiş geçmiş en büyük romancımızdır bence. Bu yargımı Orhan Kemal için uzun uzun yazarak, onun kitaplarını araştırarak tanıklamak isterim.</p>

    <p>Alışılagelmiş bir sözdür, bir dönüm noktasıydı demek. Böyle söylerler, bir coşkunluk sözüdür, gelir geçer. Bir gün Orhan Kemalin kişiliği ve sanatı üstüne eğilenler onun bir dönüm noktası olduğunu, gerçekten büyük, önemli bir dönüm noktası olduğunu görecekler, şaşıracaklardır.</p>

    <p>Yaşamıyla dönüm noktasıydı. Kapıkulluğu yazarlığa son veren en önemli kişilerimizden biriydi, belki birincisi... Orhan Kemale kadar, her yazarın devlet kapısında bir işi, saygınlığı vardı. O, bu işe ve saygınlığa sonuna kadar karşı koydu. Salt insan, salt yazar namusunu korumak için. Ve oraya bir nokta koydu. Orhandan sonra gelen, kapıkulluğuna özenen bir yazarın karşısına, her düzende Orhan Kemalin namuslu kişiliği dikilecek, onu kötü yolundan döndürecektir.</p>

    <p>Eserleriyle dönüm noktasıydı. Halkın büyük kaynağından ayrılmadan, hep halka, insanların aydınlık, yapıcı yanına, halkın çocuk saflığına inanarak yazdı. Şu dünya üstünde insan macerasının en sıcak, en dost, en güvenli yanına eğildi. Orhan Kemal çalışan halkın, alınterinin güzel, ezilmiş, sömürülmüş halkın usta, büyük bir destancısıydı.</p>

    <p>Orhanın eserlerinden sonra, halktan kopan, onun alınterine ihanet eden bir yazar kuşağı yanılıp da çıkarsa, karşısında Orhan Kemali bulacaktır. Ve kötü yollarından döneceklerdir. Eğer dönmezlerse, inat ederlerse, yok olmalarını yüreklerinde duyacaklar, hiç olmazsa halkın büyük, namuslu macerasından utanacaklardır.</p>

    <p class="date"><em>Temmuz 1973</em></p>
  </section>
</body>
</html>
