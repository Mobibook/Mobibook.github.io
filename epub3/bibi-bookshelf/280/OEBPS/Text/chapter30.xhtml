<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page141" title="141"></span>Bozkırı Çiçeklemiş Adam, Ceyhun Atuf Kansu</h1>

    <p>Ceyhunu düşünürken çiçek açmış bir bahar dalı geliyor gözümün önüne. Pırıl pırıl akan dibi güneşli bir pınar suyu geliyor aklıma. Yeşil bir çayırda oynaşan terütaze bir tay geliyor gözümün önüne. Bir bağbozumu, bir şafak vakti, yunmuş arınmış, bir seher yeli yaylada, kokulu, mavi çiçek açmış bir yarpuz alanı, inceden yağan sessiz bir yağmur, bir düşün güzel umudu geliyor gözümün önüne. Ak sakallı, bilge, ta eskilerden kalmış, bir elinde salt aydınlatan bir yalım seli geliyor gözlerimin önüne.</p>

    <p>Ceyhunu düşünürken içimin her zaman sevinçle dolduğunu anımsıyorum. Ceyhunu ne zaman tanıdım, anımsamıyorum. Belki Osman Atilla tanıştırmıştı, en genç yaşımızda. Belki yaşım on dokuz, belki yirmiydi. O benden azıcık daha yaşlıydı. Ankara Numune Hastanesinde doktorluk yapıyordu. Yeni bitirmişti üniversiteyi, çiçeği burnunda bir doktordu. Bu çiçeği burnunda sözü de bir yakışıyordu ki Ceyhuna. Ceyhun bu dünyada hep çiçeği burnunda yaşadı, çiçeği burnunda öldü, öyle taze, öyle güzel, öyle aydınlık, öyle ermiş, öyle hiç eskimeyen, öyle bir bahar yeli gibi, öyle ılık, öyle de keskin...</p>

    <p>Şimdi anımsamaya çalışıyorum, biz onunla tanışmadan belki bir yıl, belki iki yıl önce atlarla, arabalarla, trenin üçüncü mevkilerinde, kamyonlarla Anadoluyu bir uçtan bir uca dolaşmış, bir Anadolu tutkunu olmuştu. Anadoluyu, onun insanını tat dolu bir düş içinde, esrikleşmiş yaşıyordu.</p>

    <p><span epub:type="pagebreak" id="page142" title="142"></span>Bir yeni, erişilmez kültürün deviniminin düşünde, sevdasındaydı. Bir bulgunun aydınlığında, şiirinde Anadoluyu, onun halkını yaşıyordu. İlk yıllarda bu belki bir düş tadıydı, bir coşkuydu. Kendini her yönüyle Anadoluya, o büyük ummana dalmaya hazırlıyordu. İşte ilk çiçekli Anadolu şiirleri bu sevdadan doğdu. Üstten, hayran, güzel, üstten dediğim azıcık Anadolunun dışından... Ceyhun Anadoluyu, acıları, insanının sonsuz devinimini, savaşımını giderek, gıdım gıdım, kendini, çağını yaşayarak, kendini bütünüyle, iliklerine kadar işine, insanoğlunun macerasına vererek buldu. Son vardığı yer onun erişilmez güzellikte şiirleri, hesapsız kitapsız savaşımı, kendinden her istenene koşmaya hazır, vermeye hazır kişiliği oldu. Hep Yunus Emre nasıl adamdı, diye düşündüm. Pir Sultanı, Karacaoğlanı merak ettim. Bir de Nâzım Hikmeti çok merak ederdim. Yunus nasıl konuşur, nasıl şiir söyler, insanlarla nasıl bir sesle konuşurdu? Pir Sultanı kafamda yerine oturttum. Yüzü, gözleri, çökük avurtları, uzun bıyıkları, sesinin sonsuz sıcaklığı, insanı derinden kavrayışı, her şeyi, her hali gözümün önünde... Karacaoğlanı da çocukluğumdan bu yana tanıyorum... Bizim köydeki Hacıya benzerdi belki biraz. Gebeli Köyünden ulu türkü ustası Murtazaya benzerdi. Kara kuru saz ustası, Köroğlu anlatıcısı, gevrek sesli Küçük Memede benzerdi biraz. Küçücük adam Memed saz çalarken kabarır, heybetlenir büyürdü. Köroğlu anlatırken, Köroğlu olurdu. Biliyor musunuz, bir Ankaraya gidişimde buldum Yunusun kime benzediğini. Ceyhunla uzun yıllar sonra birden karşı karşıya geldik. Ceyhunun gözleri uzun yıllar görüşememenin şaşkınlığındaydı. Orada bir kahve mi neye giriverdik. Şaşkınlığımız geçtikten sonra konuşmaya başladık. Ceyhun, ona yirmi yaşlarında bir karpuz tarlasından yazdığım mektubu anımsadı. “Keşki o mektubu yitirmeseydim,” dedi. Onu ne zaman görsem gözleri parlayarak bu mektuptan söz açardı. Sen bütün ömrün boyunca doğayı en güzel bu mektupta anlattın, derdi.</p>

    <p>Bir mayıs sonuydu, belki hazirandı, iyice anımsıyorum, harmanlar dövülüyordu. Ben, Öksüzoğlan türkülü hikayesinin ardındaydım. Türkülü hikayeyi Çukurovada en iyi bilen de Osmaniyenin Araplı köyünden Çolak Ökkeşti... Bir sabah <span epub:type="pagebreak" id="page143" title="143"></span>yaya Burhanlıdan çıktım, Araplı köyüne geldim, Çolak Ökkeşi sordum, babam sağken onun çok iyi dostuymuş. Çolak Ökkeş, babamdan sonra da birkaç kez bizim eve konuk gelmiş, mavi yağlı kağıtlara sarılı kaçak tütün getirmiş bizim evde köylülere satmıştı. Güzel sözlü, tatlı, gür sesli, hep gülen bir Türkmen kocasıydı. Onu köyün dışındaki harmanında buldum. Çok yaşlanmıştı. Kendi gibi yaşlı karısıyla döven sürüyordu. Gittim çardağın yanında güneşte durdum. Harmandaş, dövenin üstünden bana seslendi, “Hey, çocuk, hasta olacaksın günde durma, çardağın altına var da otur, geliyorum.” Az sonra döveni karısına verip geldi. Ben kendimi tanıttım, sevindi. Sıtmadan tir tir titriyordu. Bitkindi. “Söyle, ne için geldin yavrum,” dedi titreyerek. Utandım türkü toplamaya geldiğimi söylemeye. Şu perişanlıkta ondan türkü derlemek bir tuhafıma gidiyordu. “Hiiiç,” dedim, “şöyle bir eski baba dostuna bir uğrayalım dedim de...” dedim. Üsteledi, buraya kadar, bu sıcakta niçin geldiğimi öğrenmek istiyordu. Ben de çok sıkılıyordum. Sonunda baklayı çıkardım ağzımdan... “Aaaah, eski günler, aaaah, eski Çolak Ökkeş,” dedi. Ve türkülü hikayeyi anlatmaya başladı... Belki bir yarım saat anlattı bana... Sonra da, “Olmadı,” dedi. Karısını çağırdı. “Gel hele gel, atın başını sapa ver de gel hele gel, bir kişiye türkü söylemek olmuyor...” Karısı da geldi dinlemeye başladı. Ben öylesine utanmış, sıkılmıştım ki, yazamıyordum söylediklerini. Bunu Ökkeş Ağa hemen anladı... “Öyleyse hikayeyi değil de hikayenin içindeki türküleri yaz...” Öyle yaptım. Bir ikindiüstü oradan ayrıldım, Osmaniyeye doğru. Gün kavuştu yolda, Osmaniyeye ulaşamadım. Bir karpuz tarlasında bekçiye konuk oldum o gece... Belki yüz dönümlük bir karpuz tarlasıydı konuk olduğum tarla. Bekçiyle türküler söyledik sabaha kadar. Alaşafak Gavur dağlarının arkasından geldi. Arkadaşım seher yeline, gelen şafağa bir tapınmadaydı. Dağlara dönmüş. Diz çökmüş sökecek şafağı bekliyordu, bir tapınmayla... Mektubumda bu olayı, çiyli Çukurova sabahını, bekçiyi, karpuzları, tozu, çiyi anlatıyordum Ceyhuna... Ceyhun, aradan otuz yıl geçti, hiçbir zaman bu mektubu unutmadı, her zaman, Çolak Ökkeşi, sıtmasını, yıkılmış, ama gene de <span epub:type="pagebreak" id="page144" title="144"></span>coşkulu sesini hep anımsadı. Ve bu, Ceyhunla benim bütün ömrümüz boyunca en güzel, en sıcak anımız oldu.</p>

    <p>Yunus, Ceyhuna benziyordu. Benim aklımdaki Yunus hep Ceyhundu. Sıcacık tavırları, içtenliği, candanlığı, mümkünü yok Yunusun, Ceyhuna benziyordu. Ceyhun da Yunus gibi Anadolu Türkmeni, bir Türkmen kocasıydı. Kalıbımı basarım ki, Yunus da Ceyhun gibi çocukları seviyordu. Yunus da Ceyhun gibi çocuklar üstüne pırıl pırıl şiirler söylemiştir. O şiirler günümüze kadar kalmadıysa kabahat Yunusun mu? Biliyorum, iyice biliyorum ki, Yunus çocuklar üstüne destanlar, şiirler söylemiştir. Büyükler günümüze kadar taşımamışlardır bu şiirleri, iyice biliyorum. Yunus gibi bir adam, ermiş kişi hiç çocuklar üstüne şiir yazmaz mı, değil mi?</p>

    <p>Ceyhun dilimizin en güzel, en sıcak yerindeydi. Ceyhunun ustalığının, büyük gücünün, büyük yüreğinin o kadar farkına varmadıysak, daha bir süre de varamayacaksak kabahat Ceyhunun mu? O kendini o kadar alanlara koyverenlerden değildi. Bir kuytuda, kendi kendine en güzel, en renkli çiçeğini açar gibiydi. Ceyhundaki arılık şiirlerinde, yazılarında da açıyordu, görkemli, büyük, alımlı.</p>

    <p>Böylesine karışık, böylesine kirlenmiş, yalanlı dolanlı bir dünyada yalınlığın, çocuksuluğun, arınmışlığın timsali gibi duruyordu önümüzde. Kıraçta açmış bir ulu, görkemli çiçek gibi. Hiç solmayan, solmayacak olan...</p>

    <p>Bir umut gibi şavkıyan adamdı, bitmeyecek.</p>

    <p>Bu dünya bu kadar kötülük, pislik, umutsuzluk ortasında nasıl ayakta kalabiliyor, dünyada Ceyhun Atuf Kansular var da ondan... Bin kötüye, yüz bin, bir milyon kötüye bir Ceyhun Atuf güzelliği, çabası, ışığı, umudu bedel de ondan... Ceyhunlar, şiirleri yazıları, yalansızlıkları, insan ilişkileri, sevgi ilişkileri, doğa ilişkileriyle gür, aydınlık bir pınar gibi bütün kötülükleri yıkayıp götürmeye çalışıyorlar da ondan...</p>

    <p>Ceyhun bir büyük adamdı. Çocuksu, arıydı. İlişkileri de öyleydi. Doğa tutkunuydu. Doğa da yalın, arıdır, yıkayan, kir tutmayandır. Onun için Ceyhun doğayla içli dışlıydı. Doğa babasının eviydi onun. Çocuklar da yıkayan, arıtandır, doğadır. Ceyhun onun için çocuklarla da böylesine haşır neşirdi.</p>

    <p><span epub:type="pagebreak" id="page145" title="145"></span>Bana Ceyhun şimdi, şu anda hiç ölmemiş gibi geliyor. Şimdi bir karpuz tarlasında, çiyli şafağın ortasında, dimdik ulu toprağın ortasında ışığını dağıtıyor... Kıyamete kadar yaşlanmadan, kıyamete kadar çiçeği burnunda...</p>

    <p>Ceyhun Atuflara arkadaş olmak değil, onların ellerini sıkmak mutluluğuna erişmişlere de ne mutlu.</p>

    <p class="date"><em>27 Mart 1978</em></p>
  </section>
</body>
</html>
