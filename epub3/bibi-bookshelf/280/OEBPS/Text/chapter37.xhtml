<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page168" title="168"></span>İçinin Aydınlığını Koruyan Adam, İsmet Ay</h1>

    <p>Beyoğlu çirkin, hem de çok çirkin. Yapıları, yolları, dükkanları, vitrinleri dökülüyor. İçin acımadan, korkmadan, irkilmeden başını kaldırıp da Beyoğluna bakamazsın. Eskiden böyle miydi, Beyoğlu böyle miydi? İnsanları da Beyoğlu gibi korkunçlaştı. Tanıdık hiçbir yüz yok. Korkmadan yüzüne bakabileceğin çok az yüz geçiyor oradan. Eskiden böyle miydi? Sait Faik geçerdi Beyoğlundan dalgın, hüzünlü, düşünceli, azıcık öne eğilmiş, güzel, pörtlek, saf, çocuksu güzel gözleriyle, yana yöreye dünyanın en büyük şaşkınlığı, hayranlığıyla bakarak. Orhan Veli geçerdi yumuşacık, sıcak, arkadaş, dost canlısı, güzelim bükülmüş uzun boyuyla. Yüzünde kederlerin en onmazı, hiçbir yere bakmadan, içine kapanmış gitmiş, başında apak martılar, lapinalar, denizler, hem de sütbeyaz olmuş denizler. Halikarnas Balıkçısı geçerdi, bütün denizlerin rüzgarlarıyla gürleyerek. Eskiden Beyoğlu böyle miydi? Beyoğlunun meyhaneleri de eski Beyoğlu gibiydi. Bir dostluk, bir kardeşlik sarıverirdi insanı. Ana-baba ocağı, kardeş eviydi. Yalnız kalmışların, kırılmışlığın sığınağıydı. Aydınlıktı, güzeldi. Bir Çiçek Pazarı kaldı o günlerden vekarını, insanlığını savunan. Bir Entelektüel Cavit kaldı o günlerden, coşkusunu sürdüren.</p>

    <p>Bir de İsmet Ay kaldı, çocuksu, zeki, insancıl, kardeş, tutkulu, sıcak. Bir de İsmet Ay kaldı aydınlık, sıcak. Bir de İsmet Ay kaldı yöresine sıcaklığını, insancıllığını, aydınlığını dağıtan, bir deniz feneri gibi durmadan İstanbulda yanan. Meyhaneler dedikodu, çekememezlik, düşmanlık, kötülük, sevgisizlik ba<span epub:type="pagebreak" id="page169" title="169"></span>taklığı oldu. Beyoğlu bataklık oldu. Beyoğlundan korkmadan geçemezsin, bir meyhaneye korkmadan giremezsin. İsmet, Beyoğlundan geçer, meyhanelere de girer. Korkmadan, kire bulaşmadan, gülüşünü, o çocuksu gülüşünü, o aydınlığı yitirmeden... İsmet bu bataklıktan pırıl pırıl, apaydınlık çıkar gelir. Sait Faik, Orhan Veli, Neyzen Tevfik, Halikarnas Balıkçısı gibi rüzgarını savurarak, Bedri Rahmi gibi güzel türküleri, Sabahattin Eyuboğlu gibi ermişliğiyle...</p>

    <p>İsmet kırk yıldır sahnedeymiş. Bana dün gibi geldi. Alçakgönüllü İsmet, daha dün işe başlamış, sahneye çıkmış gibi... Sanatçı büyüklüğü onun alçakgönüllülüğündedir. İsmetin büyük sanatını, onun büyük ustalığını onun çocuksu alçakgönüllülüğü örtmüştür. İsmetin aydınlığı onun ustalığını kapamıştır. Bütün bunların güzelliğini kim görmüştür, onun sanatını, güzelliğini aydınlar züppeliği fark edememiştir, İsmet oyunsuzdur da, ondan, onu halk görmüştür, en güzel her şeyi gören halk İsmeti de görmüştür. İsmetin büyük kişiliği kiri arıtmış, karanlığı aydınlatmış, karamsarlığı umuda çevirmiştir.</p>

    <p>İsmetin kişiliğini Şilede Karadeniz, Beyoğlunda Çiçek Pazarı, İstanbulda Tepebaşı yapmıştır. En iyi dostum olan Karadenizli babasını, kardeşi Hikmeti, güzelim Şileyi anımsıyorum. Biz İsmetten, biz arkadaşları çok şey öğrendik, dostluk öğrendik öğrenebildiysek, alçakgönüllülük, yürek dolusu sevgi, arkadaşlık öğrendik hiçbir şey öğrenmediysek. İsmet bu bataklıkta hepimizden çok içinin aydınlığını koruyan kişi oldu, bu kolay değil, ama hiç de kolay değil. Sanırım hiç kolay olmadı. Muhsin Ertuğrulu düşünüyorum İsmetin kırkıncı sanat yılını düşünürken, Küçük Kemali, canım ciğerim Muammeri, Hazımı düşünüyorum, güzelim Bedia Ablayı düşünüyorum, kim bilir ne mutlu olacaklardır, kendilerini sürdüren bir büyük ustanın kırkıncı yıldönümünde. Kim bilir koca Sait ne kadar sevinecektir, kim bilir, kim bilir daha kimler ne kadar sevinecektir.</p>

    <p class="date">1985</p>
  </section>
</body>
</html>
