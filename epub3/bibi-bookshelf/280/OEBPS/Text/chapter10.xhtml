<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page44" title="44"></span>Auschwitz, Treblinka, Haydari ve ...</h1>

    <p>Auschwitz, insanlığın yüzkarasıdır. Bir küçük şehirdir. İkinci Dünya Savaşı olmasaydı, adını haritalarda bile bulamazdık. Şimdi insan soyunun yaptığı en ünlü yerlerden biridir. Üstüne ciltler dolusu kitaplar yazılmış, sinemalar dolusu filmler çevrilmiştir. Çağımızın en büyük birkaç sinema yapıtından biri ya da birkaçı Auschwitz üstüne yapılmıştır. Auschwitz şiirlerde, romanlarda, destanlardadır. İnsanoğlu daha yüzlerce yıl Auschwitz’i unutmayacak, hakkında yüzyıllarca şiirler, destanlar, romanlar yazacak, filmler çevirecek, müzikler yapacaktır. Auschwitz alçakgönüllü, küçücük bir şehirdir. Güneybatı Polonyada... Almanlar topladıkları binlerce, yüz binlerce, milyonlarca kişiye burada işkence etmişler, burada işçileri, Yahudileri yakmışlardır. Auschwitz deyince insanın aklına zulmün, işkencenin, ölümün, kötülüğün en yoğunu, en katmerlisi gelir. Orada insan kötülüğü, insan alçaklığı, insan deliliği somutlaşmıştır. Şimdi şu anda dünya için Auschwitz altından kalkılmaz bir vicdan azabı, bir insan alçaklığı anıtıdır. Auschwitz durdukça insanlığın vicdanı bir alçaklıkta, bir delilikte kanayıp duracaktır. Treblinka da böyle... Yunanistandaki Haydari Kampı da böyle... Haydari Kampı alçaklığını eşsiz bir romandan, güzel, acı bir müzikten, şiirlerden öğreniyoruz. Hitler’in, Hitlercilerin Yunan halkına reva gördükleri zulmün dinmeyen ağrısıdır Haydari. Auschwitz, Treblinka, Haydari dünya durdukça duracaktır. Daha böyle nice zulüm, işkence kaynakları... İnsanlık bu işkence, zulüm yerlerini, bu somutlaşmış insan alçaklığını <span epub:type="pagebreak" id="page45" title="45"></span>hiçbir zaman unutmayacaktır. Hitler, bu zulüm, bu işkence, bu insanlığın yüzkarası eylemlerini kimlere yaptırmıştır? Alman asıllı kişilere... Bunca zulüm yapan Almanya, bu kadar alçaklıktan sonra nasıl ayakta duruyor, şimdi neden, nasıl bu halde? Bir Auschwitz Kampı bile Almanyayı yerle bir etmeli, onu insanlıktan silip süpürüp atmalıydı. Örneğin insanlar Almanım demekten utanmalı, Almanyaya gitmeyi, onlarla alışveriş etmeyi, bir Almanla konuşmayı, bir Alman kitabını okumayı, bir Alman yapıtını kullanmayı, bir Almanla herhangi bir ilişkide bulunmayı onursuzluk saymalıydı. Yani İkinci Dünya Savaşında Almanların yaptıklarından dolayı insanlık vicdanı Almanyayı toptan kusmalıydı. Olağanı da buydu. İnsan vicdanı Alman alçaklığından sonra onu insanlıktan silip atmalıydı. Niçin böyle olmadı, Alman canavarlığını insan vicdanı nasıl kabul etti? İnsanlık, böylesine insanlık dışı davranışları, işlemleri kabul edecek kadar barbar mı? Yoksa insan soyu Hitler’i kabul edebilecek kadar hasta mı? Şunu iyice bilmeliyiz ki, insanlık toptan hastalanmaz, delirmez. Bizim çağımızda da insanlığımız delirmiş değil. İnsanoğlu toptan hastalanır, delirirse bu insanlığın sonu demektir.</p>

    <p>Bakın işin içinde iş var. Hitler’e karşı en büyük savaşı Alman ulusu verdi. Hitler’den en büyük zararı Alman ulusu gördü. Hitler yüzünden insanlığın en büyük utancını Alman ulusu duydu. Dünyanın sonuna kadar da Hitler’den dolayı Alman ulusu bu büyük utançtan, bu sonsuz kanayan onursuzluktan kurtulamayacaktır. Ve Hitler ortadan kalktığından bu yana da Hitler’in alçaklıklarının, zulümlerinin, kötülüklerinin üstüne Alman ulusu yürüdü... Alman ulusu Hitler’in canavarlıklarını saklayacağına, insanlığın bilemediği Hitler canavarlıklarını da bir bir insanlığın önüne döktü. <em>İşte Alman ulusu böyle yapmasa, Hitler’in canavarlıklarını insanlıktan saklamaya çalışsaydı, çabalasaydı bugün ortada bir Alman ulusu kalmazdı. Kalamazdı. İnsanlığın vicdanı Alman ulusunu ne yapar yapar kendi vicdanından, insanlığından silerdi.</em> Alman ulusu Hitler’in canavarlıklarının üstüne yürüdü, bu canavarlıkların bilinmeyen yönlerini de insanlığa bütün acı, pis yönleriyle gösterdi. Ve Hitler’den en çok Alman halkının zarar gördüğünü insanlığa tanıkladı. Ve ulusların ya<span epub:type="pagebreak" id="page46" title="46"></span>şamlarında böyle deliliklerin olabileceğini insanlığa gösterdi. Alman ulusu bütün insanlığın yardımıyla bu pisliği kendi vicdanında yumaya çalışıyor, yıllar yılı yüzyıllarca bütün insanlığın yardımıyla Alman ulusu kendi vicdanını yıkayacak, yıkayacak, yıkayacak... Ta ki...</p>

    <p>Şimdi şu anda Amerikan ulusu insanlığın karşısında kalabilmek için, insanlıkla birlikte onuruyla yaşayabilmek için Vietnamda yapılanların hesabını soruyor ve veriyor. Amerikan ulusu bir abanmış Vietnam sorumlularının üstüne ki, amanallah... Daha abanacağından başka... Yakında bir Vietnamlar göreceğiz ki, parmağımız ağzımızda kalacak. Yoksa, ne kadar güçlü olursa olsun, Amerikan ulusu insanlıkla birlikte uzun bir süre yaşayamaz. Bu bir mistik umut ve görüş değildir. İnsanlık tarihi bunu tanıklamıştır.</p>

    <p>Bir ulus ne kadar kötülük yaparsa yapsın, ne kadar kötü durumlara düşerse düşsün, insanlıkla birlikte yaptığı kötülüklerin üstüne yürürse kurtulur, yoksa ağzıyla kuş tutsa insanlık onu siler. Bu böylece biline ve...</p>

    <p>Ve... ve... ve... Şöyle rivayet ederler ki... Ve ol hikayet... Ve yürümeli... Ve insanoğlunun vicdanına bırakmamalı. Bu çağ ayrı, insanlığın vicdanının insanlıkla en ilgilendiği çağdır. Hiçbir kötülük, zulüm, insanlığa yakışmayan işkence yerde kalmaz.</p>

    <p>Ve ol hikayet...</p>

    <p>Ve bir hapisane...</p>

    <p>Ve tel örgüler içinde.</p>

    <p>Ve analar çiçek götürüyorlar. İçeriye çiçek alınmıyor. Bir lokma, eliyle yaptığı yemeği götürüyor ana, çocuğu yesin diye, canı çekmiştir diye ve ananın yaptığı bir lokma yiyeceği yüzüne fırlatılıyor.</p>

    <p>Ve mide hastalarına ve kalp hastalarına ve kanserli hastalara perhiz yapabilmek olanağı tanınmıyor.</p>

    <p>Ve kimsesi yok... Akrabalarıyla görüşebilmek olanağı tanınmıyor.</p>

    <p>Kırk sekiz saat susuzluk cezası veriliyor. İçeriye bir damla su gönderilmiyor.</p>

    <p>Gece yarısı yataktan alınıp bilinmeyen yerlere götürülüyor. Kan revan içinde sabahleyin geri getiriliyor.</p>

    <p><span epub:type="pagebreak" id="page47" title="47"></span>Avukat görüşmeleri dinleniliyor. Ve karışılıyor görüşmelere.</p>

    <p>Kızlara kadınlara kelepçeler vuruluyor.</p>

    <p>Kızları kadınları zincire vuruyorlar.</p>

    <p>(Hapisanelerde kızları kadınları dövmek, onları zincire vurmak, onlara işkence etmek, susuzluk cezasına çarptırmak Kenyadan Ugandaya, Ugandadan Sudana, İrandan Turana kadar tüm insanlık geleneğine aykırıdır. Kadınlara zulüm zulümlerin en beteridir. Zinhaaaar, kadınlara zulmetmeyesin. Bu senin sonun olur. Dört kitap da bunu yazar, bütün insanlık gelenekleri, bütün kitaplar da...)</p>

    <p>Tıp Fakültesinden çıkarken insanlık andı içen doktor, hastalara cellat davranışında bulunuyor. “Ölürseniz seviniriz,” diyebiliyor.</p>

    <p>İşkenceden dolayı bir kanamalı hasta kadın dokuz aydır hastaneye götürülmüyor.</p>

    <p>Ve gene kömür odun cezasına çarptırılıyorlar ve eksi on sekiz derecede tutuklular ayazda donuyorlar. Bunların da çoğu kadın.</p>

    <p>Ve hamam cezaları veriliyor. Bir buçuk ay tutuklular hamam yüzü görmüyor, kokuyorlar. Ve içeriye kolonya verilmiyor. Yemekler kısıtlanıyor...</p>

    <p>Ve ol hikayet ve ol hikayet çok uzun... Saymakla bitmez. Ve kadınlara uygulanıyor bu ceza...</p>

    <p>Ve HAVA CEZASI veriliyor. Kim icat etmiş bu cezayı? Bu büyük icadı yeryüzüne kim armağanlamış, bir gün bu büyük icadın dahi mucidi insanlığa gösterilmeli. Hapisanede bütün pencereler kapatılıyor. Günlerce hava yüzü görmüyorlar kadın erkek tutuklular ve şişiyorlar oksijensizlikten... Hastanelere götürülüyorlar sonunda, şişmişler...</p>

    <p>Ve yirminci yüzyılın şurasında işte, insanlığa böyle zulümler reva görülüyor. Bir ulus, hangi ulus olursa olsun, ister Yunan, ister İspanyol, ister Portekiz, bu türlü işkenceleri insanlığa reva görüyorsa, o ulus hiç saklamadan kendi üstüne yürümeli. Dünyanın vicdanı duymaz diye bir şey yok... Bu çağda, burada <span epub:type="pagebreak" id="page48" title="48"></span>bir yaprak kıpırdasa, orada tüm insanlık bir anda duyuyor. Kapalı duvarlar arkasında her olup biten herkese, bütün dünyaya bir anda varıveriyor. Onun için uluslar ayakta kalacaklarsa, bir kısım insanların insan soyuna reva gördüklerinin üstüne yürüyecekler. Her ulusta işkence heveslileri, insanlığa, ulus geleneklerine, ulus vicdanlarına kıyanlar çıkabilir.</p>

    <p>Eğer uluslar ayakta kalacaklarsa Almanların yaptıklarını, Amerikalıların yaptıklarını yapmak zorundadırlar. Kendi kötülüklerinin üstüne bütün insanlıktan önce yürümek zorundadırlar!</p>
  </section>
</body>
</html>
