<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page64" title="64"></span>Oyun Başlıyor</h1>

    <p>Egede, Akdeniz yörelerinde gene ormanlar yanıyor. Benim şaştığım daha yanacak orman kaldığıdır. Nereden buluyorlar da, bu kadar ormanı yakıyorlar? Ben bu yörelerde dikili ağaç kalmadığını sanıyordum. Demek ki yanılmışım. Öldürmeyen Allah öldürmez derler, şu ormanı da bitirmeyen Allah bir türlü bitirmiyor demek ki. Bilim adamları da yanılıyorlar hesaplarında. Yıllar önce bilim adamları bu gidişle Akdeniz yörelerinde dikili ağaç kalmayacak demişlerdi. Demek ki yanacak kadar orman kalmış. Büyük başarı Türkiyeyi yönetenler için. Demek bugüne kadar, günümüzde yakılacak kadar ağaç bırakmışlar. Vallahi de pıravo, billahi de pıravo. Böyük başarı ki böyyyüüüüük başarı. Ya da şu aslan yöneticiler bu ulusa azıcık acımışlar. Yüksek vicdanları bir tek dikili ağaç bırakmamaya elvermemiş, birkaç ağaç bırakmışlar. Sağ olsunlar, var olsunlar, vatan onlara minnettardır. Bugün hepsi yakılıyorsa da, gene yakılacak birkaç tane bırakmışlar. Olacak iş değil. Niçin bırakmışlar acaba bu birkaç ağacı? Köylüler öfkelendikçe, azıcık azıcık tutuştursunlar diye mi? Azıcık azıcık ormanı tutuşturup hükümetlere karşı öfkelerini yatıştırsınlar diye mi? Ne bileyim ben, bu kalan birkaç dikili ağacın kalmalarının bir sebebi olacak. Niçin bu ağacı bıraktırmış Süleyman Bey, gidip ona sormalı. Bu vatanseverliğinden dolayı da onu kutlamalı. Kim demiş, hangi ağzı kara söylemiş ona Morison Süleyman Bey, diye. Dilleri kuruyasılar. Şom ağızlılar. Çekemiyorlar Süleyman Beyi, onun ağaç, onun vatan, onun demokrasi severliğini de, fıkaraya iftira edi<span epub:type="pagebreak" id="page65" title="65"></span>yorlar. Böylesi bir kişiye hiç Amerikan şirketinin adı takılır mı, böylesi bir adama, hiç olmazsa bugünlerde yakabileceğimiz birkaç ağaç bıraktırmış büyük vatan dostuna? Sersemler, kötüler, insan kıymeti bilmezler. Süleyman Bey ve onun dayandıkları bu vatanın has evlatlarıdırlar. İşte Akdeniz yöresinde bıraktıkları ormanlardan da belli. Yıllarca şu solcular mı ne, orman bitti de bitti, diye bastılar yaygarayı. Orman bitti de, bu kadar yanan orman gökten mi indi behey iftiracı, vatan düşmanı solcular. Sizin dediğiniz olsa köylülerimiz yakacak bu kadar ormanı nereden bulurlardı? Süleyman Bey sayesinde değil de kimin sayesinde bu kalan ormanlar. Evet, kardeşler, ben şimdi utanıyorum, yerin dibine geçiyorum utancımdan. Süleyman Beyden, onun dayandığı sınıftan özürlerin büyüğünü dilerim. İşte bakın ne kadar yanacak orman bırakmışız diye, Süleyman Bey ortaya çıksa da bizi yalanlasa ne deriz. Gene kibar, efendi adam. Köylülük soyluluğu var adamda. Ne de olsa kökü toprakta Süleyman Beyin. Karamızı yüzümüze vurmayacak. Bize, haydiyin vatan haini solcular, yalancılar, hiç orman kalmasaydı, şu vatan böyle cayır cayır yanar mıydı, diyor mu?</p>

    <p>Antakya ormanlarında, bakın orada da orman kalmışmış, vay canına, biz bu vatanı hiç mi hiç tanımıyoruz, işte orada yanan ormanlarla birlikte geyikler de yanmış. Bizim sevgili ormancılar da soyu yanarak tükenen geyiklerden nasılsa kalmış bir yavru bulmuşlar. Bu soyu yanarak tükenmiş geyikleri bu yavrudan üreteceklermiş. O yavru dişi mi erkek mi bilmem, dişiyse erkeğini arayalım, erkekse dişisini. Bu yanan ormanlarda geyik yavrusunun öteki tekini bulmak zor. Ama bekleyelim, az kaldı seçime, Süleyman Bey nasıl olsa yönetime, sandıktan çıkarak oylarla el atacak. İşte o zaman, Süleyman Bey ne yapar yapar da, bize o geyik yavrusunun tekini buldurur. Buldurur da bizi kaygılardan kurtarır. Ülkemizin alnına da, şu yeryüzünde, bir geyik türünü yok etmenin karası bulaşmaz.</p>

    <p>Bakın Süleyman Bey sandıktan öyle anlı şanlı bir çıksın... Göreceksiniz, bize daha ne kadar yanacak orman kaldığını bir bir gösterecek ve o vatan haini solcuları yalancı çıkaracak.</p>

    <p>Sayın okurlarım, beni dinleyin, ben vazgeçtim bütün savlarımdan. İyice vazgeçtim. Ne söyledimse aksi çıktı. Yıllar önce <span epub:type="pagebreak" id="page66" title="66"></span>yazdım, Türkiye kavruldu, yandı, orman bitti, diye. Yıllar önce yazdım, seller, kuraklıklar Türkiyeyi bitirecek diye. Hiçbirisi çıkmadı. Bakın ne kadar daha yanacak orman kalmış. Kuraklık da öyle benim söylediğim gibi insanları açlıktan öldürecek kadar değil. Anadolu halkı gülüm gülüm geçinip gidiyor. Seller de bir ili, bir kasabayı, bir köyü alıp götürmüyor. Şurada beş kişi, burada on kişi, orada elli kişiyi seller almış götürmüş, bütün bunlar da sorun mu? Her gün trafik kazalarında yüzlerce kişi ölüyor. Aman gene yanıldım, şişirdim rakamı, gene solculuk abartmasına vurdum işi, yüzlerce kişi ölür mü her gün kazadan? Ne abartma, ne abartma. Bugün yalnızca 26 kişi ölmüş. Eeeeh, ne varmış yani, bu kadar uzun yollarda elbette bir günde yirmi altı kişi ölecek. Az bile. Biz de nüfus planlamasını böyle yapacağız. Nüfus almış başını gidiyor. Her köylünün on çocuğu var. Bu yollar da olmasa biribirimizin gözlerimizi oyacağız açlıktan.</p>

    <p>Şu şom ağızlı, yalancı solcular, bütün bu işleri abartarak burjuvazinin üstüne atıyorlar. Yok, bizim burjuvazimiz yalınkatmış da, yok bizim burjuvazimiz kompradormuş da... Yok, bizim burjuvazimiz tefeciymiş de, işbirlikçiymiş de, bu gidişle Türkiyeyi yıkıma, topyekun yıkıma götürüyorlarmış da... Beceriksizmiş de... Bir kere behey yalancı sosyalistler, Türkiyede burjuva sanıfı yok. Var demek 141-142’ye girer. Burjuvazi olmayınca da işçi sınıfı olmaz. İşçi sınıfı olmayınca da sosyalist mücadele olmaz. Sosyalist mücadele olmayınca da efendiler, siz nereden çıktınız. Öyleyse siz yoksunuz. Varsanız da yoksunuz. Siz olmayınca da sözleriniz bu vatan için makbul olamaz. Siz olmayınca vatan bizimdir. İşkence ediyorsunuz diye yeryüzünü ayağa kaldırdınız. Feryadınız dünya üstünde ayyuka çıktı. Siz yoksunuz ki, biz size işkence edelim. Olmayan bir varlığa işkence edilir mi? Ormanlar kalmadı dediniz. Ama yıllar yılı... Yıllar yılı Türkiyede orman kalmadı, diye de yeri göğü biribirine kattınız. Türkiyeyi seller götürecek, Türkiyedeki insanlar açlıktan kırfacana dönecekler, diye bastınız feryadü figanı. Alın işte! Alın işte! Alın işte yalancı, yaygaracı solcular, alın işte yangınları! Orman kalmadıysa, şu yananlar ne? Orman kalmadıysa, şu ağaçlar <span epub:type="pagebreak" id="page67" title="67"></span>ne? Hani dikili ağaç kalmamıştı Türkiyede? Bu yüzden de Türkiye batıyordu? Hani, hani, hani? Sizi yalancılar, sizi yalancılar!</p>

    <p>Sayın yöneticiler, sayın sevgili kompradorlarımız, işbirlikçilerimiz. Ne yapalım, orman yanarsa yanar demektir. Orman dediğin yanmak içindir. Bakın kayalıklar hiç yanıyor mu? Yakında merak etmeyin, hiç orman yangını olmayacak Türkiyede. Kayalar yanar mı ki hiç, değil mi efendim? Toprak yanar mı ki hiç? İşte o zaman söyleyin bakalım, bu şom ağızlı solcular, bizim aleyhimize neyi istismar mevzuu yapacaklar? Neyi, neyi, neyi? Hiçbir dikili ağaç bırakmayacağız sizin inadınıza. Bu vatan bizim değil mi? İstediğimizi yaparız. Satarız, yakarız, yeriz, içeriz. Size ne oluyor eeeeeeey, solcular. Irkı, kanı bozuklar. Size, size ne oluyor? Bizimdir bu vatan. Çıkarın dilinizin altındaki baklayı, çıkarın haydi. Bu vatan, bizim babamızın çiftliği, bir diyeceğiniz var mı? Elinizden ne geliyorsa geriye koymayın. Baba, baba, babamızın özel de özel çiftliği. Haydiyin bakalım. Yakıyoruz be, satıyoruz. Bu solcular, arlanmazlar, uslanmazlar. Bu solcuları kazığa çakmalı, kazığa. Yetmedi, yetmedi, yetmedi bu kadarı. Daha daha istiyorlar. Dillerini kesmeli, derilerini yüzmeli. Gene de arlanmaz, uslanmazlar bunlar... Durun hele, durun hele... Dahası var... Bir diyeceğiniz var mı, burası, yani bu Türkiye bizim babamızın çiftliği...</p>

    <p>Ormanlar yanıyormuş, topraklar gidiyormuş. Ormanlarda yaşayanlar köylüler. Toprakları giden köylüler. Onlar da bize oy veriyorlar. Ormanları daha yakalım. Giden toprakların gidişini bir iyice hızlandıralım, diye. Size ne oluyor efendiler? Bu vatanın koşullarını bilmeyenler. Bilmeyip de başlarına belaların belasını açanlar.</p>

    <p>Yalınkatsak yalınkatız. Dünyaya, hukuka, bütün insanlık değerlerine meydan okuyorsak, meydan okuyoruz. Şu dünyada, Türkiyede biz, biz, biz varız. Yalnız biz varız. Allahın gölgesi gibi. Bu vatanda kim varsa, bizim uşaklarımız. “Sınıfları, sınıflar aleyhine kışkırtmak...” Olmayan sınıfları, olmayan sınıflar aleyhine nasıl kışkırtıyoruz sayın yasa uygulayıcısı? Yok, sınıf yok, Türkiyede. Pekiyi 141-142 neden var öyleyse? Yalınkatlığın demokrasi aşaması mı? Yasaları yaparken Mussolini İtalyasından süs için <span epub:type="pagebreak" id="page68" title="68"></span>alınıvermiş de bazı bazı gerekince uygulanıveriyormuş da... Yoksaaaaaaaaaaa, Türkiyede sınıf olur mu? Türkiye imtiyazsız, sınıfsız, kaynaşmış çelikten bir kütledir. Bu çeliğin bir yanı Almanyaya kadar taşmış, ama olsun... Taşar ya, taşar ya...</p>

    <p>Kusuruma bakmazsınız değil mi sayın okurlarım. Benim hikayem de Timurlenk hikayesi. Belki Timurlenk değil de, başka bir Doğu hükümdarı hikayesi. Anadoluda sayın Timurlenke yakıştırıyorlar.</p>

    <p>Timurlenk, adamlarına gidin halktan şu kadar vergi toplayın, demiş. Adamları gitmişler, toplamış gelmişler.</p>

    <p>Timurlenk sormuş:</p>

    <p>“Halk vergiyi verirken ne yaptı?”</p>

    <p>Adamları:</p>

    <p>“Üzüldüler, mızırgandılar Sultanımız,” demişler.</p>

    <p>Timurlenk:</p>

    <p>“Hemen şimdi bir daha gidin vergi toplayın,” diye buyurmuş.</p>

    <p>Adamları gitmişler, toplamışlar, gelmişler.</p>

    <p>“Bu sefer ne yaptılar?”</p>

    <p>“Bu sefer bağırdılar, çağırdılar.”</p>

    <p>“Bir daha gidin.”</p>

    <p>Gitmişler.</p>

    <p>“Ne yaptılar?”</p>

    <p>“Feyradü figan ettiler.”</p>

    <p>“Gene gidin.”</p>

    <p>Gitmişler.</p>

    <p>“Ne yaptılar?”</p>

    <p>“Oynamaya başladılar Sultanım, oynamaya.”</p>

    <p>“Yeter artık.”</p>

    <p>Sayın okurlarım, ben yazar olarak, insan olarak oynamaya başladım, oynamaya başladım. Yakında bütün Türkiye oynamaya başlayacak. Şunların arasından “Yeter artık,” diyecek kadar bir akıllı sultan çıkacak mı? Ya da oynadıkları kadar oynasınlar, ne hoş, ne iyi mi diyecekler? Sonuna kadar oynasınlar mı diyecekler?</p>

    <p class="date"><em>19 Ağustos 1973</em></p>
  </section>
</body>
</html>
