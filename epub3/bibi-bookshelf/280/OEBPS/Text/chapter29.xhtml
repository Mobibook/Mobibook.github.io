<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page138" title="138"></span>“Güle Güle İstanbul”<a epub:type="noteref" href="#y1">*</a></h1>

    <p>Sanatçılarımız arasında belki ilk olarak Semih Balcıoğlu yakaladı bugünkü Türkiyenin, İstanbulun karmaşıklığını. Ve İstanbulun en görkemli destanını, romanını, ağıdını çizgilerle yazdı. Yüzyılların İstanbulu minareleri, kiliseleri, surları, yalıları, köşkleri, sarayları, kuleleri, çarşıları, arnavutkaldırımlarıyla başını alıp giderken Semih Balcıoğlu bu çekip giden İstanbula belki ağıtların en güzelini yaktı. İstanbul bir kişilik, bir dünyaydı, ta Bizanstan bu yana. Dünyanın en kişiliği olan görkemli kentlerinden birisiydi. İstanbul bu dünyada şehirler arasında İstanbuldu. Bir şehir de bir kişiliktir. Ve bu kişilik dehşet bir birikimdir. Şehirler oluşurken onun yaratılışında bütün dünyanın kanı vardır. Şehirleri yerine, havasına göre, toprağına, suyuna, kayasına, taşına, denizine göre bütün dünya yaratır. Şehirleri insanoğlu hep birlikte yaratır. İstanbulun harcında Çinin Maçinin, İranın Turanın, Romanın, Grekin, İngilizin, Fransızın alın teri, göz nuru vardır. Arabistanın yüreği İstanbulda atar. İstanbulu eski Mısır, Mezopotamya, eski Ermeni, türlü yakın uzak uygarlık İstanbul yapmıştır. Ve İstanbulu Boğaziçi, adalar, Marmara İstanbul yapmıştır.</p>

    <p>Boğaziçinde bir yalı bütün görkemiyle oluşurken kim bilir kaç bin yalı vardır onun çıraklığında... Galata Kulesinin çıraklığında kim bilir kaç bin Galata Kulesi vardır. Bizans surlarının güzelliğinde ta Çinden bu yana kim bilir kaç bin surun görkemi, deneyi vardır.</p>

    <p><span epub:type="pagebreak" id="page139" title="139"></span>Bir şehir kadar insanlığın birikimini hiçbir şey bütün görkemi, açıklığıyla vurgulamaz. Şehirlerin oluşumu insanlığın birikimiyle eşdeğerdedir.</p>

    <p>Ve bir çağa geldik dayandık. İnsanlık yolunu değiştirdi. İnsanlık, dehşet bir karmaşıklığa, yabancılaşmaya düştü. Her şey inanılmaz bir yabancılaşmanın içinde, dövüşünde. Bugünkü anamalcı düzen kültürüyle, şehirleriyle, insanı insan yapmış insanlığın getirdiği bütün değerleriyle insanlığı har vurup harman savuruyor.</p>

    <p>Haliç denizin bir kolu, bir koyudur. Ve tarihten bu yana bu görkemli suyun adı, Altın Boynuzdur. Ve dupduru, ayaydınlık bir sudur. Bizans çağlarında, Osmanlı çağlarında Halicin yanı yöresi, kıyıları bağlık bahçelik, güllük gülistanlıktır. Bugün bu su bir çamur, bir çirkef birikintisidir. Yanı yöresi eski fabrikalar, biçimsiz apartmanlardır. Altın Boynuz öldürücü kokular salıveren bir lağımdır. Yöresindeki eski görkemli evler yerini betona terk edip gitmiştir.</p>

    <p>İşte o görkemli Haliç yok olmuştur. Yirminci yüzyıl Türkiyesi ondan üstü açık bir lağım yapmıştır. Bu lağımdan insanlara vebalar, koleralar gelecektir. İstanbul çağımızda Haliçten başlayarak çürümeye, kokmaya başlamıştır. Bütün şehir de çürümeye, kokmaya başlamıştır Haliçle birlikte...</p>

    <p>Giden görkemli İstanbulu bütün sıcaklığı, bütün güzelliğiyle Semih Balcıoğlu, bütün acısıyla gülerek anlatmıştır. Ve giden İstanbulla insanlığın giden görkemli değerlerini ve gelen İstanbulla birlikte insanlığın başına bela olan köksüzlüğü, yabancılaşmayı, yok olmayı söylemiştir.</p>

    <p>Semihin çizgileri İstanbul destanında söz olmuştur, ağıt, türkü, masal, müzik olmuştur, yüzyıllardan bu yana sürüp gelen sevincin, acının, acımanın, güzelliğin, yıkımın bir simgesi olmuştur. Semih Balcıoğlunun çizgileri bu destanda çizginin de üstünde bir şeydir. Yitip giden bir güzelliğin ardından atılan bir çığlıktır. Semih Balcıoğlunun bu çizgi destanı gülen, gülümseyen bir acı çığlığıdır. Kişiliği olan İstanbul giderken, insanlık gibi yabancılaşırken yozlaşmasına bir direnmedir. İstanbul artık bir beton çölüdür. Denizi, Boğaziçisi, Galata Kulesi, Kız Kulesi, yıkılmış, boyuna da yıkılmakta olan surları bu şehri ölü<span epub:type="pagebreak" id="page140" title="140"></span>münden geriye çeviremeyecektir. İstanbul ölüyor ve yerine bir beton çölü, bir ölüm kısırlığı geliyor.</p>

    <p>Semih Balcıoğlu İstanbulun destanını söylerken, İstanbula karşı bir özlem çığlığı olaraktan gülerken, bizi de acı acı güldürürken hiçbir karmaşıklığı, çelişkiyi unutmamıştır. Giden güzelle gelen çirkinin insanlığın yüreğindeki çelişkisi onulmaz bir acıdır. Bir son çaresizlikte insanın elinde bir ölüme gülümsemekten başka bir şey yoktur. Semih Balcıoğlunun bu kitabı bir ölünün başında durup ona gülümsemedir. Yineleyeyim, gülümsemenin sonsuz acısının bir çığlığıdır.</p>

    <p>Bu destanı seyredip bitirdikten sonra, İstanbulu kurtaralım bile diyemiyoruz. İstanbul gitmiştir artık ve bizim onun arkasından ağıt yakmaktan başka umarımız yok. Ve gelen İstanbul gülünçtür, uydurmadır, yalancıdır. Bütün insanlığın yüzyıllar boyunca nazlayarak yaptığı bu şehri, alın terini, göz nurunu, yeni gelen yabancılaşmış insanlar, barbarlar bir anda yıkmışlar, yerine çirkinliğin tapınaklarını, apartmanları dikmişlerdir. Giden gitmiş gidecektir, ama gelen böyle mi gelmeliydi? Semih Balcıoğlunun gülen çığlığı diyor ki, bu iş böyle olmamalı. İnsanlık bu görgüsüz, köksüz anamalcı sınıfın getirdiklerinin birçoğuyla beraber değildir. Yabancılaşmanın bu kadar yozlaşması doğal değildir. Hep birlikte bunu söylüyoruz. Anamalcı sınıf bir yerde insanlığın yolunu kesti. İşte Semih Balcıoğlu buna karşı koyuyor, gülerek, insan yüreklerine başvurarak direniyor. Ve görkemli İstanbul gitti gidiyor. Güle güle İstanbul ve hoş geldin Semih Balcıoğlu!</p>

    <p class="date"><em>1978</em></p>
  </section>

  <aside epub:type="footnote" id="y1">* Semih Balcıoğlu’nun aynı adı taşıyan albümüne sunuş yazısı.</aside>
</body>
</html>
