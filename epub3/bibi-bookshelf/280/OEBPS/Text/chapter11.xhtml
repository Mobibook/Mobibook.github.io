<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page49" title="49"></span>Öldürülen Toprak</h1>

    <p>Kötünün kötüsü, tehlikelinin en tehlikelisi, gününü gün etmektir. Gününü gün etmek için de elden gelen hiçbir şey arda konmaz. Bizim Türkiyede politikacıların çoğunluğu gününü gün eden kişilerdir. Hiçbir sorumlulukları yoktur. İnsanı insan eden, omuzlarında geleceğin sorumluluğunu taşımaktır. Tarih yapmak, geleceğin sorumluluğunu duymak, insan olabilmek için belki de birinci davranıştır, yaşama karşı. Tarih onu lanetleyecektir, sözü umutsuz bir sözdür. O tarihin en güzel yerinde olacak, insanlar onu örnek alacaklardır, sözü de bence sanıldığı kadar önemli değildir. Geleceğin sorumluluğunu yüreğinin başında duymak, yaşamını ona göre çizmek, öylesine davranmak insanı da, yüreği de, kafayı da, gönlü de kurtarır. Az gelişmiş kafaların, vicdanların, gönüllerin gelecek sorumluluğu diye bir sorumlulukları yoktur. Gelecek sorumluluğu duyan insan gerçek insandır ve olgun insandır. Eskilerin “insanı kamil” dedikleridir. Çağımız politikada olsun, sanatta olsun geleceğin sorumluluğunu yüreğinin başında duyanların da çağıdır. Sorumluluk önemli bir sorundur. Örneğin çağının, kendi gününün sorununu aynı hışımla yüreğinin başında, gönlünün içinde duyamayan kişi, geleceğin sorununu hiçbir yerinde duyamaz. Geleceğin sorunu günün sorunundan başlar. Günün sorununu duymakla, geleceğin sorununu duymak birdir.</p>

    <p>Azgelişmiş ülkelerin azgelişmiş kafalı aydınları, çoğu da politikacıları, ne günün sorunlarını duyarlar, ne de bununla birlik olarak geleceğin sorununu. Sorumluluk duygusu, doğa<span epub:type="pagebreak" id="page50" title="50"></span>ya karşı, insana karşı, geleceğe karşı gerçekten insan olmakla orantılıdır. Tekbaşına kendi sorumluluğunu, çocuklarının sorumluluğunu, çıkarlarının sorumluluğunu duymak, başka bir sorumluluk tanımamak insanca bir şeyleri, iyi olanı, sevgi olanı, dost olanı yitirmek demektir.</p>

    <p>Kırk günlük yolda yaprak kıpırdasa sen burada ta yüreğinin başında duyacaksın. Asıl sorun olan, insanca olan budur. Ve hem de sağlıklı olan... Kendi çıkarı için öteki sorumluluklarını unutan kişi sağlıklı değil, hastadır. Çok ileri gitmek istemiyorum, insandan bile sayılmamalı yalnız kişisel sorunları içinde bunalan bir kişi. Kişisel sorun da önemlidir. Böylesi berbat edilmiş bir dünyada insan ister istemez kişisel sorumluluğu da duymak zorundadır. Ama bunun yanında da günün sorunları, geleceğin sorunları yer almalıdır.</p>

    <p>Kişisel sorunlarının içinde kalmak, oraya hapsedilmek bir bunalımdır, hastalıktır, tekbaşına kalınca. Dünyanın, öbür insanların, doğanın sorunlarına katılmak bir kişi için bulunmaz, erişilmez bir sevinç, bir coşkudur. Karışmakta inat etmek insanın biraz daha insan olmasıdır. Gelecek bir hayal değil, bir yaşamdır. O yaşama katılmamak biraz tekbaşına kalmak değil mi? Öyle yaşamın da Allah bin belasını versin. Bu da çağın bir sorunudur denebilir, doğru. Ama çağın bu sorununa da karşı koymalıyız. Çağdan kaçanlara, ben günümü gün ederim diyenlere karşı gerçekten savaşmalı. Hele “benden sonrası tufan” diyenlere karşı savaşımın en yoğunu verilmeli. Onlara daha yaşarken öldükleri anlatılmalı. İnsan çağına ne kadar karışmışsa, çağının sorunlarıyla ne kadar uğraşmışsa onunla övünmeli. Ben büyük bir sanatçı tanıdım, yaptıklarını uzun uzun anlatıyor, işiyle gerçekten övünüyordu. Çağa katıldığıyla, katılışının büyüklüğü, güzelliğiyle kıvanç içindeydi. Çünkü biz onun dünyaya katkısından uzak kalmıştık, onun güzelim katkılarını bilmiyorduk. Kendisinden öğreniyorduk yaptıklarını. Plaklarını çalıyor, türkülerini söylüyordu. Bize kendi büyük dünyasını açıyordu.</p>

    <p>Türkiyede insan sayısı her yıl bir buçuk milyona yakın artıyor. Üretim kısıtlı. Bu topraklar üstünde yaşayan insanların güvenleri sıfırda. İşsizlik almış başını gidiyor. Yoksulluksa dolu<span epub:type="pagebreak" id="page51" title="51"></span>dizgin. Açlıktan insanların kırfacana varıp dayandığı yere birkaç adım kalmış. Sonra da kötü bir düzen yüzünden topraklar ölümle pençeleşiyor. Toprak aşınması bir felaket. Her yıl milyonlarca metreküp toprak yok olup gidiyor. Bilim adamları toprağın yok olmasının ne demek olduğunu biliyorlar, bizi ve bütün insanlığı uyarıyorlar. Bir santimetreküp toprağın bin yılda meydana geldiğini bilimsel olaraktan bize tanıklıyorlar. Yani toprak gidince bir daha kolay kolay gelmiyor. Toprak yaratmak, ölmüş toprakları diriltmek mümkünsüz gibi bir şey.</p>

    <p>Türkiyede bunun sebebi var ve bu sebepler ortada, ayan beyan... Yani apaçık. Ormanlarımızın içinde dokuz milyon köylü yaşıyor. En kötü koşullarda, en ilkel durumlarda. Açlıkla tokluk arası. En beter olanı da açlıkla tokluk arasındaki yaşamdır. Gene bilim adamları diyorlar ki, ormanda yaşayan bu dokuz milyon insan ormanlardan çıkarılmalı. Bugünlerde çıkarılamazlarsa, onlara işler bulunmalı. Onlar bugünkü durumlarında bırakılmamalı. Bırakılırlarsa ormanı yer bitirirler.</p>

    <p>Orman affı veto edildi. Bir yanından bakınca iyi, has denebilir. Ama dünyanın, insanların deneyleri var. İnsanoğlu, derinde büyük sorunlar yatarken biliyor ki cezayla hiç, hiçbir iş halledilemiyor. Dokuz milyon köylünün yarısını alsan da hapse atsan, bugünkü ekonomik durumları sürüp gittikçe neyi halleder ki... Geriye kalan yarısı aynı suçu işlemeyi sürdürür, ta ki hepsini alıp deliğe tıkıncaya kadar. Bu, bu kadar mı, diye bir soru akla gelebilir. Türkiyede ormanda yaşayan köylüler için bu, bu kadar işte.</p>

    <p>Ormanda yaşayan köylü hayvan besleyecek. Ormana en uygun hayvan da keçidir. Ormanda yaşamını en iyi sürdüren hayvan keçidir. Keçi orman yaratığıdır. Köylünün ona, eğer yiyebilirse, etine, sütüne, yağına gerekliği vardır. Kılı da gerek ona. Orman köylüsü bugünkü ilkel yaşayışta keçisiz yapamaz. Biz otuz beş milyonuz şimdi ya, otuz beş milyon da keçimiz var ormanlarda. Dünyanın en keçili milleti Türk milletidir. İşte bu yeryüzündeki en büyük rekorumuz. İnsan başına bir keçi az mı? Küçümsenecek bir sayı değil gerçekten... Otuz beş milyon ördek var mı Türkiyede? Otuz beş milyon tavuk? Tavuk vardır, vardır canım...</p>

    <p><span epub:type="pagebreak" id="page52" title="52"></span>Bir de ormanı hopur edecek. Hopur ettiği yere ekin edecek. Birinci yıl iyi ürün alacak, ikinci yıl yarısını... Dört yıl sonra hopur edilen yerin toprağını seller alıp götürecek. Köylü gene hopur edecek, gene seller götürecek... Gene hopur edecek... Sonra, el elde, baş başta.</p>

    <p>Sonra köylü ormanı yakacak. Yaktığı yeri tarla edecek... Sonra o tarla da gidecek... Başka ormanı yakacak, gene tarla edecek. O da gidecek. Sonra ormanı yakacak, yakıp da ısınacak. Sonra da geceleri çalıp satacak... Tomruk çok para getiriyor. Sonra ne olacak, orman bitecek... Yirmi yıl önceyle şimdi çok fark var. Yirmi yıl önceki ormandan bugüne, ancak ormanın yarısı kalmıştır. Dr. Kemal Savaş, Antalya ormanları üstüne bir araştırma yapmış, bir ormanın yıllar sonra ne kadar eksildiğini saptamıştı. Şimdi Dr. Savaş bütün Türkiye için bir araştırma yapamaz mı? Tahmini de olsa. Yapıp da bütün Türkiyeye açıklayamaz mı? Hiç olmazsa Torosta biten ormanın macerasını açıklayamaz mı? Yoksa çok mu ihtiyarladı Dr. Savaş? Yoksa çabalarından ötürü onu da mı kızağa çektiler? Kızağa çektiler de elini kolunu bağladılar fıkaranın.</p>

    <p>Dünya ekonomistleri yeni bir şey öğrendiler: Son yıllarda boyuna da yazıyorlar. Bir ülkede endüstri ne kadar güçlü olursa olsun, o memleketin toprağı ölmüşse o ülke yarı ölü ülke sayılıyor. Endüstri, toprağı ölmüş bir ülkenin insanlarını tekbaşına mutlu kılamıyor. Alın bela bir sorun işte...</p>

    <p>Bu gidiş, gidiş değil. Son Orman Kanunu değişikliği de bir balta daha vurdu ormanın beline. Bu kanundan sonra ormanlar biraz daha kasıp kavrulacak.</p>

    <p>Toprak reformu... 12 Martın toprak reformu kanunu gerçekleşmeyecek, ama... Biz söyleyelim, kuşa dönmüş bir toprak reformudur o... Toprak reformu bir bütündür. Bir ülkenin politikasının, davranışının içindedir. Bir yanda komprador, montajcı uydurma kapitalizm, en iyi niyetiyle de olsa, bir yanda toprak reformu. Gel de bu oyunu sen benim külahıma anlat sevgili 12 Mart... Senin işin başkaydı, geldin ve yel gibi gittin.</p>

    <p>Sorumluluk mu, bir çıkarcı insan bölüğünün, çağdışı isteklerini sorumluluk mu saydınız yiğitlerim? Öyle mi sandınız gerçekten? Kimseyi yermek istemem, hele iyi niyetlerin üstüne, <span epub:type="pagebreak" id="page53" title="53"></span>yanlışsa bile hiç gitmek istemem, ama çok söyleyecek sözü var Türk milletinin birtakım kurumlara, onların insanlarına. Bel bağladıklarına, birkaç sözü olacak Türk milletinin. Kaburgasından çıkardıklarına... Bir umut da olsa, birtakım kurumlar bu umudu koruyabilmeliydiler. Bu umutçuğu. Evet, hepimiz biliyoruz çağın gerçeklerini, koşulların kimleri nereye vardırdığını... Ama bu yürek, bu körolası yürek... Yanılmayı yutamıyor işte. Bir umutçuğun yok oluşunu... Yanlış bir umutçuğun yok oluşunu bile yutamıyor.</p>

    <p>Bir bütün reform içinde Türkiye daha kurtulabilir. Bu umut daha toptan sönmüş değil. Orman mahkumlarını hapisane mahkumları yapmakla bu iş halledilmez. Önce bunu bilmeli yirminci yüzyılda politika yapanlar. Çağın sorunlarına katılmak, o sorunları gerçekten bilmekle olur. Sen dokuz milyon köylüyü sersefil, aç çıplak ormanda yaşamaya mahkum et, sonra da beni seni öteki yörede, dört duvar arasında mahkum ederim diye korkut... Vız gelir, tırıs gider ona hapisane.</p>

    <p>Dokuz milyon kişiye, onu mutlu kılacak iş sağlayabiliyor muyuz? Dokuz milyon insana iş sağla ve köy komiteleri kurup ormanı köy komitelerine teslim et, bak bakalım kılına hile gelir mi, bir tek yaprağın... Bunu yapmak zor, köylüyü hapsetmek kolay... Çetin Altanı da hapsetmek, hem de adaletin yasalarını çiğneyerek hapsetmek çok kolay oldu. Ne oldu, Türkiye cennet mi oldu? Sorun, Çetin Altanın söylediği gerçeklerin altından kalkabilmek. Yoksa Çetin Altan bir tek kişi... Onu hapsetmekle gerçekleri hapsetmek, oldu mu? Gerçekler hapsedilmeyecek kadar güçlüdür. Kimsenin ona gücü, kaba güçle yetmez. Bir örnek verdim, Çetin Altanı, çok somut bir örnek de... Şu kısa yaşamımızda, sayın Cumhurbaşkanımız siz de, böyle giderse, Türkiyede açlıktan ölenleri göreceğiz. İnsanların bu topraklar üstünde kırfacan gibi kırıldıklarını göreceğiz, Allah göstermesin... Görünen köy kılavuz istemez, dostlar.</p>

    <p class="date"><em>29 Temmuz 1973</em></p>
  </section>
</body>
</html>
