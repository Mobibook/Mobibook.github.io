<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page162" title="162"></span>Merhaba Mücap, Merhaba Kardeşim</h1>

    <p>Adını İstanbula gelmeden biliyordum. Ya şiirlerinden, ya <em>Marko Paşa</em>dan<em>,</em> ya da arkadaşlardan. Sonra seni bir sabah Kadıköy İskelesinde tanıdım. Belki unutmuşum, tanıştığımız yer Kadıköy İskelesi olmayabilir. Ama ben inat ediyorum, tanıştığımız yer Kadıköy İskelesidir, diye. Bizi tanıştıran da Sait Faikti. Bu da mı yanlış... Bu da yanlış olabilir, ama ben gene de inat ediyorum, beni seninle Sait Faik tanıştırdı, diye. Yanlış mı, varsın yanlış olsun. Baksana bana, iyice düşünsene kendini, ben seninle Kadıköy İskelesinden başka nerede tanışabilirdim ve seni bana Saitten başka kim tanıştırabilirdi. Bilmiyorum, Saitle üçümüz ne kadar bir arada olduk, bilmiyorum, biz seninle Beyoğlunda yürürken Sait söverek, köpürerek yanımızdan kaç kere geldi geçti. Biliyorum, hiç unutmadım, Sait içimizde bir sana kıyamazdı. Bir sana karşı sonsuz yumuşaktı. Bir seni görünce, ne kadar köpürmüş olursa olsun, gözlerinin içi apaydınlık gülerdi. Biliyorum, onun öfkesi yalnız seni görünce diniverirdi. Sevgili Mücap, o şeytan tüyü dedikleri yalnız bu dünyada sende olan bir şeydir belki de... Seni tanıdığımda inceciktin, hiçbir zaman göstermediğin yaşını hele o zaman hiç göstermiyordun. Şiirler okuyordun alçakgönüllü, türkü zaten alçakgönüllü bir uğraştır, halk gibi, diyeceksin, sen türküyü bile alçakgönüllü söylerdin, Karadeniz fıkraları anlatıyordun alçakgönüllü... Ne yaparsan alçakgönüllü, tatlı, bir çocuk uysallığıyla yapıyordun, yani Mücapcığım kızma, uysal bir çocuk uysallığıyla yapıyordun. Kızdığını da, babalarının tuttuğunu da gör<span epub:type="pagebreak" id="page163" title="163"></span>düm, senin de basılacak bir dalın vardı elbet, sen de insandın... Ama sen kızınca da gene alçakgönüllü kızıyordun. Yahu Mücap belki şu senin başının belası olan şey, şu alçakgönüllülüktür, hiç düşündün mü? Düşünsen bile ne gelir elden. Yani, şimdi düşündün belki, niye, ne olmuş ki de bu alçakgönüllülük başımın belası olsun. Yok, demem odur ki, bana göre, Sait Faike göre, Orhan Kemale göre, bir de Ferdi Tayfura göre sen sahnelerimizin gelmiş geçmiş görkemli ustalarından birisiydin. Ne oldu, senin bu ustalığını, güzelliğini, kadrini bildiler mi, kimin bildiler, diyeceksin, gene öyle, gene saf bir çocuk hüznüyle düşüncelere dalarak düşüneceksin. Benim böyle dediğime de şaşarak, gene alçakgönüllü, gene uysal, sevecen, vay anasını be, biz neymişiz diyerek, biraz yöreyle, biraz da kendinle alay ederek. Vay anasını Ferdi benim için böyle mi düşünüyormuş, şaşırarak, vallahi billahi de senin çok usta bir sahne adamı olduğunu ben Ferdiden çok duydum. Al bakalım. <em>Çayhane</em>yi anımsıyorum, sen de anımsıyorsun elbet, nasıl doluşmuştuk sahne arkasına bütün arkadaşlarla seni kutlamaya. Her oyunun arkadaşlar için bir sevinç, bir bayram oluyor, oyundan sonra bir iyice de kafayı çekiyorduk. Sonra Sait öldü, biz seninle artık Park Otellerdeydik. Sen öyle usulca, hiç belli etmeden, gene de alçakgönüllü... İçki de mi alçakgönüllü içilir, deme, sen onu da yordamınca alçakgönüllü içiyordun. Bak Mücap, Sait büyük bir ustaydı, kanatlandı gitti. Yağmurlu bir günde mi kaldırmıştık cenazesini, sen daha iyi anımsarsın, ben çoğu günleri, böylesi günleri biribirine karıştırıyorum, Babıaliye mi gelmiştik, nasıl yalnız kalmıştık anımsıyor musun? Belki de sen değildin o gün birlikte Babıaliye geldiğim arkadaş, bak, ama ben seni hatırlıyorum, o gün sen benimle, o yağmurlu günde nasıl Babıaliye gelmişsen, öyle de sen beni tanıştırdın Saitle. Yadsıyabilir misin, hem de Kadıköy İskelesinde, hem de yağmurlu bir günde, Saitin eline bir olta vereyim mi, hem de Saitin elinde mavi misinalı bir olta varken, değil mi? Seni koca Saitten hiç mi hiç ayrı düşünemedim, bu nedir, nedendir dersen, ben bunun gizini buldum bile, biliyor musun, sen de kaç yıldır kim bilir, sahnede oyunculuğun şiirini yazdın. Doğru değil mi, bak Sait olsaydı sana da bana da basardı kalayı, oyunculuk da bir şiirdir, hem <span epub:type="pagebreak" id="page164" title="164"></span>de çiçeği burnunda olmayan, kadim devirlerden kalma bir şiir, ulan bunu da mı tartışıyorsunuz? Ve Mücap çiçeği burnunda bir adamdır her zaman. Hiç yaşlanmayacak, hep öyle tatlı, insanca, alçakgönüllü gülecek, hep öyle karşısındakine önem vererek bakacak, yarı Osmanlı, yarı Karadenizli, iki yerin de en güzel huylarını, terbiyesini özünde taşıyarak davranacak, insanları kırmayacak, ince, kardeşçe, bir insanı kırmamak için elinden geleni de, gelmeyeni de yapacak... Biliyorum Mücap böylesi sözler sana göre, senin huyuna, gönlüne göre değildir, biliyorum bunu be, kızma, kızmazsın da ya, gücenme, biliyorum içinden çok kırılır, çok gücenirsin belli etmeden, ama aldırma, seni tanıdığımdan dolayı sevinçliyim. Ustalığına, kardeşliğine hep hayran kaldım. Kimseyi kırmamak için kılı kırk yarışına hayran kaldım. Doğan Nadiye, Orhan Kemale, Kaptan Azize karşı nasıl yürekten, nasıl da için sevgiyle dolarak davranırdın, kusurlarını hep sineye çekerdin, tanığıyım bunun...</p>

    <p>Anımsıyor musun Mücap, kardeşim, yıllaaaar önce seni benimle Sait tanıştırdı, belki koskocaman, yaprakları yağmurdan ıpıslak bir çınarın altında, belki de Kadıköy İskelesinde, denize yağmur yağarken, yaprak sararmışken, çınar yaprakları dökülürken... O yazının şiirlerini yazdı, sen sahnenin... Yağmurlu, turuncu bir sonbahar gününde. Merhaba Mücap, merhaba Kardeşim...</p>

    <p class="date"><em>30 Kasım 1982</em></p>
  </section>
</body>
</html>
