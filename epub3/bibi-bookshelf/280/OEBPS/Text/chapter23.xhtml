<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page115" title="115"></span>Anadolu Kadın Kıyafetleri ve Elişleri Sergisi</h1>

    <p>Kenan Özbel, sergisini önce Müsteşrikler Kongresi dolayısıyla, kongrenin yapıldığı üniversitenin Hukuk Fakültesinde açtı. Müsteşriklere, memleketimize ait gösterebildiğimiz, onların da bu eserler karşısında hayranlıklarını gizleyemediği tek şey bu eserler oldu.</p>

    <p>Sergi bundan sonra da Beyoğlundaki Kız Olgunlaşma Enstitüsünde açıldı ve dolup taştı. Halkımızın bu işlere ilgisi sevinilecek bir olaydır. Fakat, on beş gün kadar açık kalacak olan bu sergi, nedense, birkaç gün sonra gördüğü büyük ilgiye rağmen, kapandı.</p>

    <p>Her iki sergide de, adım adım sergiyi ve Kenan Özbeli takip ettim ve konuştum; onu anlamaya çalıştım.</p>

    <p>Kenan Özbel bir İstanbul çocuğudur. Güzel Sanatlar Akademisinden mezun olunca Anadoluya geçmiş ve bu işlere merak salmış, yirmi yıldır da durup dinlenmeden, köy köy, yaya yapıldak dolaşarak sergisini meydana getiren eserleri toplamış. Bir ömür... Bu eserler, bir ömürdür...</p>

    <p>Özbel diyor ki:</p>

    <p>“Bu benim için bir aşktır. Memleketimin sanatının bunlar olduğuna inanıyorum, bunsuz olamam. Bu bir aşktır. Bir kara sevdadır.”</p>

    <p>Konuşurken, bu eserlerden bahsedilirken gözleri yaşarıyor.</p>

    <p>Kenan Özbelin yüzüne bakan, onda iliklerine kadar işlemiş bir mübarek aşkı ve inancı buluyor ve insan düşünüyor: Bu dünyadaki bütün güzellikler de bu dünya aşkıyla, şevkiyle meydana getirilmiştir.</p>

    <p><span epub:type="pagebreak" id="page116" title="116"></span>“Kenan Bey, bunlarla uğraşmayı bırakırsanız ne iş yapacaksınız? Yaş geçiyor. Bu yaştan sonra, yaya, at sırtında dolaşamazsınız köyleri artık.”</p>

    <p>“Son nefesime kadar!”</p>

    <p>Özbelin yüreğindeki kutsal ateş dilerim ki daim olsun! Sergiyi geziyoruz. Kalabalık. Herkes büyümüş gözlerle hayran bakıyor.</p>

    <p>Yanımdaki sanatçı bir zat, bir kadın kıyafetinin karşısında duruyor da, “Bahçe!” diyor.</p>

    <p>Bahçe değil, Anadolunun cenneti. Kenan Özbelin aşkı! Bu sergi, Anadolu insanının asırlardan beri, hayatına tat katan, onun hayatı olan sanatıdır. Güzelliği, büyüklüğü de oradan geliyor. Hayat oluşundan geliyor.</p>

    <p>Çorap ayağa giymek içindir. Oya başörtüsünde... Uçkur, kuşak, kilim... Duvara asıp da yüzüne bakacağı eşyayı pek bulamazsınız onda. Eşya ihtiyaç için olandır. Faydası olmayan hiçbir güzelliği kafası almıyor... Zaten faydası olmayanla hiçbir zaman uğraşmamış halk.</p>

    <p>Anadolu halkı sanatını, kullandığı eşyalarına dökmüştür. İhtiyaçlarının dışında, yaşayışının dışında, başlı başına, salt bir sanat yapmamıştır.</p>

    <p>Devrimizin büyük sanatçısı Picasso’nun, “Benim yaptığım, süslediğim çömlekler en ücra köyün, en fakir evinde bile kullanılsın,” dediği boş değildir. Herkes Picasso’nun tabaklarında yemek yiyecek.</p>

    <p>Ressam Bedri Rahminin yazmaları da bu cins endişeden doğmuştur.</p>

    <p>Çoraplardaki motiflere bakalım:</p>

    <p>Öksüz kızın çorabı, yandım alamadım, eli mektuplu, eli sopalı, Topal Ayşe, aynalı, küpe, aşık yolcu, katip çimciği, vs...</p>

    <p>Oyalarda da:</p>

    <p>Şehvar Hanımın kakülü, ışıklar penceresi, ben gidiyorum arkamdan gel, elti eltiye küstü, hanım beye kol attı, kol kola gızlar...</p>

    <p>Her motifin bir hikayesi var, her motif bir olaydır. Çok eskiden, bizim Çukurovaya Avşarlar inmişlerdi. Bizim evin yanındaki bir huğda oturanlar vardı, kızları da köylülere kilim dokuyorlardı. Orada, örnek aldıkları bir kilim vardı. “Seferber<span epub:type="pagebreak" id="page117" title="117"></span>lik kilimi”. Kilimde, şimdi olduğu gibi gözümün önünde, bir motif vardı. “Alinin gidişi”. Bizim köyün çocukları, kızları, kadınları, kilimin başına toplanır, “Alinin gidişi”ne bakardık. Yeşil bir renk geliyor gözümün önüne, yeşil bir dal, boynunu bükmüş... “Alinin gidişi”.</p>

    <p>Kenan Özbelin sergisindeki “Öksüz Kızın Çorabı” hikayesini sordum: “Bir öksüz kız varmış, kimsesi de yokmuş, onun bunun kapısında... Büyümüş, nişanlamışlar; tam bir yıl, göz nuru, el emeği, aşkü şevkle, oturup nişanlısına bu çorabı yapmış, aşkının motiflerini koymuş. Çorabın adı, motiflerin adı, ‘öksüz kızın’ kalmış.”</p>

    <p>Başka bir özelliği daha var. Bu çorapları bundan sonra öksüz kızlar yapmış, öksüz kızlar giymiş, öksüz kızlar hediye etmiş. Herkes bilir ki, bu çorabı giyen öksüz kızdır. Bir öksüz kızdan ibaret değildir çoraplar dünyası. Çoraplar ergenliği söyler, aşkı söyler, dulluğu söyler, kederi söyler, yası söyler, umutsuzluğu söyler: “Yandım alamadım” gibi...</p>

    <p>Kiliminden tut, kesesine kadar, halayından tut, şiirine kadar, halk sanatı yaşayıştan bir parçadır. Ettir, kemiktir, aşktır, umuttur, sevdadır, ölümdür, yani dört başı mamur insandır.</p>

    <p>Büyüklüğünün, güzelliğinin asıl sırrı da buradadır.</p>

    <p>Özbele sordum:</p>

    <p>“Bunlar,” dedim, “hepsini topladık. Bir müze kurduk. Müzelik mi kalsınlar? Bütün emeğiniz bunun için mi? İstediğiniz bu mu?”</p>

    <p>Kızdı: “Müzelerde kalmayacak. Kalmamalıdır. Bu bir yoldur,” dedi. “Türk sanatçılarının, gerçek sanata, has sanata gidecekleri yoldur. Halk ne yapmış, onlar gibi yapacaklar. Sonra, sonra en mühim olanı bunları, bu motifleri fabrikaya sokmalı. Türk motiflerinden, oya motiflerinden kumaşlar... Böyle olmazsa, benim, hepimizin emeği yarım kalır.</p>

    <p>“Bunlar müzelik olamaz, bunlar hayattır. Bunlar yaşayacaktır. Bunların yolundan gidecek Türk sanatçısı doğuncaya kadar, bu motifleri işlememiz, dünyaya arz etmemiz gerekir.”</p>

    <p>Neredesiniz Türk fabrikatörleri?</p>

    <p class="date"><em>14 Ekim 1951</em></p>
  </section>
</body>
</html>
