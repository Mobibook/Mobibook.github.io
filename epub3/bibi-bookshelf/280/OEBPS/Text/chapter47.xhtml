<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page240" title="240"></span>Edebiyat ve Kürt Sorunu Üstüne Yaşar Kemalle Konuşmalar</h1>

    <p class="yazar"><em>Yavuz Baydar</em></p>

    <p>— Der Spiegel <em>olayından sonra Türk basınına mülakat vermemeye karar verdin. Şimdiye kadar da DGM’deki duruşma sırasındaki açıklamalar dışında söyleşi yapmadın. Neden?</em></p>

    <p>— Ben eskiden de gazetelerle kolay kolay konuşma yapmazdım. Kıramadığım bir arkadaşım olursa o başka. Ben öyle televizyonlarda da uzun boylu konuşmadım. Bu tavrım yabancı basın için de değişmedi. Elimden geldiğince her biçim medyadan kaçmaya çalıştım. Kaçamadığım da oldu. Bir yazarı birtakım reklamlar değil, yazılarının gücü götürmeli. Yazık ki, başından bu yana, her zaman bu düşüncelerimi uygulayamadım.</p>

    <p>— <em>Tavır almaya karar verirken medyada sana dönük böyle bir saldırı dalgasını bekliyor muydun?</em></p>

    <p>— Biliyorsun geçen ekimde biz 25 yazar özgürlük düşüncesi üstüne bir basın toplantısı yaptık. 25 ünlü Türk yazarı. Basın toplantısına bizim medya gelmedi. Almanyadan ve İsviçreden iki televizyon kanalı vardı, o kadar. Ben de, bütün yollarımız kapalı, dedim, hiç olmazsa düşüncelerimizi anlatacak bir kitap yapalım. Böylece o, iki saatta toplatılan kitabı yazmaya karar verdik. Adını da koyduk: <em>Düşünce Özgürlüğü ve Türkiye.</em> Ben de o kitap için iki yazı yazdım. O günlerde de <em>Der Spiegel</em> bana yazı için başvurdu, ben de yayıncımız ve kitaba yazı yazan yazarlardan biri olan arkadaşım Erdal Öze başvurdum, yazılardan birini <em>Der Spiegel</em>e verebilir miyim, diye. Erdal, “Benim <span epub:type="pagebreak" id="page241" title="241"></span>için bir mahzuru yok,” dedi. Ben de “Zulmün Artsın” adlı yazıyı dergiye gönderdim. Böyle bir hazır yazım olmasaydı bile <em>Der Spiegel</em> için bir yazı yazardım. Çünkü <em>Der Spiegel</em> dünyanın en etkin dergilerinden biriydi. Türkiyede de hiçbir gazete Kürt sorunu üstüne hiçbir yazımı almıyordu, denemiştim: Basınımızın halini çok iyi biliyordum, ama gene çok şaşırıyordum. Kırk yıllık yaşamımda hep gazeteci kalmıştım ve hiçbir zaman da gazetecilikten, son günlere kadar ayrılmamıştım. Hep kendimi gazeteci saymıştım. Son günlerde artık... nah burama gelmişti. Böyle gazetecilik olmazdı. Artık ben de gazeteci olamazdım. Zaten yıllar önce basın beni kusmuştu. Gazetecilikte ben diretiyordum. Biliyordum ki, dünyanın hiçbir yerinde, en ilkel bir yerinde bile böyle bir gazetecilik olamazdı. Bizim gazeteciliğimiz dünyaya örnekti ve dünya gazetecilik fakültelerinde, okullarında ders olarak okutulacaktı: Gazetecilik, ya da bir medya nasıl olmamalıdır diye. Daha güzel bir örneği dünyanın hiçbir yerinde bulamazlardı da...</p>

    <p>Böyle bir medya Türkiyenin demokratik hareketine yardımcı olmuyordu ve olamazdı da. Bunun için birçok sebep vardı. Sebeplerden biri de boyadır, demiyorum. Basınımız üstüne çok yazdım, çok söyledim. Onun için burada daha çok söylememe gerek yok. Türkiyede demokrasi Kürt sorunundan geçerdi. Bu yüzden Kürtler direnişe geçmişlerdi. Doğu Anadoluda düpedüz bir savaş sürüyordu ve bu savaş insan soyunun gördüğü en kirli, pis, zalim, insan soyunu küçültecek, insan soyunun kabul edemeyeceği bir savaştı. Siviller öldürülüyor, ormanlar yakılıyordu. Ve çirkin bir tarih yazılıyor, ülkemizin onuru beş paralık ediliyordu. Kuşaklarımız ve insanlık bizi bağışlamayacaktı. Ve medyamız buna karşı çıkacağına, bir kısmı da bu savaşı, bu zulmü, bu insanlık dışı kirli savaşı kışkırtıyor, kızıştırıyordu.</p>

    <p>Ben eski bir gazeteciydim. Gazetecilik yaşamımda, kovuluncaya kadar, basında dostlukları ve mutluluğu yaşamıştım. Benim gazetecilik yaptığım günlerin arkadaşlığı bir güzellikti. Biz biribirimizi çok severdik. Gazetecilik bir sevinç kaynağıydı. Biz hep biribirimizle şakalaşırdık. Bugünlere de o günlerden kalma şakalaştığım arkadaşlarım kalmıştı. Bu yazıları yazarken <span epub:type="pagebreak" id="page242" title="242"></span>bütün basından en ağır sövgüleri bekliyordum da eski arkadaşlarımdan beklemiyordum. Çünkü biz eskiler bir gazetecilik düzeyiydik. Bizim zamanımızda öyle medya falan yoktu. Bir de baktım, o eski arkadaşlarımdan birkaçı bana en iğrenç saldırılarda bulundular. Bunlara sevgi doluydum, şakalar ederdik. İşte bu insanları insan sayıp şaka ettiğime üzülüyorum. Kendimi küçümsüyorum. Böyle bir yanlışı nasıl yaptım, diye kendimi bağışlamıyorum. Bu adamlarla şaka edilecek kadar insan küçülür müydü, diyorum. Neyse, olan olmuş. Bu insanların yüzüne, onları insan sayıp da bakamam, bütün bu küçülmeler ne pahasına, diyemem, soramam. Hakkınızda söylenenler, emir eri olduğunuz, general anıları yazdığınız doğru mu, diye soramam.</p>

    <p>Bugün Türkiye çok kötüye gidiyor. İnsanlık içinde hiç itibarımız kalmadı. Sıfır. Ekonomik durum çok çok çok kötü. Bütçenin yarısına yakını bu savaşa gidiyor. Enflasyon başını almış doludizgin. Yakında Türk halkından da direniş gelirse hiç şaşmayalım. Toroslar her zaman, taaa Baba İshak başkaldırısından, Kuyucu Murat Paşadan bu yana, zulmün yumuşak karnı olmuştur.</p>

    <p>Neyse fazla uzatmayayım, başıma gelecekleri biliyordum, her şeyi, sonuna kadar düşünmek huyumdur. Bir şeyi göze almışsam onu sonuna kadar götürürüm, bu son nasıl biterse bitsin. Bu kahramanlık değildir. Ben kahramanlardan da, kahramanlıklardan da hiç hoşlanmam. Geçenlerde bu düşüncelerimi bir Fransız gazetesine de söyledim. Her zaman da söylüyorum. Benim için insanoğlu korkunun da oğludur. Korku üstüne üç ciltlik uzun bir roman yazdım. Yalnız insanoğlunun en büyük özelliği korkunun üstüne yürümesidir. İnsanoğlunu insanoğlu yapan da bu saygıdeğer gücüdür. Aya giden astronotlar, oraya giderlerken ödleri kopmuyor muydu? Geriye dönecekleri nereden belliydi? İşte korkularının üstüne, ölümün üstüne böylece yürüdüler.</p>

    <p>Ben şanlı basınımızın başıma neler açacağını biliyordum da, dünya basınının benimle böylesine yakından ilgileneceğini bilmiyordum. <em>New York Times</em>ından <em>Washington Post</em>una<em>, Le Monde</em>undan <em>Figaro</em>suna, <em>Guardian</em>ına<em>, Time</em>ına<em>, Die Zeit</em>ına<em>,</em> bütün Skandinav basınına kadar böyle bir dünya olayı olacağı, <span epub:type="pagebreak" id="page243" title="243"></span>her Türk gibi aklımın köşesinden bile geçmiyordu. Bir de dünya televizyonları... Eğer her televizyona, gazeteye cevap verecek olsaydım, Güney Amerikadan Avustralyaya kadar, belki aylarca sürerdi bu iş. İnsanlığın bu büyük dayanışmasından dolayı mutluyum. Bütün bunların başında da bizim, çürümüş sandığımız bizim medya geliyor. Medyadaki demokratik sesler yanımda yer aldılar. Türkiyenin karanlığına ışık yaktılar. Kara karanlık emir eri seslerinin üstüne yürüdüler. Demek ki, Türkiye gibi bir ülkeden umut kesilmez. Bu yüzden, bu kardeşin kardeşi öldürdüğü savaştan dolayı sonunda bölünecek ülkemizi bölünmekten kurtaracağız. Karanlık sesler karanlık cehennemlerinde dövünmekten başka bir şey yapamayacaklar. Bir ışık bin karanlık duvarını deler, yani yüz bin kat karanlık duvarını... Türkiye gibi, tarih boyunca bir kültürler mozaiği olmuş ülkeler ne kadar kötü durumlara düşerlerse düşsünler, sonunda kurtulurlar.</p>

    <p>— <em>Nobel ödülü peşinde olduğun için bütün bu “gürültüyü kopardığın”, yaygın iddialar arasında. Kürt sorunundaki tıkanma, ödülü almak için bir “firsat” mı gerçekten?</em></p>

    <p>— Ben Nobel adayı olmadım ki, kimse kendini Nobel ödülüne aday gösteremez ki... Bildiğim kadarıyla, Nobelin vasiyetine göre, iki yer aday gösterebiliyor. Bir tanesi İsveç Yazarlar Birliği, ikincisi de İsveç Bilimler Akademisi. 1973 yılında Nobel adayı olduğumu İsveç gazeteleri yazdı, nasılsa bizim gazeteler de yazdılar. Burada benim bir günahım yok ki... Aday olup da Nobel alamayan şu dünyada bir ben değilim ki, Tolstoydan Strindberg’e kadar birçok yazar Nobele aday oldu ve alamadı. Ben alamazsam kıyamet mi kopar? Gelişmekte olan edebiyatımızdan bir başka Nobel alacak adam çıkmaz mı? Üzülmeyelim, çıkar. Hem de bir tane iki tane değil. Adaylık Nobel almakta bir aşamadır. 1973’te benim politikam Nobel adayı olmamamı gerektiriyordu, eğer Nobel politikaya veriliyorsa. O dünyadan habersiz kişiler bilsinler ki, Nobel politikaya değil edebiyata veriliyor. Ben de politikanın değil, Nobelin adayı oldum. Bir iki yazımdan dolayı dünya basını böylesine ayağa kalkmışsa benim politikamdan değil edebiyatımdan dolayıdır. Onların, yalan borazanlarının burunlarının ucunu görebilecek güçleri <span epub:type="pagebreak" id="page244" title="244"></span>olabilseydi, bunun böyle olduğunu bilirlerdi. Emir eri olmak hüner değildir. Hüner dünyayı öğrenebilmektir. Yalan söylemek de hüner değildir.</p>

    <p><em>Batıya yaranma, ondan umut bekleme gibi suçlamalar da oldu. Bunlara ne diyorsun?</em></p>

    <p>Batıya yaranma nedir, nasıl olur? Bir gerçeği yazmak Batıya yaranmak mıdır? Şimdi insanlık Bosnadan dolayı Batıyı, Birleşmiş Milletleri suçluyor, ille de Batının yardımını bekliyor. Bu yaranma mı? Avrupa Konseyi üyesiyiz. Cumhurbaşkanı Batıya çatıyor, Sevri hortlatıyor Batı, diye. Doğru değil. Bir de Sayın Cumhurbaşkanı, “Bir tek çakıltaşını vermeyiz de vermeyiz,” diye tutturdu. Hangi Kürt bir avuç toprak, bir tek çakıltaşı istiyor, boyuna sordum, bir karşılık alamadım. Bu insanlık dışı kirli savaşın korkunçluğunu örtmek için olacak, ülkeyi bölme teranesini tutturdular. Kürtler evrensel İNSAN HAKLARIndan yoksun da onun için direniyorlar, diyemiyorlar. Çakıltaşı da çakıltaşı... Bilmiyorlar, ki çakıltaşı can simidi olamaz. Avrupa Konseyi işimize ne karışıyor, bu da dillerine pelesenk. Avrupa Konseyi babasının hayrına mı karışıyor işimize? Biz imza etmedik mi Avrupa Konseyi İnsan Hakları Sözleşmesini? İmza eden bütün uluslar, yasaları Avrupa Konseyi İnsan Hakları yasalarına uygun değilse değiştirmediler mi? Üstelik de Almanya, İngiltere, Fransa gibi devletler... Biz niçin uymuyoruz Avrupa Konseyinin İnsan Hakları Sözleşmesine? Öyleyse, Sevri isteyen Avrupa Konseyinde bizim ne işimiz var? İnsan ülkesini bölmek isteyen bir kuruluşta kalır mı? Niçin derhal Avrupa Konseyinden ayrılmıyoruz, bizi kırk kat zincirle kim bağladı oraya? Yok, yok, bizim insanlarımız bir acayip insanlar. Öyle olmasa dünyanın en olanaklı ülkesi bu halde perperişan kalır mıydı? Hep laf laf laf laf... Hiçbir doğru dürüst üretimimiz yok. Allah seni inandırsın gene de korkuyorum, acaba bu adamlar ülkeyi toptan çürüttüler mi, diye.</p>

    <p>— <em>Neden herhangi bir Türk gazetesine değil de,</em> Der Spiegel <em>ve</em> Index on Censorship <em>dergilerine yazmayı tercih ettin?</em></p>

    <p>— Yukarıda söyledim ya, istemediler. Kürt sorunundan yedi başlı ejderhadan kaçar gibi kaçıyor gazetelerimiz. Son günlerde bu sorunu da tartışalım, diye birkaç yazı çıktı. Gördük, ne <span epub:type="pagebreak" id="page245" title="245"></span>tartışma, ne tartışma, ne vatan hainliğimiz kaldı, ne Batı yardakçılığımız. Ellerinden gelse emir eri kalemler bizi ipe götüreceklerdi. Şu vatanseverlere de bakın hele! Memleketi bölünmeye götürmeye çalışanlar, yani bu korkunç kardeş savaşının bitmemesini isteyenler vatansever de ben vatan hainiyim, öyle mi? Siz vatanseverseniz efendiler, ben bin kez vatan hainiyim.</p>

    <p>Şimdi senin gazetene niçin röportaj veriyorum, daha önce başka bir Türk gazetesine niçin vermiştim? Benim bu hiç beğenmediğim basına en ufak bir kırgınlığım ve öfkem yok. Bugünlerde dünya basınına, televizyonlarına da yazı, konuşma vermiyorum. Buna karşın işte seninle konuşuyoruz. Sen istedin, seni kıramadım da onun için.</p>

    <p>— <em>Yarım yüzyıla yakın bir süredir basınla yakın ilişkilerin oldu. Kürt sorunu ve gerek Güneydoğu gerekse kentlerdeki şiddetle ilgili habercilik anlayışı açısından baktığında basını nasıl bir yere koyuyorsun? Görevini yeterince yerine getiriyor mu? Getirmiyorsa sorun nelerden kaynaklanıyor?</em></p>

    <p>— 1951 yılında girdim <em>Cumhuriyet</em> gazetesine. Gazetenin sahibi Nadir Nadiydi. Çok açık bir insandı. Kendisini durmadan yeniliyordu. Çağdaş, gerçek bir aydındı. Genel Yayın Yönetmeni de Cevat Fehmi Başkuttu. Büyük deneylerden geçmiş sola yatkın bir insandı. Büyük de bir oyun yazarıydı. Tiyatro tarihimizde kalıcı bir yeri olacaktır. Bizde Cevat Fehmi gibi usta yazarlar gölgede kalmaya mahkumdur. Şimdilerde adı anılmayan bu büyük ustanın da akıbeti böyle oldu. Bana büyük olanaklar sağladılar. Nadir Nadi beni ilk röportajımda Diyarbakıra gönderdi. Bir dizi röportaj yazdım, ardından da Vana gittim. O zamanlar, Doğu Anadoluda 14 bin köy yeraltında yaşıyor, diye söylentiler vardı. Ben de bunu çok merak ediyordum. Görmeliydim. Arnis (Günseli) iskelesinden karaya çıktım. Köyü arıyordum. Bir türlü köy gözükmüyordu. Tam köye vardım ki, ne göreyim, birtakım delikler, burası köy işte, dediler. Damların üstünde de delikler, baktım deliklerden de duman çıkıyor. Kapı dedikleri deliklerden birinden içeriye girdik. Evin içi dayalı döşeliydi. Dışarı çıktık. Uzakta da yer üstünde, bir katlı bir dam gözüküyordu. O ev Çukurovadan dönmüş akrabalarımdan birinin eviydi. Bu köy babamın köyüydü. Akrabamın <span epub:type="pagebreak" id="page246" title="246"></span>hali vakti yerindeydi. Çukurovadan dönünce bu toprak damlı evi yaptırmış, yerüstüne çıkmıştı. Beni konukladılar. Ondan sonra oralarda çok köy dolaştım, hepsi yeraltındaydı.</p>

    <p>Röportaj yazarı olarak on iki yıl Anadoluyu dolaştım. Gazeteci arkadaşlarım adımı <em>Cumhuriyet</em>in ağır işçisi koymuşlardı. Nerde bir zelzele, nerde bir sel olmuşsa ben bütün olaylarda oradaydım Anadoluda her sınıf insanla haşır neşir oldum. Kürdünü, Çerkesini, Gürcüsünü, Arabını yakından tanıdım. Ve çoğunu da gücüm yettiğince yazdım. Ve çok tuhaf, Anadolu halkları hangi dili konuşurlarsa konuşsunlar kardeş gibiydiler. Anadolu halkı, “vatandaş Türkçe konuş”lara boşveriyordu. Bütün etnik yasaklara sırtını dönmüş, bildiğini okuyor, kadim hoşgörüsünü, kardeşliğini sürdürüyordu.</p>

    <p>Diyarbakır ovasını dolaşırken tuhaf bir olayla karşılaştım: Diyarbakırın Köprü köyünde bir öğretmenle tanıştım. Öğretmen 1920’lerde Balkanlardan göç edip Köprü köyünü kurmuş göçmenlerin öğretmeniydi. Çok güzel Kürtçe konuşuyordu. Kürt müsün, diye sordum. Yok, göçmenim, dedi. Köye girdik, hep Kürtçe konuşuyorlardı. Türkçe de biliyorlardı ya, yarım yamalak.</p>

    <p>1865 Kozanoğlu başkaldırısında, yenilgiden sonra Türkmenler, dediklerine göre, binlerce çadır Diyarbakıra sürülmüşlerdi. Nerde bunlar, diye öğretmene sordum. Var, dedi. İstersen gidelim, bunlar sekiz köy, hiç Kürtçe bilmezler. Öğretmenle birlikte Büyük Kadıköyüne gittik. Gerçekten büyük bir köydü. Köylüler başımıza biriktiler. Bunlar Avşar Türkmenleriydi. Ağızları da tıpkı bizim Torosların Avşarlarının ağızlarıydı. Sekiz köydüler. Kürtçe bilip bilmediklerini sordum, bilmiyorlardı. Başkaldırıdan sonra binlerce Avşar sürülmüştü Diyarbakıra. Bize Çukurovada söylediklerine göre otuz bin çadır gönderilmişti buralara. Haydi, on bin çadır olsun, en aşağı yirmi köy eder, ötekiler nerelerde? Bir yaşlı adam, onların hepsi Kürt oldu, dedi. Siz niçin olmadınız, diye sordum. Bizler Aleviyiz, dedi yaşlı adam. Ne var bunda, dedim. Şu var ki, dedi yaşlı adam, biz Sünni Kürtlerden kız alıp vermeyiz. Öteki Kürt olan Avşarların hepsi Sünniydi. Kürtlerden kız alıp verdiler, şimdi sorarsan hiçbirisi Avşar olduğunu söyleyemez, Türkçe de bil<span epub:type="pagebreak" id="page247" title="247"></span>mezler. Bize söylediklerine göre Sünni Avşarlar büyük çoğunlukmuş, belki bizim on mislimiz kadar, dediler. Ve sekiz Avşar köyünü öğretmenle dolaştık. Birkaç Avşar ağıdı derledim oralardan. Tıpkı Toros Avşarlarının ağıtlarıydı. Öteki Kürtleşmiş Avşarlardan da Kürtçe türküler derledim.</p>

    <p>Ben Anadolu halklarının kardeşliğini biliyorum. Bunu artık bizim soyut, ülkeyle bütün bağlarını koparmış, şıkıdım, şıkıdım medyası bilmiyor. Varsa da şıkıdım, yoksa da şıkıdım. Sen yıllardır, gazetelerde bir Anadolu röportajı gördün mü, duydun mu? Orada bir Anadolu var uzakta, o uzaktaki Anadolu artık bizim ülkemiz değil. Orası bizim sömürgemiz bile değil. Sonsuz bir yoksulluk içinde kıvranıyor Anadolu. Türküyle, Kürdü, Çerkesiyle.</p>

    <p>Bugün Anadoluda kirli, çirkin, insan soyuna yakışmayan, insanoğlunu alçaltıcı bir kardeş kavgası sürüyor. Emir kulu basınımız, yalnız devletin ağzıyla konuşuyor. Halkların beynini yıkamak için, dağlarda toplar, mitralyozlar, helikopterler, uçaklar bombalarla konuşurken, İkitellide de medya rotatifleri, kanallarıyla beyin yıkama savaşında: Vatanımızı böldürmeyiz, bir tek çakıltaşı vermeyiz. Bir karış toprak bile vermeyiz. Kim istiyor çakıltaşını, hiç kimse düşünmüyor. Kürtler bir tek şey istiyor: “EVRENSEL İNSAN HAKLARI”nı.</p>

    <p>Evrensel İnsan Hakları:</p>

    <p>1– Dilini istiyor.</p>

    <p>Diline kavuşmak ne demektir. Dile kavuşmak, o dille eğitim görmek, bütün iletişim araçlarından yararlanmak. Yazılı edebiyata geçmek. Dilini geliştirmek için dil kurumları, edebiyat fakülteleri, enstitüler kurmak...</p>

    <p>2– Hiç olmazsa Türk halkının kavuştuğu kadar bir ekonomik duruma ulaşmak. Peh peh, diyeceksiniz, Türk halkı da ne ekonomiye kavuşmuş! diyeceksiniz. Gene de Kürtler o kadarından fazlasını isteyemezler. O kadarına çoktan razılar.</p>

    <p>Bütün istekleri Türkiye yöneticileri geriye çeviriyor. Bunları verirsek bağımsızlık da isterler, diye. Bunları vermezsek bağımsızlık da isterler ve dünya karşısında, Türkiye demokratları karşısında haklı çıkarlar. Bunu düşünemiyorlar.</p>

    <p>Yetmiş yıldır Kürtlere dağ Türkü dedik, tutturamadık. Üç beş yüz sözcükle konuşan bir halk olur mu, dedik, tutturama<span epub:type="pagebreak" id="page248" title="248"></span>dık. Kimi akılsızlar Türk dili için de böyle diyorlardı. Koca Dede Korkutun, Yunus Emrenin, Dadaloğlunun, Pir Sultanın, Karacaoğlanın görkemli dilinin sonucunu gördük. O dil bir Nâzım Hikmet, bir Sait Faik, bir Orhan Veli, büyük bir yenilikçi edebiyat yarattı. Kürt dili de çok zengin bir edebiyat dilidir. Onun da Mellé Cizrevisi, Fakiyé Tayranı, Kürtlerin Homerosu Abdalé Zeynikisi var. Büyük destanları var. Kürt yazılı ve sözlü edebiyatı Mezopotamyanın en büyük edebiyatıdır. Belki de Kürt dili bu bölgenin en zengin dilidir.</p>

    <p>Türkiye yönetimleri yetmiş yıldır Kürtleri asimile etmeye çalıştı, ne oldu. Kürt dili bu kadar zulüm altında bile yaratmaya devam ediyor. Yazılı Kürt edebiyatı da doğuyor. Türkiye yönetimleri ırkçılığı bırakıp azıcık demokrat düşünebilseler, Anadolu mozaiğine dokunmasalardı, şimdi Anadolu kültürü, kadim zamanlarda olduğu gibi insanlık kültürüne, eskisi gibi kaynaklık edemese de, yardım edebilir, dünya kültürüne azımsanmayacak bir katkıda bulunabilirdi.</p>

    <p>Yöneticiler bilemediler, bir ülkenin üçte bir nüfusu başka bir dil konuşuyorsa, bu dil dünyanın en eski, en zengin dillerinden biriyse, büyük şairler, destancılar yetiştirmişse o halk asimile edilemez. Sevr gerçekleşseydi, Türk halkını kimse asimile edemezdi. Çünkü onun arkasında Dede Korkut vardı. Bir halkın bir tek Dede Korkutu bile olsa o halka kimsenin gücü yetmez.</p>

    <p>On yıldır Türkiyede dünyanın en büyük trajedilerinden biri yaşanıyor. Her gün onlarca insan öldürülüyor. Bütçenin, kimi yarısı diyor, kimi üçte biri, diyor, bu savaşa gidiyor. Büyük bir vatan parçasında bütün üretim durmuş. Bu yüzden de enflasyon başını almış gidiyor. Şimdi dur, sana en büyük tehlikeyi anlatayım, büyük tehlikedeyiz, işte bunu göz ardı edemeyiz, böylesi çirkin, insanlık dışı kardeş savaşları gibi savaşlar yönetimleri çürüttüğü gibi halkları da çürütür. Yönetimle birlikte Türk halkı da çürüyor, Kürt halkı da...</p>

    <p>Bu savaş böyle sürerse, bütün namuslu dünya, bizim aydınların, demokratların çoğu da söylüyor, bunun sonu bölünmedir. Eeeeey, kendilerini vatansever sayanlar, yurtseverliği babalarından kalmış gibi tekellerine alanlar, haydi ben de onla<span epub:type="pagebreak" id="page249" title="249"></span>rı vatansever sayayım, dahası da yaygaralarından daha çok vatansever sayayım, söylesinler, söyleyin bu kanlı savaşın sonu bölünme değil mi? Azıcık aklı olanlar bunu nasıl olur da görmezler? Ne düşünüyorum biliyor musun Yavuz, bunlar vatanı korkuları, kursakları kadar seviyorlar.</p>

    <p>Can alıcı bir nokta daha var, yirmi milyona yakın bir halk kitlesini bütün insan haklarından yoksun kılarsan, o ülkede nasıl demokrasiyi uygularsın? Bazı ırkçı akılsızlar demokrasi de olmasın, diyorlar ve ülkemizin kanına ekmek doğruyorlar.</p>

    <p>Türkiye konumunda ve durumunda bir ülke gerçek bir demokrasiyle yönetilmezse varlığını o kadar uzun sürdüremez. Onun için hemen bugün, gün geçirip fırsat vermeden zamana, şu savaşı bitirip demokrasiye geçmek için var çabamızla uğraşmalıyız.</p>

    <p>Kürtleri bitirmemizin hiç mi hiç olanağı yok. Kürtler biterse Türk halkı da birlikte biter. Bu, çürümenin yasasıdır. Dünyamızın çok deneyi vardır bu hususta. Çünkü yalnız dağdaki PKK değildir. Kürtler, Evrensel İnsan Hakları için topyekun direniştedir. Dirençleri azalacağına, bu kadar zulme, işkenceye karşın, çoğalıyor.</p>

    <p>Gazetelerimiz demokratik gelişmemize hiç mi hiç yardım etmiyor. Oysa gazeteler, haydi medya da diyelim, devletin yanlışlarının yanında değil ülkenin halklarının yanında olmalı. Bizde ise tam tersine. Devletten çıkarı var medyamızın. Bilmiyorlar ki, bu ülkede demokrasi gerçekleşmezse ilkönce kendileri güme giderler.</p>

    <p>Benim yandığım, yalnız yukarda saydığım olumsuzluklar değil, bir de bir ülkenin halkları insanlık içinde onursuz bir durumda yaşayamazlar. Mahkemede söylemiştim: Bir ülkenin halklarının onuru, en az toprağı kadar kutsaldır.</p>

    <p>Bu korkunç trajediyi insanlık yutmuyor, gittikçe insanlığın yüzüne bakamaz hale geliyoruz.</p>

    <p>Topyekun barışa, demokrasiye var mıyız? Gerçekten bu ülkenin bölünmesini istemiyor muyuz? Yoksa gitti gider. Her yazımda, her gün söylediğim, dilime pelesenk ettiğim gibi, ya demokrasi ya da hiç! Demokrasi de Kürt sorunundan geçer. Gerisi, ağzınla kuş tutsan iflah olmazsın... Ya Demokrasi...</p>

    <p><em><span epub:type="pagebreak" id="page250" title="250"></span>— Türkiye’nin yakın tarihinde aykırı görüşler öne sürmeye kalkan aydınları marjinalize etme eğilimi hayli belirgin. Türklerin yüzde 60’ının, Kürtlerin daha da fazlasının aptal olduğunu öne süren Aziz Nesin’in de başına geldi bu, bağımsız olarak Kürt sorunu üzerinde görüşlerini dile getiren Orhan Pamuk’un da, senin de. Sence neden bu kadar ‘saldırgan’ davranılıyor bu tür tavır takınanlara karşı?</em></p>

    <p>— Bu, bir ülke aydınının kendi kültürüne yabancılaşması. Büyük bir felaket. Bizim aydınlarımız kendi olmaktan korkuyor. Kendi olmaktan korkan, kendi kültürünü küçümseyen hiçbir şey olamaz, Batı kültürünü de özümseyemez, ortada öylece, yarı yoz kalakalır. Bir demokrasi kültürü de var. Bizim birçok aydınımızın bundan haberi bile yok. O mahkemeye verilen yazımda Kürtler bağımsızlık isterlerse hakları var, dedim. Bunun için kavgaya dövüşe ne gerek var. Ama istemiyorlar. İsteselerdi, onun için de savaşım verirdim. Çünkü bütün insanlığın İnsan Hakları Bildirgelerinde bağımsızlık hakkı da var. Vay efendim bunu diyen sen misin, vay efendim vay. Oysa bu aydın olmanın, insan gibi insan olmanın başlıca koşullarından biriydi. Kürtler Türkiyeden ayrılmak istemiyorlar. Ayrılmak işlerine gelmiyor. Onlar salt Evrensel İnsan Haklarına kavuşmak istiyorlar. Adam kendisini aydın ve insan saymıyor ki, dünyadan da, insanlığın vardığı yerden de haberi yok.</p>

    <p>Oysa benim o yazım <em>Der Spiegel</em>de çıktığında ne yapmalıydık, insanca bir tartışma açılmalıydı. Bunlar salt sövdüler. Sövmek hiçbir zaman bir umar değildir. Ne işe yarıyor bilmem. Oysa Türkiye tarihin en büyük belalarından birinin içinde debelenip duruyordu. Ülkemizin onuru çiğneniyordu. İnsanlıkta itibarımız sıfıra doğru iniyordu. Tartışmada savaşla Kürtlerin kökünü kazıyıp yeryüzünden silebilirize karar verebilirdik. İnsanlık, onur monur bize ne diyebilirdik. Bir de bu gittiğimiz yol sarp kayalar yoludur, o uçurumdan aşağı düşebiliriz, şu kirli savaşı bitirelim, bin yıldır nasıl kardeş kardeş yaşadıksa Kürtlerle gene yaşarız, diyebilirdik.</p>

    <p>O yüzde altmışa gelince, kendisiyle konuşmadım ya, o Aziz Nesinin bir şakasıydı, diyebilirim. Mahkemelere bile vermediler Aziz Nesini sanırım. İnsanlara kızıp da toptan veryansın eden yazarların Aziz ne birincisi ne de sonuncusu olacaktır. <span epub:type="pagebreak" id="page251" title="251"></span>Mahkeme kapısında gezeteci arkadaşlar bana bunu sorunca, ben de onlara, bırakın çocuklar beni, dedim, ne söylersem gazetelerde çıkmıyor. Onlar da, biz yazıyoruz, dediler. Öyleyse sizin yazdığınızı sekreterya koymuyor, dedim. Birden aklıma geldi, ama şimdi size bütün gazetelerin koyacağı birkaç söz söyleyeceğim, bakın, bizim aydınların yüzde 99’u aptaldır. Yöneticilerin de öyle. Niçin yüzde 99 dedim biliyor musunuz, kendimi kurtarmak, yüzde 1’in içinde kalabilmek için... Ben bu sözleri gülerek söyledim. Bu şakayı da yazacaklarını hiç sanmıyordum. Gazetelerin hepsi koydu. Birisi de Yaşar Kemal şaka yaptı, dedi. Sonra ne oldu biliyor musunuz, o böyyük gazetelerimizin bir yazarı, benim doksan dokuzun dışında kalarak böyyük megaloman olduğumu yazdı. Vay Türkiye vay, sen kimlere kaldın! Sen nelere kadirsin. Kimlerden, ne zekalardan yazar yapabiliyorsun!</p>

    <p>Basınımızın içine düştüğü, felaketlerin felaketi. <em>Özgür Gündem</em> diye bir gazete çıktı. Yirmi muhabiri, yazarı öldürüldü, bizim basın özgürlüğü kahramanı gazetelerimiz gözünü, kulağını, ağzını, kompütürünü kapattı. Sonra gazetenin başına ne işler açıldı devlet tarafından, mahkemeye verilmedik adamı kalmadı gibi. Ve de mahkum edilmeyen... Çıt yok. Bir gece aynı gazetenin 120 çalışanı, hepsi o kadardı zaten, polis aldı karakola götürdü, bir kısmını işkenceden de geçirdiler. Öfkemden ölüyordum nerdeyse, gazetenin önüne gittim, basına ne gerekse söyledim, çıt yok. Sonra Avrupa Konseyi üyesi Türkiye bu gazeteyi kapattı. Arkasından <em>Özgür Ülke</em> çıktı, onun da bir gece merkezini, İstanbuldaki bürosunu, Ankaradaki bürosunu bombaladılar. Ne makina kaldı, ne bir kağıt. Demokratik Türkiyeden, Türkiyenin özgür basınından, gene çıt yok. Sonunda <em>Özgür Ülke</em> de kapatıldı. Sonra <em>Yeni Politika</em> gazetesi çıktı. O gazete de her sabah DGM’ce sansür ediliyor. Gazete alabula çıkıyor. Her gün devletin işine gelmeyen haberler çıkartılıyor, bomboş, sansürlüdür yazılı sayfalar...</p>

    <p>Bütün bunlar olurken, ülkede böyle alabula gazete çıkarken bizim büyük boyalı basınımız kendini sansürsüz, özgür sayıyor. Herhalde özgürlük görece bir şeydir, öyleyse biz her zaman özgürüz, diyorlar. Hitler zamanında da, Stalin zamanında da, Franco, Salazar... olsaydık gene böyle özgür olurduk.</p>

    <p><span epub:type="pagebreak" id="page252" title="252"></span>Gazeteciliği, ülkenin sorunlarını daha ciddiye almalıyız. Çok çok özverilerde de bulunmalıyız. Uçurumun başındayız, sıkı bir yel eserse düşeriz.</p>

    <p>Benimle Türkiyedeki demokrat aydınlarla tartışmak gereğini duymadılar emir kulları. Basında beni tutanlara da söv ha söv ettiler. Kırmızı kordonla altın madalyayı hak ettiler, helal. Bize gelince, bugün varız yarın yokuz. Ülkemiz ayakta kalırsa hiç olmazsa kimse arkamızdan sövmeyecek, kimse arkamızdan lanet yağdırmayacak.</p>

    <p>Gazeteci arkadaşlara gene birkaç sözüm var, isterseniz bu konuşmayı okuduktan sonra istediğiniz kadar sövünüz bir işe yarayacaksa, ama gelin bir tartışma zemini hazırlayalım. Tartışmada iyilik var. Biliyorum gene söveceksiniz. Eğer bu konuşma için sövmezseniz, ben de büyük Alman gazetesi <em>Die Zeit</em>la bir konuşma yaparım. Ülkemde gazeteciler sövmeyi unutmuşlar, diye. Hayıflanırım. Çünkü o gazete birçok gazeteyle birlikte mahkeme konuşmamı tek virgülüne dokunmadan verdi. Öbür dünya gazeteleri de... Benim ülkemin boyalıları ise... ne yapayım. İşte o zaman diliniz döndüğünce bana söversiniz. Hem de vatanımızın bu hainlerden kurtuluşu uğruna. Sövmeye devam, bildiğiniz yere selam...</p>

    <p>— <em>Son DGM duruşması öncesinde dile getirdiğin “Aydın ve yöneticilerin yüzde 99’u aptaldır. Ben kendimi yüzde 1’in içinde sayıyorum,” sözleri için megalomani ile suçlandın. Sözlerini böyle yorumlamakta haksız değiller miydi?</em></p>

    <p>— Sabredemeyip yukarda söyledim ya, adamları, o adamlar o kadar çürük ki, ben onları bir mizahi romanıma tip bile yapmam. Aldırma onlara. Bu dünyada başka işlerimiz var. Onlar üstünde bu kadar durmak zorunda olduğumdan dolayı üzgünüm.</p>

    <p>— <em>Böyle bir dönemde akıntıya karşı kürek çektiğin için endişe, korku ve yalnızlık duymuyor musun?</em></p>

    <p>— Hayır. Akıntıya kürek çektiğimi de sanmıyorum. Yaptığım işin bilincindeyim. 1971’de Türkiye İşçi Partisi kapatıldıktan sonra politikayla en ufak bir ilişkim bile kalmadı. İşçi Partisine de hiçbir makam kabul etmemek koşuluyla girmiştim. Gene de girmeyecektim. Beni bu dökülen kan boğmaya başladı. <span epub:type="pagebreak" id="page253" title="253"></span>Ülkemde milyonlarca insanın acı çekmesine dayanamazdım. Biraz önce okuduğun Fransız gazetesine söylediğim gibi ben de bütün sıradan insanlar gibi korkağım. Hele, binlerce faili meçhulü sırtında taşıyan bu devletten ödüm kopuyor. Faili meçhul şimdiye kadar üç bine ulaşmışsa niçin üç bin bir olmasın? Ben kahramanlardan da, kahramanlıktan da nefret ederim. Ben, şimdiye kadar hiçbir şey için, ondan nefret ediyorum demedim, benim sözlüğümde nefret yok, ama kahramanlardan, kahramanlıklardan nefret ediyorum. Böylesi bir palavradan, insanüstülükten. Yazdığım <em>Kimsecik</em> üçlüsü antikahraman bir romandır. Ya da korkuların romanı diyebiliriz. O romanda başı çok sıkışanlar korkunun üstüne yürürler. Bilmiyorum, belki korkunun üstüne yürüme bir yücelmedir. Aya gidenler geriye döneceklerini biliyorlar mıydı? Ödleri kopa kopa gittiler. Ülkem kan ağlarken ben buna seyirci kalamazdım. Dört ciltlik <em>İnce Memed</em> de mecbur insanın romanıdır. Başkaldırmaya mecbur. Dünya öküzün boynuzunda değil, başkaldırının sırtında duruyor. Mecburdum.</p>

    <p>— <em>Korku olmasa bile can sıkıntısının bir yanında da ünlü Anti-Terör Yasası var. Herkes sekizinci maddeden söz ediyor, ama yedinci maddesi ile, tümüyle bir olay olan, aydınları cezaevine gönderen yasa, seni de hapisle tehdit ediyor. Suçun bölücülük. Hapis verirler mi? Bu yaşta hapsi göze alıyor musun?</em></p>

    <p>— Biliyorum, hapisane çok zor. Çekilmez bir şey. Benim de orada çok canım sıkılır ilkönceleri, sonra alışır neşemi bulurum. Sekizinci madde kalksın kalkmasın bir şey değil. Anayasa değişsin değişmesin önemli değil. Kim Anayasayı dinliyor. O da olmazsa öyle çok antidemokratik yasa var ki ülkemizde, amanallah, diye bağırtır. Demokratik kurumlar gelişmedikçe, antidemokratik güçlerden daha çok işe el koymadıkça, Türkiyeye sittin sene demokrasi gelemez. Gelir seninki, “Anayasayı ilga, iptal, iğfal eder”. Sonra da devlet başkanı olur. Sonra da cumhurbaşkanı olur. Devlet başkanı, cumhurbaşkanı olmak çoğunlukla anayasayı iptal, ilga ve iğfalden geçer. Şu cumhurbaşkanlığını kaydı hayat şartıyla... diyecektim. Demoklesin kılıcı onun da başında, o da çare değil... Bana öyle geliyor ki biz aydınlar, yazarlar ülkemizde aydın sayılırsak, işçiler, demokrat kitle ör<span epub:type="pagebreak" id="page254" title="254"></span>gütleri, daha başka demokratik kuruluşlar, medyamız demeye dilim varmıyor, biz daha çooooook bekleyeceğiz gerçek bir demokrasiye ulaşıncaya kadar. Kim öle kim kala, diyeceksiniz.</p>

    <p>Gene bir Fransız gazetesi Yaşar Kemali dünyadaki ünü belki kurtarabilir, diyor. Her zaman söyledim, insanoğlu kim olursa olsun gücüne güvenip meydan okumamalı. Ünü, Sovyetler Birliğinde Solzenitsini, birçok yazarı kurtarabilir, ama benim ünüm dünyada ne kadar yaygın olursa olsun Türkiye yönetiminin elinden kurtaramaz. Çünkü Türkiye insanlığa, dünyaya, insanlığın geleceğine meydan okuyor. Bu, kişiler için de, devletler için de çok tehlikedir. Dünyaya meydan okumanın ne kadar tehlikeli olduğunun farkında değil Türkiye yöneticileri. Yoksa Türkiye böyle olur muydu, bu halde kalır mıydı?</p>

    <p>Hapse gelince, ne gelir elimden. Ya hapisanede ölürsün, ya da çıkarsın. Hapisanenin yaşı yok ki... Dışarısı daha tehlikeli. Niye üç bin faili meçhul, üç bin bir olmasın? Dedim ya, bizim devletin gözü kara. Dünyaya meydan okuyan yönetimlerin dünyada başvurmayacakları kötülük yoktur.</p>

    <p>Yazılarımda hiçbir suç olmadığı halde beni hapsetsinler, o beni fazla ilgilendirmiyor. Belki de aklanırım, kim bilir.</p>

    <p>Şunu hiç aklımdan çıkarmıyorum, bir ülkenin onuru, en azından toprağı kadar değerlidir. Toprağımızı ormanlarla birlikte öldürdük ya, bir yolunu bulup onurumuzu da çiğnemeyelim.</p>

    <p>— <em>Bütün bu hengame içinde esas faaliyetin, yani yazarlığın bir parça gölgede kaldı. Seni aramaya kalktığımda da çoğu kez telefonun kapalı oluyor. Herhalde yeni ve geniş çaplı bir roman çalışması var. Doğru mu?</em></p>

    <p>— Ben romanlarımı yazmadan önce çok düşünürüm. Tesadüfe hemen hemen hiçbir şey bırakmam. Şimdi yazdığım romanın konusunu 1973’te Abidin Dinoya anlatmıştım. 1977’de de Zülfü Livaneliye anlattım. Şöyle geriye dönüp bir bakarsan birinci <em>İnce Memed</em>le ikincisi arasında tam 15 yıl var. İkinciyle üçüncü arasında da gene 15 yıl. Üçüncüsüyle dördüncüsü arasında ancak bir yıl. Hep böyle yazıyorum. Her romana başlarken yazıya ilk başladığım günkü gibi korkuyorum. Yeni bir romanı yazmaya başlıyorum dediğim andan <span epub:type="pagebreak" id="page255" title="255"></span>sonra bile altı ay korkular yaşıyorum, sonra da canımı dişime takıp yazmaya başlıyorum. Ve çabuk bitiriyorum, bir yılda ya da en çok iki yılda.</p>

    <p>Bütün yaşamım boyunca doğanın trajedisi en az insanlar kadar beni ilgilendirdi. 18 ya da 19 yaşlarımda Abidin Dinoya anlattığım konu, akar bir suyun trajedisiydi. Salt bir çayı anlatacaktım. Daha da kafamda, vazgeçmedim. Roman, bunca yıldır kafamda zenginleşiyor. Şimdiki yazdığım <em>Bir Ada Hikayesi</em> Birinci Dünya Savaşının insan kıyımı ve doğanın bir adadaki yok oluşunun hikayesidir. Birinci bölümü bitirdim, adı “Fırat Suyu Kan Akıyor Baksana”. İkinci bölüme başlamıştım ki, başıma şu mahkeme işi çıktı. Avukatlar, yargıçlar, gazeteciler, çoğuna cevap vermediğim halde canıma okundu. Bir de televizyoncular. Onların da büyük bir kısmıyla konuşma olanağı bulamadım. İkinci bölümün adı da “Karıncanın Su İçtiği”. Öyle kaldı roman işte, içim içimi yiyor. Bundan sonra ne kadar zaman kaldı ki... Ne kadar da çok kurduğum roman var kafamda. Üçüncü bölümün adı da “Çıplak Deniz Çıplak Ada”.</p>

    <p>Bir de beni şu günlerde yaşadığımız büyük insan macerası çok ilgilendiriyor. Şu Dersim işi. Olacak iş mi? Sürülen, topraklarından edilen milyonlarca insan. Köyleri, ormanları, tarlaları yakılan, öldürülen, işkenceden geçen, yiten insanlar. İşte bu maceranın olağanüstü romanları. Yazamam ki, bir roman çok çok yıl istiyor. Daha genç olmadığıma yanıyorum. Yalnız bir şeyden öylesine umutluyum ki, gelecek kuşak yazarları, Türkler olsun Kürtler olsun, bu maceranın, büyük trajedinin ateşinde çelikleşmiş romancılar, şairler, çağımızın büyük romanlarını, destanlarını yazacaklardır. Bugünlerde çıkarılan Kürt ve Türk ağıtlarının sonsuz acısı onların yolunu çizmeye yetecektir. Ve sayın Süleyman Demirel, sayın General Güreş, balığı tutmak için suyu kurutan (ondan önce balığı tutmak için suyu Mao Çe Tungun kuruttuğu rivayeti var) ve Kürtlere Evrensel İnsan Haklarını vermeyeceğini dünyanın yüzüne karşı bas bas bağıran sayın Çiller politika tarihine nasıl geçer onu bilmiyorum, ama orasını ben bilemem, kendileri bilir, ama şunu iyi biliyorum, onlar gelecek romanlara tip olarak geçeceklerdir. Çevrilecek birçok filmde de başrolü oynayacaklardır. Böylelikle de ölümsüzlüğe kavuşacaklardır.</p>

    <p><em><span epub:type="pagebreak" id="page256" title="256"></span>— Roman yazmak sende hâlâ büyük heyecanlar uyandırıyor mu?</em></p>

    <p>— Benim yaşamım romandır. Ben her zaman, gece ve de gündüz hep roman düşünürüm. Bir çeşit hayal kurma. Roman düşündükçe mutluyumdur. Elimden gelse hiç yazmaz hep düşünürdüm. Ama yazmanın da büyük tadı var. Ondan da vazgeçilmiyor. Şimdi en mutsuz günlerimi yaşıyorum. Keşke ülkemin başına böyle bir bela gelmeseydi de ben de bu yaşta bu hengamenin içine düşmeseydim. Ben bundan sonra yazamasam da gelecek kuşaklara güveniyorum. Türk dili çok zengin bir edebiyat dilidir. Kürt dili de öyle. Benim yazamadıklarımın çok çok daha güzellerini onlar yazacaklar, yeni roman, yeni şiir dilleri, kişilikleri yaratacaklardır. Bunun böyle olacağı şimdiden gözüküp durur.</p>

    <p><em>— Kır romanı yazan Yaşar Kemal ile şehir romanlarının yazarı Yaşar Kemal aynı kişiler mi? Örtüştükleri, ayrıştıkları noktalar neler?</em></p>

    <p>— Hemen hiç fark yok. 26 yıl Çukurovanın doğasında, kaynaşan insanları arasında, dilin zenginliğinde yaşadım. Toprağı iyi tanıdım. 26 yaşında da İstanbula geldim, İstanbulu ağzına kadar yaşadım. Gazetecilik beni zenginleştirdi. Bütün Anadoluyu doğudan batıya dolaştım. En çok da denizi yaşadım. Denizi de toprak kadar kokusuyla, rengiyle, insanlarıyla öğrendim.</p>

    <p>Denizi, İstanbulu yazarken yeni bir roman dili kendiliğinden oluşuyordu. <em>Deniz Küstü</em>nün dili sanırım ki öbür romanlarımın diline benzemiyor. Yeni öğeler, ister istemez yeni bir dil oluşturuyor. Daha doğrusu yeni, başka dünyalar yazara yeni bir dil oluşturmayı, yaratmayı dayatıyor.</p>

    <p><em>— Yaşar Kemal deyince elbette akla ilk gelen konu, edebiyatın dille kurduğu ilişki. Sözlü edebiyattan yazılı edebiyata geçiş süreci sende nasıl gerçekleşiyor?</em></p>

    <p>— Ben bir sözlü edebiyat insanı olarak başladım işime. Önce halk şiirleri gibi şiirler söyledim. Sonra folklor çalışmalarına başladım. Ağıtlar, destanlar derlerken bir usul geliştirdim. Bir köye gidiyor, örneğin köylülere bir Köroğlu kolu, başka türkülü hikayeler anlatıyordum. Bundan sonra kolaylıkla derleme yapıyordum. Kadınlar gelip bildikleri ağıtları yazdırıyor, aşıklar türkülerini, destancılar bildikleri destanları yazdırıyorlardı.</p>

    <p><span epub:type="pagebreak" id="page257" title="257"></span>İlk yazdığım uzun hikaye “Pis Hikaye”yi 1945 yılında yazdım. Sanıyorum, o zaman yazılı edebiyat dili diye bir bilincim yoktu. Ama bu hikayenin gene de sözlü edebiyatla çok az ilgisi var, belki de hiç yok. Ondan sonra yazdığım uzun hikayelerde de sözlü edebiyat anlatımından hemen hemen hiçbir etki yok. Yalnız 1951’de yazdığım <em>Hüyükteki Nar Ağacı</em>nda<em>,</em> sözlü edebiyat burnunu gösteriyor. Şaşılası.</p>

    <p>Benim yazılı edebiyat ve dil maceram <em>İnce Memed</em>le başladı. <em>Ortadirek</em>e<em>, İnce Memed</em>e 1947’de başladım, ikisini de bitiremedim. Sonra birini 1953, 1954 yılında bitirdim. <em>Ortadirek</em> 1960’lara kadar kaldı.</p>

    <p>Nâzım Hikmete çok hayrandım. Daha Adanadayken <em>Şeyh Bedrettin Destanı</em>nı okudum. Bu destanda bir şeyler, başka şairlerde olmayan bir şeyler vardı, bir türlü uzun bir süre ne olduğunu çıkaramadım. Destanı o kadar çok okumuştum ki, birçok yerini ezberlemiştim. Bir gün işin farkına vardım. Ondaki dil zenginliği Anadolunun, benim dilimin zenginliğiydi. Dilimizi bir iyice yoğurmuştu. Üstelik de zenginleştirmişti. Üstelik de bu destanda sözlü edebiyatın, Karacaoğlanın, Dadaloğlunun, Yunusun kokusu vardı. Ve Nâzım Hikmet bizim dilimizden yeni, zengin, görkemli bir şiir dili yaratmıştı. Sonra <em>Memleketimden İnsan Manzaraları,</em> öbür şiirler geldi. Bunlarda artık sözlü edebiyatın ne kokusu ne de en küçük bir etkisi vardı. Yepyeni, zengin, kendine has, büyük bir şiir dili yaratmıştı Nâzım Hikmet. Bizim de dikenli yolumuzu açmıştı. Biz zengin, çok işlenmiş, şiir, destan, masal, konuşma dilinden yeni bir roman dili yaratabilirdik. Bizim kuşağa gelinceye kadar bizde öyle belirgin bir roman dili, bir şiir dili de yoktu. Orhan Veli de, Sait Faik de konuşma dilinden, sözlü edebiyattan epeyce yararlanmışlar, bir hikaye dili, bir şiir dili yaratmaya çalışmışlardı.</p>

    <p>Benim roman dilim ilk olarak <em>Demirciler Çarşısı Cinayeti</em>nde belirgin olaraktan ortaya çıktı. Dil bilincim bu romanı yazarken daha belirginleşti. Artık bundan sonra her romanda yeni bir dil yaratma maceram başladı. Becerebildim mi, yoksa kendimi mi aldatıyorum, bilemiyorum.</p>

    <p>— <em>Türkiye’de medyanın gelişimi, reklamcılığın ağırlık kazanması dile nasıl yansıyor? Günümüz Türkçesi ile arandaki mesafe büyüyor mu, yoksa farklı bir ilişki mi söz konusu?</em></p>

    <p><span epub:type="pagebreak" id="page258" title="258"></span>— Batıda olsun, bizde olsun her konuşmamda, dilin büyük yaralar aldığını söyledim. Bugünlerde ulusal kültürler bir çürümede. Çok mu abartıyorum, bilmem. Bu berbat gazete, televizyon dilleri halkların dillerini bozuyor. Bana öyle geliyor ki gelişmiş diller bir yerde donuyor, yaratıcılığını yitiriyor. Her şeye karşın bizim halk dilimiz bekaretini koruyor. Bu televizyon, sinema dili bizim dilimizi de donduracak. Gazetelerin dili tamamen dondu. Hangi haber olursa olsun aynı biçimde, aynı sözcüklerle yazılıyor. Tam kalıplaşma. Ben gazeteciliğimde hiç haber yazamadım. Yazdıklarımı yazı müdürleri yüzüme fırlatıyorlardı. Arkasından da, “Şuna bakın, bir de yazar olacak, bir haberi bile yazamıyor,” diye söyleniyorlardı. Ben de, bana verilen haberleri Vasfiye Özkoçak kardeşime yazdırıyor, yakayı kurtarıyordum. Bir türlü o kalıba alışmamıştım. Vasfiyeyse gazetecilik okulunu bitirmişti.</p>

    <p>Kalıplaşan dillerde dil, sıcaklığını, sevgisini, içtenliğini yitiriyordu. Bütün sevgi, dostluk, içtenlik sözcükleri gidiyor, dilin sıcaklığı boşalıyordu. Dilin kalıplaşmasının biz yazarlar, şairler çok bilincinde olmalı, dilin kalıplaşmasının önüne geçmek için elimizden geleni yapmalıyız. Sevgiyi, sıcaklığı, içtenliği insanların yüreğine hapsetmemeliyiz.</p>

    <p>Eğer insanlar, halklar gibi konuşsalar dillerini, biribirlerini çok daha iyi tanırlar, ayrıcalıklar daha az olur, biribirlerini daha çok severler. Çünkü bozulmamış dillerde cana can bir sıcaklık vardır, o dilin seslerinden bile, bir tek sözcük anlamasan da sevgi taşar.</p>

    <p>Ben umarı halk dilinin yazılı edebiyata geçerken sıcaklığının bozulmamasında, dilin içtenliğinin bozulmamasında buluyorum. Bu da çok zor, onu da biliyorum. Halk dilinin içinde yaşamak, halkın içinde yaşamak bizim yeni şiir, yeni roman dilleri yaratmamıza yardım edebilir. Gene de dillerin kalıplaşmasının önüne geçebilmek bizim günümüzde, zor.</p>

    <p>— <em>Öncelikle Batı’da romanın miadının dolduğu konusunda görüşler ağır bastı, tartışmalar sürdü. Kitabın geleceği konusunda da kaygılı olanlar var, Umberto Eco gibi. CD-ROM’ların, İnternet gibi küresel yazım araçlarının egemenleştiği bu çağda romanın hâlâ bir işlevi var mı? Ölümlü bir şey değil mi roman?</em></p>

    <p><span epub:type="pagebreak" id="page259" title="259"></span>— Her on yılda Fransada, Batıdaki birçok ülkede, romanın ölüp ölmeyeceği gündeme gelir. Romanın öleceğini nereden, neye dayanarak ortaya atıyorlar, bir türlü aklım ermiyor bu işe. Roman niçin ölsün, bir türlü anlayamıyorum. Sanatlar içinde tek ölmeyecek sanat romandır. Ölmemek için romanın birçok olanakları vardır. Elbette roman da dünyadaki her şey gibi kendini günler, yıllar geçtikçe yeniler, geliştirir, zenginleşir, dahası da başkalaşır. Kendine yeni diller, yeni biçimler bulur. Şimdi kimse <em>Odysseia</em> gibi romanlar, masallar bile yazmıyor, ama <em>Odysseia</em> bugün yazılmış gibi okunuyor, seviliyor. Sanırım daha uzun yıllar da yaşayacak. <em>Don Kişot</em> da öyle, öbür dünya klasikleri de öyle.</p>

    <p>Roman niçin ölmeyecek: Dünyada beş buçuk milyar insan yaşıyorsa, beş buçuk milyar dil var demektir. Biliyor muyuz bilmem, dünyada kültür ulusların sayısı kadar değildir, binlerce kültür vardır yeryüzünde ve bu bir bilimsel gerçektir. Ben beş buçuk milyar dil var derken abarttığımı kimse sanmasın.</p>

    <p>Düşüncelerimi çok yalın, basit dememek için yalın diyorum, oysa basit yalın değildir, bir gün belki basitin karşılığını da buluruz da ben de rahat ederim, anlatacağım: Şimdi ben bir roman okuyorum. Ben Çukurovalıyım. En çok gördüğüm ovalar Çukurova, Çukurovadaki Yüreğir, Anavarza, Dumlu ovaları. Bu ovalara Yüreğir toprağı da, Anavarza toprağı da deniyor. Bir romanda ben ova sözcüğünü okuduğumda gözümün önüne ilk gelen Çukurova, ya da Anavarza ovasıdır. Çiçek geçerse Çukurova çiçeğidir. Kaya geçerse bizim köyün sırtını dayadığı Hemite dağındaki kayalıklardır. Zeytin ağacı geçerse, altında ilk yazılarımı yazdığım zeytin ağacıdır. Kartal geçerse, bizim köydeki kara kartallar, cıngır dedikleri kızıl kartallardır. Sonradan onların kızıl şahin olduğunu öğrendim ya, benim için daha onlar kızıl kartallardır.</p>

    <p>Her insanın dili böylelikle kendince oluyor. Buna karşın hepimizin olan soyut sözcükler de var. Bilimsel, matematiksel sözcükler. Bunu bile tartışabiliriz. O sözcükleri bile kendimizin yapmak olanağı gelişmiyor mu acaba? Tartışılmaya değer. İş böyle olunca ben romandaki ovayı kendi ovam gibi, örneğin ova yoksa düşlediğim ova gibi yeniden yaratıyorum. Sanatlar <span epub:type="pagebreak" id="page260" title="260"></span>içinde, bu yüzden yeniden, her okuyucuya yeniden yaratma, yaratılma olanağı veren tek sanat romandır. Onun için dünya, insan var oldukça roman da var olacaktır.</p>

    <p>Her insanın yaratma özelliği insanı öbür yaratıklardan ayıran başlıca özelliktir: İnsan yaratandır. İnsanın en iyi tarifi bu olacaktır.</p>

    <p>Klasiklerin bu kadar uzun yaşamasının sebeplerini de aramalıyız. Örneğin <em>Gılgamış Destanı</em>ndan başlamalıyız. Ölümsüzlüğün otunu aramanın bir destanı olan bu yapıt nasıl ölümsüz olmuş, diye. Ölümsüzlüğü aradığı için ölümsüz olmuş demek kolay, ama sorun o kadar basit değil sanırsam. Her klasikte de böyle ölümsüz bir yan bulabiliriz... Başka bir sürü özellikler de olmalı.</p>

    <p>Klasiklerin ölümsüzlüğü üstünde durmak, düşünmek, araştırmalar yapmak insanlığımıza çok şeyler kazandırır. Sanıyorum ki kapsamlı geniş araştırmalar yapılmadı. Elbette sözcüklerden dolayı klasikleri de yeniden yaratıyoruz. Başka olanaklar da olmalı.</p>

    <p>— <em>Kitap, iki binli yıllarda hâlâ cazibesini koruyabilecek mi?</em></p>

    <p>— Tabii koruyacak, okumak başka, seyretmek, işitmek çok başkadır. Okuduğumuz kitap kadar hiçbir araçla romanı yeniden yaratamayız. Öyle bir araç çıkar, o da kitabın yerini tutarsa, o da başka türlü bir kitap olursa sözüm yok. Matematik kitaplarını bilmem. En köklü öğretiler bile birkaç rakamla açıklanmıyor mu?</p>

    <p>— <em>1995 dünyasında, diğer ülkelerde romanın durumu nasıl?</em></p>

    <p>— Ben dil bilmediğim için doğrusu birçok romanı okumak olanağım olmuyor. Ancak Türkçe çevirilerini okuyorum. Epeyi iyi yazarlar var.</p>

    <p>— <em>Şiir yazıyor musun? Şiirin de roman gibi yaratılma olanağı var mı?</em></p>

    <p>— Roman kadar olmasa da var. O da söz sanatı değil mi?</p>

    <p>— <em>Türk yazarlardan hâlâ okuduğun ve sevdiğin kimler var?</em></p>

    <p>— Yazarlarımızı seviyorum, aşağı yukarı çoğunu seviyorum. Güzel olanı, hepsinin zengin ve güzel bir dili var. Dilimizin kalıplaşmasının önüne, onların dil zenginliği ve çeşitliliği geçecektir. Bir de bizim yazarlarda, en gencinde bile biçim çeşitlilikleri var. Sait Faik hepimize çok şey öğretti.</p>

    <p><span epub:type="pagebreak" id="page261" title="261"></span>— <em>Yabancı yazarlardan kimler var?</em></p>

    <p>— Faulkner’ı çok seviyorum. Arada sırada ondan vazgeçiyorum ya, en sonunda gene gelip ona sarılıyorum.</p>

    <p>Klasiklerden de hiç şaşmıyorum. Özellikle Homeros, <em>Binbir Gece Masalları, Dede Korkut,</em> şimdilerde <em>Manas Destanı.</em> Geçenlerde kitapçım Gallimard bana <em>Dede Korkut</em> önsözünü yazmayı önerince çok sevindim.</p>

    <p>— <em>Hilmi Yavuz, bugün artık Yaşar Kemal okumadığını, yani bir anlamda senin demode olduğunu söylüyor. Bu konuda ne diyorsun?</em></p>

    <p>— Aldırma.</p>

    <p>— <em>Şiirle ve öyküyle aran hâlâ iyi mi?</em></p>

    <p>— İyi, iyi. Günlerdir bir hikaye düşünüyorum. Kafamda da çok bitmiş hikaye var. Yazmıyorum da Fethi Naciye anlatıyorum. İyi değil mi? Epeydir şiir yazmıyorum. Yakında başlarım. Belki yayımlamam, ama şiir yazmak herhalde bir gereksinme.</p>

    <p>— <em>Kızarsın belki bu soruma, ama artık hatıralarını yazma zamanı gelmedi mi? Birçok kişi şöyle her şeyin tüm çıplaklığıyla, olduğu gibi gözler önüne serildiği, hacimli ‘Yaşar Kemal Hatıraları’ bekliyor, bundan eminim.</em></p>

    <p>— Geldi de geçti. Hep anılardan korktum. İnsan gerçeğine yaratmadan kimse varamaz. Ben, hep düşündüm, yaratarak yazarsam acaba attığım taş dediğim kuşu vurur mu, anı yazanların çoğu gibi hep kendime yontmaz mıyım? Sevmediklerime kızıp, onları yerin dibine batırıp, sevdiklerimi gökyüzüne çıkarmaz mıyım? Zor iş, zor. Sağlıklı, namuslu, kendinin üstüne yürüyerek anı yazmak her babayiğidin harcı değil. Anılarda yaratma çok zor bir iş. Zor, zor bir iş. Ama ben anılarımı yazmaya şimdi başlasam ömrümün sonuna kadar bitiremem ki... Belki yarısını bile bulamam. Bunu birçok Batılı yazar arkadaşım da sordu. İkircikliyim. Böyle bir maceraya girmektense ben gene romanlarımı, hikayelerimi anlatmayı, yazmayı sürdüreyim.</p>

    <p>— <em>Şimdi kaçınılmaz bir konudan, siyasetten söz edelim. 1980’lerin sonunda, dünyada özgürlük rüzgârının hızlanması ile Türkiye’de de yarı dikta rejimin ‘deli gömleğinden’ kurtulma umutları çok yükselmişti. Ama 1990 itibarıyla mevcut olan iyimserlik ortamı, Demirel-İnönü uzlaşma</em><em>sının sonuç vermemesiyle hızla karamsarlığa ve gi<span epub:type="pagebreak" id="page262" title="262"></span>derek artan bir öfke ve</em> <em>hoşgörüsüzlüğe yol açtı. Son beş yıl içinde ne oldu da bu noktaya gelindi? Kimdir bunun sorumlusu?</em></p>

    <p>— Her şey çok açık. Cumhuriyet kurulduğundan bu yana, ilk günlerde, yıllarda diyelim, ulus-devlet bir yarı diktatoryaydı. Ne olursa olsun Osmanlı kurumları sürüp gidiyordu. Küçük bir değişiklik de olmamış değildi. Yalnız halk her zamanki gibi büyük baskılar altındaydı. Bir Çukurovalı halk şairinin, Hacı Sözdoğuranın dizeleri her şeyi, olan biten baskıları açık açık anlatıyor:</p>

    <blockquote>
      <p><em>Kimi çeltik eker çıkarır nifak</em></p>

      <p><em>Ağzını açarsan yapışır şaplak</em></p>

      <p><em>Böyle midir elbirlikte ittifak</em></p>

      <p><em>Efendimiz adlı köle ölüyor</em></p>

      <p><em>Evler yıkılıyor kasa doluyor.</em></p>
    </blockquote>

    <p>O günlerin bütün halk şairleri aşağı yukarı hep böyle şiirler söylemişlerdi. O günlerde de çok halk şairi vardı. Bizim Çukurovada elli altmışı buluyorlardı. Bütün baskılara karşı bağırıyorlardı.</p>

    <p>Birkaç yılı dışında Demokrat Parti devri de bir baskı, zulüm devri oldu. Çünkü demokrasi dedikleri şeyden çok korkmuşlar, demokrasinin fil ayakları olan hiçbir demokratik kuruluşa izin vermemişlerdi. Sonra askeri darbeler çağı başladı. Artık devlet zaptü rapt altındaydı. Gide gide kimse soluk alamaz oldu. Anayasayı ihlal, ilga ve iğfal eden her başkomutan, devlet başkanı, cumhurbaşkanı oldu. Bu generaller cumhurbaşkanlığından ayrılınca da ülkenin gözbebeği, baştacı ilan edildiler. Oysa bu generaller ülkede inanılmaz bir terör rüzgarı estirmiş, yüz binlerce insanı hapsetmiş, idam cezaları uygulatmış, ülkeyi yeryüzünün en işkenceci ülkesi yapmış, on yedi yaşındaki çocukları idam ettirmiş, evler yıkılmış, haneler sönmüştü. Ülkenin kurucusu Atatürkün kurdurduğu, malvarlığını verdiği Türk Dil Kurumunu, Türk Tarih Kurumunu kapattırmış, ülkeyi bir karanlığa sürüklemişti.</p>

    <p>Son general cumhurbaşkanı da zorla halka onaylattığı bir anayasa çıkartmış, buna uygun yasaları da ihmal etmemişti. Bu Anayasa ve öteki yasalar baskı yasalarıydı. Bu Anayasayla, ya<span epub:type="pagebreak" id="page263" title="263"></span>salarla demokrasi kurulamazdı. Bu Anayasayla, ona uygun askeri darbecilerce çıkarılan yasalarla biz on beş yıl yönetildik. Sözümona, Türkiye İslam dünyasının tek laik, tek demokratik ülkesiydi. Laikliğin ne olduğunu uzmanlar araştırsın. Yalnız ben bir tek şey söyleyeceğim: Generaller laik Türkiyenin okullarına mecburi din dersi koymuşlardı. Bu on beş yıl içinde demokratik kurumlar geliştirilmemiş, askeri yasalar demokrasiye giden bütün yolları tıkamışlardı. Basın da her zamankinden daha çok kendini boya fıçısına sokmuş, kendini devletin borazanı eylemiş, halktan umudunu kesmiş, halka, demokrasiye sırtını bir iyice dönmüştü. Halk da ona sırtını dönmüşken, o da promosyon yılanına sarılmıştı. Böylece dünya basın tarihine bir olumsuzluk anıtı olarak geçme durumuna düşmüştü.</p>

    <p>Bütün bu baskılar, hükmi karakuşiler, yasasızlıklar yönetimi çürütmüş, halkı da baskılar, ekonomik sıkıntılar ondan beter etmişti.</p>

    <p>Bir de al başına Doğu Anadoludaki savaşı, fol yok yumurta yokken. Kürtler öz bir kardeşimiz. Bin yıllık can bir biraderimiz. Biz Kürtlerle etle tırnak gibiyiz. İç içeyiz. Yüzyıllardır biribirimize kız aldık kız verdik. Eeeeeee, insan kardeşinin dilini keser mi, yetmiş yıldır onu asimile eder, kültürünü yok eder, bütün insanlığını, kültürünü elinden alıp dımdızlak bırakır mı? Böyle kardeşlik düşman başına. Kardeş olan insan, “Ey Kürt kardeşler biz yetmiş yıldır, bilemedik, yanıldık, sizlere çok kötülük ettik. Size yapılan zulüm, yalnız size değil Türk halkına da yapıldı, bundan sonra aç sefil bırakmayacağız, Batı Anadoluya ne kadar yardım etmişsek, size daha çok edeceğiz. Kürtçe okullar açacağız. Biz ne bilelim, size yedi kat yabancılar, Avrupalılar okullar açıyor, televizyonlarda Kürtçe konuşuluyor. Üniversitelerinde Kürt Enstitüleri bile var. Biz Türk halkına da çok zulüm ettik ya, hiç olmazsa, akıl edip de, size yaptığımız gibi onların dillerini kesmedik. Amanın alın televizyonunuzu, konuşun konuşabildiğiniz kadar. Atatürk de bunu istiyordu, ama biz akıl edemedik. Bir iki darbeci generale uyduk, generale uyduk da suyu kuruttuk da balığı yakalayamadık. Oysa Mao Çe Tung suyu kurutunca balığı yakalamıştı,” demeliydi.</p>

    <p><span epub:type="pagebreak" id="page264" title="264"></span>Meclisimiz baskı anayasasından birkaç maddeyi değiştirdi, diye bayramlar seyranlar ediyoruz. Demokratik kurumlar yerleşmeden ülkemizde biz demokrasi yüzü görmeyiz. Sivil kuruluşların güçlenmesine, biz de, dünya da çok önem vermeliyiz. Sivil kuruluşlar demokrasilerde ağırlığını koymazlarsa ne ülkede, ne de dünyada barış, eşitlik olabilir. İnsanlık dünyayı yalnız devletlere bırakamaz. Bırakırsa da başı beladan kurtulamaz.</p>

    <p>Çok korkak insanlarız. Korkumuzun üstüne azıcık yürüyüp demokratik sivil kuruluşlara yönelmeliyiz. Demokrasiyi, yani anayasaları, böyle anayasalar değil, doğru dürüst anayasaları, bir anayasa olsun da nasıl olursa olsun, dememeliyiz, bir sabah kılıcını kaldıran, tanklarını yürüten generale teslim etmemeliyiz.</p>

    <p>Bu basın, biz aydınlar, işçiler, köylüler böyle gidersek demokrasi hak etmiş insanlar olamayız. Demokrasi gökten düşmez. Bir çaba sonucudur demokrasiye erişmek. İnsanlık içinde demokratik bir ülke olarak yaşamak zorundayız. Baskı düzenleri bizim durumumuzda, bizim konumumuzda bir ülkeyi çürütür. Baskı düzeniyle bir ülkeyi yönetmek çok zordur artık. Baskı düzenlerinin ömrü kısadır artık. Oysa biz büyük kültür toprağının üstünde oturuyoruz. Mozaik kültürlerin sağlamlığından başlar bir ülkenin yaratıcılığı.</p>

    <p>— <em>Meclis toplumsal talep ve beklentileri gerçekleştiren değil, ilerlemeyi durduran bir konuma büründü. Bu aşılabilir mi?</em></p>

    <p>— Ben bu çürümeye çoktan başlamış halkımıza gene de çok güveniyorum. Biz aydın takımı daha yürekli olabilir, korkularımızın üstüne yürüyebilirsek, demokrasinin tek çare olduğuna yürekten inanabilirsek, üstesinden gelemeyeceğimiz zorluk olmaz. Meclisler değişir. En büyük baskı demokrasiye inanmış, halkını da inandırmış, ne kadar çürürse çürüsün halk, demokratik kuruluşların baskı gücüdür. Demokratik kuruluşların, halkın baskısı olursa hiçbir meclis buna karşı koyamaz. Böyle bir baskı olsaydı Refah Partisi, değiştirilmeye çalışılan birkaç maddeyi engellemek için, aylarca Büyük Millet Meclisini tıkayamazdı. Halk onu kusardı. Gene de kusacak ya.</p>

    <p>— <em>Bugünün Türkiyesinde ordu-sivil ilişkileri ne durumda? Toplum üzerinde darbe tehdidi hâlâ mevcut mu?</em></p>

    <p><span epub:type="pagebreak" id="page265" title="265"></span>— Sivil demokratik kurumların yaygınlaşması, güçlenmesi, halkla el ele vermesi orduyu da demokratlaştırır. Sanıldığı kadar ordunun antidemokratik bir kurum olduğunu hiç sanmıyorum. Ordunun içinde de demokratikleşmemize yardım edecek çok insan olduğunu sanıyorum. Bugünkü dünyada askeri darbelerle bir ülkeyi yönetmeye kalkacak insanların olabileceğine hiç inanmak istemiyorum.</p>

    <p>Bugünlerde bir asker baskısının olduğu bir gerçek. Bu baskı çok kötü. Türkiyeyi felç ediyor. Mao Çe Tung gibi suyu kurutup da milyonlarca insanı perperişan eden bir general değil mi? Hükümet buna izin versin, Doğu Anadoluda ot bitirmeyeyim, diyen bir general değil mi? 8’inci maddeyi kaldırtmayız, diyen bir general değil mi? Bütün dünya Türkiyeyi ordunun yönettiğini biliyor. Ordunun kendini yenilemesi, demokratikleşmesi ülkemize sayılamayacak kadar fayda sağlar.</p>

    <p>Darbe olacak mı, olmayacak mı? Kimilerine göre ordu zaten yönetimde, darbenin ne gereği var? Kimileri de ordu darbeye can atıyor, diyor. Bence bir askeri darbenin gerçekleşebilmesi bundan sonra çok zor. Dünyanın şimdiki koşullarının buna uygun olduğunu hiç sanmıyorum. Bizim ülkemizde her şey olur, diyemiyorum da...</p>

    <p>— <em>Türkiye toplumunun yüzde 70’i 30 yaşın altında. Ülke gençleşirken yönetim katmanlarında bulunan yaşlılarla arasındaki yaş ve bakış farkı da büyüyor. Sözgelimi milletvekili seçilme yaşını kimsenin düşürme niye</em><em>ti yok. 30 yaş altındaki gençler Mecliste temsil edilmiyor. İsveç meclisinde</em> <em>yaşı 25’in altında sekiz milletvekili var. Türkiyenin kabuğunu kırması, dinamizm kazanmasının önünde, ciddi bir tehlike görüyor musun? Sosyal patlamalar mı yaşanacak?</em></p>

    <p>— Bu çok büyük bir yanlış. Niçin gençlere güvenmiyoruz? Politika da bir kültürdür. Politik kültürün içine gençken girmesi insanın, büyük faydalar sağlar. Bizim sol kuşak çok genç girdik politikaya. Ben on yedi yaşımda yedim, ilk polis dayağını. Az da olsa o yaşlarda girdim hapisaneye. Biz Marksizmi politika içinde öğrendik. Bağımsız sosyalizmi de Türkiye İşçi Partisinde öğrendik: Sosyalizmin demokratik ilkelerini de... Sovyetler Birliğinin dogmatik olduğunu, sosyalizmin demokratik ilkelerini yadsıdığını da orada öğrendik. Gençler çok daha önce <span epub:type="pagebreak" id="page266" title="266"></span>milletvekili olmalılar, Mecliste pişmeliler. Biz bile Türkiyede demokrasi var, diye zaman zaman kendimizden geçiyoruz.</p>

    <p>Türkiyenin yüzde 70’i 30 yaşın altında, diyorsun. Bir ülke için bu ne büyük bir talih. Yalnız bu gençler hiç de iyi yetişmiş değiller. Okullarımız çok kötü. Batının eğitimi de eski bir eğitim. Eski Yunandan bu yana bu ezberci eğitim sürüyor. Bu eğitim insanın kişiliğini geliştiren bir eğitim değil, kişiliğini yaralayan, sakat bırakan bir eğitim. Bizdeki eğitim de bu yanlış eğitimin suyunun suyu. Daha dilini doğru dürüst yazamayan, konuşamayan çok üniversite bitirmiş kişi var. İnsanlık için bu eğitim düzeni bir felakettir. Oysa dünyanın en ileri eğitim düzeni bizde uygulandı. Köy Enstitüleri soyut, insanı yaşam dışı bırakan bir eğitim düzeni değildi. İnsanlığın geleceği, yaşayarak, üreterek uygulanan bir eğitime bağlıdır. Bugün daha ileri bir eğitim düzeni düşünülemiyor. Köy Enstitüleri düzeni de düşünülemiyor ya.</p>

    <p>Köy Enstitüleri bugüne kadar kalsaydı ve daha da yaygınlaşsaydı, bütünüyle Türkiyenin eğitim düzeni olsaydı, olamazdı ya, Türkiye bambaşka bir Türkiye olurdu. Yaşamın ve üretimin içinde eğitim görmüş insanlar baskı düzenlerine, ırkçılığa, eşitsizliğe izin veremezlerdi. Kasımda Hiroşimanın ellinci yılı için Japonyaya çağrılıyım. Hiroşima cehennemini yaratanların bu kötü eğitim düzeninden geldiğini kim yadsıyabilir? Aşağıda yüz binlerce kişinin yanarak öleceğini bile bile kim o bombanın düğmesine basabilirdi? O buyruğun altına kim imzasını koyabilirdi? Ancak evinde baskı görmüş, okullarda baskılar altında yetişmiş, kişilikleri ellerinden alınmış kimseler bu cinayeti işleyebilirdi. Böyle bir eğitim düzeni kaldıkça dünyada ne kalıcı barış olabilir, ne de dünya insan çürümesinin önüne geçebilir. Bu tutucu eğitimi kimse, ne yazık ki değiştiremedi. Dünyada epeyce yeni eğitim düzeni öneren bilim adamları oldu. Birkaçı da uygulamaya kalktı. Yazık ki, hiçbiri başaramadı. Yazık ki, sosyalistler yeni bir dünya kuracaklarını söylerlerken, yeni bir eğitim düzeni kurmayı akıl etmediler. Sovyetlerin yıkılmasının sebeplerinden birisi de budur.</p>

    <p>Japonyada bütün felaketin bu eski eğitim düzensizliğinden geldiğini söylemeye çalışacağım. Ben pedagog değilim, salt bir yazarın sezilerini söylemekten daha ileriye gidemem.</p>

    <p><span epub:type="pagebreak" id="page267" title="267"></span>— <em>Siyasi partilerde net görüş ayrılıkları var mı, yoksa hepsi biribirine mi benziyor? Partileri, liderleri temsil ettikleri görüşler açısından kısaca, tek tek değerlendirir misin?</em></p>

    <p>— Bence hiç yok. Bildiğim kadarıyla bir tek Refah Partisi var. O da açık açık şeriat istiyor.</p>

    <p>Tek tek değerlendirmek istemem. Yalnız hiçbirisinin gerçek bir demokrat olmadığını söyleyebilirim. On beş yıldır darbe yasalarını değiştirmeyenler onlar değil mi? Kendilerini hapseyleyenleri, partilerini kapatan generalleri baş tacı edenler onlar değil mi? Uzatmayayım, bütün dünya onların kim olduğunu iyi biliyor. Birkaç sözle onların kim olduklarını nasıl anlatabilirim? O kadar anlatılamayacak insanlar da değiller ya. Onların kim olduklarını bir tek örnekle anlatabilirim sanıyorum. İçlerinden bir teki şu Doğu Anadoluda yaşanan, tarihimizin en büyük trajedisine karşı koyabildi mi? Su kurutulunca, yani generalin dediği olunca insanlığın yüz karası olmadık mı, işkenceci bir ülke olarak yirminci yüzyıl tarihinin kara sayfalarına yazılmadık mı, onurumuz çiğnenmedi mi? Ne hakkımız vardı koca bir ülkeyi insanlık içinde bu durumlara düşürmeye? Hepimiz, politikacılar, gazeteciler, yazarlar, üniversiteler, hepimiz ülkemiz halklarının ve insanlığın karşısında suçluyuz. Ve bizim bu suçlarımız insanlık tarihi boyunca bağışlanamayacak.</p>

    <p>— <em>Mecliste çoğu Kürt ağırlıklı illere ait sandalyeler boş duruyor. Ara seçim sürüncemede bırakılıyor. Siyasette tıkanmaya çözüm bir türlü bulunamıyor. Bu çıkmaz nasıl aşılabilir? Erken seçim mi? Erken seçim olursa ne olur? Yeni bir koalisyon arayışı mı? CHP muhalefete çekilmeli mi?</em></p>

    <p>— Mecliste Kürt bölgelerinin sandalyalarının boş olması çok kötü oldu. Bağışlanmaz yanlışlar. Ara seçim olsa ne olur? Bu sıkı düzende bir daha içerdeki milletvekillerine benzer milletvekillerinin gelmesine, allem eder kallem eder, izin vermezler. Ancak Kamuran İnan gibiler girer Meclise, onlar da hiçbir işe yaramaz: Kürdüm diyebilirler, ama Kürt kimliğinden söz edemezler. Vay, Leyla Zana Mecliste Kürtçe bir iki sözcük konuşmuş da, vay babam vay! Kıyametler koptu. Ne demiş Leyla Zana, yaşasın Türk-Kürt kardeşliği. Vay babam, bu sözleri Kürtçe söylemiş, Türk Meclisinde. Orası Türk Meclisi değil, <span epub:type="pagebreak" id="page268" title="268"></span>Türkiye Büyük Millet Meclisi. İlk Mecliste Kürdistan, Lazistan Mebusları varken adı böyle kondu.</p>

    <p>CHP koalisyona girerken büyük günah işledi. Sanırım bu işlediği günahı halklarımız bağışlamayacak. Elli yıldır sağ partilerin, Türkiyeyi bu hale getirip suçlarına ortak oldu. Doğuda ormanların yakılmasına, iki bin beş yüz köyün yıkılmasına, üç milyon insanın sürülmesine de ortak. Dahasını söyleyim, sosyal demokrat parti olarak bunca çürümeyi ülkemiz insanları kabul eder mi, bilemem. Bu koalisyon olmamalıydı. Belki de insanlık dışı birtakım suçlar onlara dayanılarak işlendi. Bundan sonra koalisyon bozulsa ne olur, bozulmasa ne olur. Battı balık yan gider. Dileğim odur ki, ülkemizin insanları CHP’yi bağışlasın.</p>

    <p>— <em>DYP-CHP çekişmesi büyüdükçe hem RP’nin güçlenmesinden, hem de muhtemel bir DYP-MHP işbirliğinden söz ediliyor. RP’yi Türkiyedeki toplumsal huzurun daha da bozulması bakımından bir tehdit olarak görüyor musun?</em></p>

    <p>— Politikada dengeler önemli. DYP’yle CHP’nin arasının bozulmasının politikada bir değişiklik yapacağını hiç sanmıyorum. DYP her zaman MHP’yle işbirliğindedir. Bu yüzden de Refahın güçleneceği söz konusu değildir. Eğer baskısız, gerçek bir seçimle HADEP’e olanak tanınırsa Mecliste bir denge kurulabilir, gerçek bir demokrasi yoluna da girilebilir. 15 milyondan daha çok bir kitlenin temsilcisi bir partinin Meclise girmesine izin verilmezse demokrasi gene bir baskı düzeni olarak kalır. Bunun da sonucunu söylemeye dilim varmıyor. Kürt sorunu barışçı yoldan çözümlenemezse, Refah da güçlenir, aklımıza gelmeyen başka belalara da uğrayabiliriz.</p>

    <p>— <em>Peki, DYP ile MHP ve belki de ANAP’ın oluşturacağı bir yeni ‘Milliyetçi Cephe’ iktidarı? Bu olasılık Türkiyeyi nasıl etkiler?</em></p>

    <p>— Milliyetçi Cephe günlerine dönebiliriz.</p>

    <p>— <em>Bosna’daki gelişmeler konusundaki düşüncelerin neler?</em></p>

    <p>— İçinde Türkiye de bulunan insanlığın yüz karasıdır ve bir Sırp ırkçılığıdır. Ben, ırkçılıktan bu kadar çekmiş Alman, Cezayirde çocukları öldürülmüş, milyonlarca kişinin kanına girmiş Fransız, Vietnam cehennemini yaşamış Amerikan halkına şaşıyorum. Niçin bu korkunç soykırıma duyarsız kalıyorlar, <span epub:type="pagebreak" id="page269" title="269"></span>diye. Bir de şunu düşünüyorum, dünyada sivil kuruluşlar güçlü ya da yeterli olsalardı, halklarla kaynaşabilselerdi bu soykırım utancını dünya yaşamayabilirdi. Çünkü devletlerin türlü çıkarları onları duyarsız kılabilir, ama çok çekmiş halkların duyarsız olmaları daha güçtür. Gene de İslam ülkelerini, Türkiye de içinde, suçlamaktan kendimi alamıyorum. Bosna olayında bir Fransa kadar bile olamadılar. Suçla ha suçla Batıyı, suçla ha suçla Birleşmiş Milletleri.</p>

    <p>Bir de Doğu Anadoluda bu korkunç trajedi yaşanırken kime ne sözümüz olabilir ki... Tencere dibin kara seninki benden kara. Sırplarla çoktan karşılaştırılmaya başladık.</p>

    <p>— <em>Avrupa Birliği olmasa da Türkiyenin Gümrük Birliği’ne girmesi projesine ne diyorsun?</em></p>

    <p>— Avrupa Birliğine girebilirdik, bir türlü barışçıl yoldan bu Kürt işini halledemiyoruz yazık ki... Kürt sorunu barışçıl yoldan halledilemezse, görünen köy kılavuz istemez, değil Avrupa Topluluğuna girebilmek, Avrupa Konseyinden bile atılabiliriz. Eğer Avrupa basınının her gün manşetlerinde değilsek, Bosna yüzündendir. Nasıl olsa Bosna işi ya şöyle ya böyle bir gün bitecektir. Daha çok sürüncemede bırakılamaz. Sürerse de insanlık iyice çöker, çürür. O zaman da Üçüncü Dünya Savaşını, ya şundan ya bundan dolayı, bekleyebiliriz. Ama bitecektir. Bıçak kemiğe dayanınca birçok kez insanlar kendilerini toparlamışlardır. İşte, Bosna soykırımı bitince, ondan sonra sen seyreyle gümbürtüyü. Bütün dünya medyası yönünü bize dönecektir. Elin adamına haber gerek. Dersimden iyi haber mi olur?</p>

    <p>— <em>Bir zamanlar sen de TİP’te yer aldın. Bugün o kuşak Aziz Nesin, Aybar gittiler. Sosyalizm öldü mü? Bu kuşak bir hayal peşinde mi koştu?</em></p>

    <p>— Aziz Nesin TİP’e hiçbir zaman girmedi. Sosyalizm bir bilimsel gerçektir. Ve insan soyunun yarattığı en gerçek bir öğretidir. Aybarın dediği gibi, sömürü bitmediği sürece sosyalizm savaşımı da bitmez. Büyük bir Fransız filozofuna göre, yirmi birinci yüzyıl sosyalizmin yüzyılı olacaktır. Çok kimse, Sovyet sosyalizmi iyi ki bitti diyor. Yanlış bir sosyalizmin bitmesi yaşamasından, sosyalizm için daha iyidir. Sosyalizm dü<span epub:type="pagebreak" id="page270" title="270"></span>şüncesi öyle yaşama uygun bir düşüncedir ki, dogmayı kabul edemez, sonuna kadar kendini yeniler, değiştirir.</p>

    <p>— <em>Sence Türkiye’de solun en büyük hatası neydi? Neden kitlelere ulaşamadı?</em></p>

    <p>— Halkla bütünleşemedi. Halkı yaşamayınca da, halk üstüne düşünmeyince de, kültür kısırlığı olunca da, Mehmet Ali Aybar gibi bir insan güler yüzlü sosyalizm deyince de, kıyametler kopunca da, Aybar gibi çağın liderleri çapındaki liderler dışlanınca da... Hangi yanlışı söyleyim. Türkiyede, her sosyalistim diyen kişi tekbaşına bir sosyalist partisi olunca da... Yeter Allahını seversen, tepeden tırnağa hepimiz yanlışlar içindeydik. Bundan sonra yanlışlarımızı görürsek, üstüne yürürsek işte o zaman... Büyük bir kültür toprağında yaşayan Anadolu halkı bizi bağrına basar.</p>

    <p>Sosyalizm, hiç ağlayan yüzlü, azgın suratlı olabilir mi? Bu icat bizim Türkiye sosyalistlerinin keşfi, öfkesi burnunda sosyalizm...</p>

    <p>— <em>Bugün soldaki siyasi hareketler için ne düşünüyorsun?</em></p>

    <p>— Sol üstünde gene de ağır baskılar var. Yalnız halkta kıpırdanmalar da var. Halk her zamandakinden daha sosyalizme yatkın. Yavaş yavaş bilinçleniyor. Bu bilinçlenme örgütünü de geliştirir, liderini de çıkarır.</p>

    <p>— <em>Sosyal demokrat partilerin bölünmüş durumu sence nerden kaynaklanıyor?</em></p>

    <p>— Çünkü tabanı kalmadı. Onlar da sosyalistler gibi halka ulaşamadılar. Halktan, halkın gereksinmelerinden koptular. Umuttular, belki de yapay bir umut, umut olmayı da yitirdiler. Bizim Türkiye İşçi Partisindeki gibi bunların da bölünmeleri çaresizliktendir. Halka gidebilseler, ulaşabilseler, dertlerini, en azından demokrasi savaşımlarını anlatabilseler, halk onları tutar, üstelik de bölünmelerine izin vermez. Zaten onlar da bölünmek gereksinimi duymazlar.</p>

    <p>— <em>Gelelim Kürt sorununa. Sanırım bu konuda telaffuzundaki sertleşme geçen yaz DEP Davası’nın bir duruşması sırasında oldu. BBC adına seninle bir mülakat yapmıştım. Yazar olarak daha önce davranmadığın için duyduğun utançtan, iki binli yıllara insanlık suçuyla giden Türkiye’nin ortadan kalkması tehlikesinden ilk kez o za<span epub:type="pagebreak" id="page271" title="271"></span>man söz etmiştin. Neydi seni bu kadar açık tutum takınmaya zorlayan? Kürtlerin anlattıkları mı? Sabrını ne taşırdı?</em></p>

    <p>— Kürt sorunu Türkiyenin de, dünyanın da belki en büyük sorunlarından biri. Çok yazdım. Savaş, çıkmaz yol. Bu savaşın sonu ne olursa olsun bölünme. Dilime pelesenk ettim, ama kime anlatabilirsin. Bir türlü Kürtlerin niçin bağımsızlık isteyeceklerini anlayamıyorum. Dünya bütünleşmeye, birleşmeye doğru giderken Kürtler niçin ayrılsın, bunu kimse anlatamıyor. Ayrılmayı niçin bir zorunluk haline getiriyoruz. Atatürk 1920’de ve 1923’te Kürtlere özerklik vermeyi önermedi mi, Kürtlere özerklik (muhtariyet) verilmezse sonunun ülke için kötü olacağını söylemedi mi? Atatürk sağlığında bu isteklerini niçin gerçekleştirmedi diyeceksiniz, bu bir bilimsel araştırma sorunudur. Böyle can alıcı noktalarda Atatürk hep üstüne üstüne giderdi. Kim bilir karşısında nasıl güçler vardı da... Atatürk Balkan Paktını da kurmuştu. Şimdi anlıyoruz ki, Balkanlar birleşmezse, ekonomik, kültürel bir birlik kuramazlarsa iflah olmazlar. Balkanlar yaşamak için birleşmek zorundadırlar. Kürt sorununda yöneticilerimiz gerçek demokratlara, gerçek yurtseverlere inanmıyorlar, hani onlar Atatürkçülerdi, niçin Atatürke inanmıyorlar, Atatürk de bizim gibi bölücü müydü? Atatürkü de 8’inci maddeden DGM’nin karşısına, öyleyse, ne zaman çıkaracağız? General Ahmet Çörekçi, Atatürkün kurduğu ordunun bir generali değil miydi? Suyu kurutan general Güreş de Atatürkün ordusunun bir generali değil miydi? Ya demokrasi ve barış ya da bölünme? 15 milyondan daha çok bir vatandaş kitlesini bu çağda evrensel insan haklarından yoksun kılmaya kimin gücü yeter? Hep yazdım, 21’inci yüzyılın adı daha şimdiden kondu, <em>İnsan Hakları Yüzyılı.</em> Buna hangi güç karşı koyabilir? Bizim yönetimler istediği kadar dünyaya meydan okusun. Amerika da, Sovyetler Birliği de meydan okumuştu. Sonlarını gördük. Amerika daha Vietnamı sırtından atamadı. Sovyetler Birliğinin foyası Afganistanda bir iyice ortaya çıktı. Gücünün nereye kadar olduğunu Afganistanda görmedik mi?</p>

    <p>Az önce söylediğim gibi, Kürt sorununu çok yazdım. Gözükenler, yazdıklarımın azıcık bir bölümü. Bu korkunç kirli savaşın gerçeklerini bir insan, bir yazar bir ömür boyunca bi<span epub:type="pagebreak" id="page272" title="272"></span>le anlatamaz. Ben de iki örnekle Kürt sorunu üstüne düşüncelerimi söyleyip sözü keseceğim. Ben Kürt sorunu işine yalnız DEP’li milletvekillerinin mahkemesinde başlamadım. Daha önce Özalın isteği üstüne bir Kürt raporu gönderdim ona. O da Özal öldükten sonra, nasıl ele geçirmişlerse, <em>Aydınlık</em> gazetesinde çıktı. Sonra da Musa Anterin öldürülmesi üstüne <em>Cumhuriyet</em>te uzun bir yazım çıktı. 1951’de de ilk röportajım gene Doğu Anadoluda Kürtler üstüneydi. Kürt sorunuyla karınca kararınca epeyce uğraştım. Romanlarımda çok Kürt tipi bulursunuz.</p>

    <p>İki örnek:</p>

    <p>Tunceli Milletvekili Sinan Yerlikayanın, Tuncelideki olaylar üstüne söylediklerini gazeteden olduğu gibi alıyorum: “Tunceli köylerinin üçte ikisi boşaltılmıştır. Hayvancılık tümüyle bitmiş, eğitim ve sağlık hizmetleri şehir merkezi dışında tümüyle ortadan kaldırılmıştır.</p>

    <p>Ben bu halkın sorunlarını çözmek için uluslararası platformlara Türkiyeyi şikayet etmeyi düşünüyorum. Yakın zamanda bir koordinasyon kurulu oluşturuldu. Uluslararası platformlara gitmeden önce iyi niyetimi göstermek için bir süre daha bekleyeceğim. [Sen daha çok beklersin. Y.K.]</p>

    <p>Hatta Birleşmiş Milletlerden güvenli iskan talebinde bulunacağım. Bosnada Sırp vahşeti var, Tuncelide özel tim vahşeti var. Sırplarla aynı taktiklerle vatandaşlarımız göçe zorlanıyor.</p>

    <p>Yalnız Tunceli mi aynı vahşeti yaşıyor? Ya yakılıp yıkılan Lice, ya Şırnak, ya Cizre, ya üç bine yakın köy, ya sürgün edilen üç milyondan daha çok köylü. Ya Ruanda sendromu, aç, yoksul, hastalıktan şehir kıyılarında kırılan köylüler. Salgın hastalıklardan ölümler, kırımlar.</p>

    <p>Gene bir Dersimli, “Gençlerimizi dağlara savuruyorlar,” diyordu gazetelerde. Bir devlet yapsa yapsa bunu yapar, ülkesini Ruandaya işte böyle çevirir.</p>

    <p>Generaller suyu kuruturlar da, suyu kuruttukça da balığı çoğaltırlar. Balıklar da Ağrıdağının, Cudi dağının, Zagros dağının doruklarındaki pınarlara, Dicleye, Fırata kaçarlar. Bir kısmı da salgın hastalıklardan ölürler. Türk halkının da, kardeşlerinin de böylesi ölümlerine yüreği bir dayanır iki dayanır...</p>

    <p><span epub:type="pagebreak" id="page273" title="273"></span>Hep tutturmuşlar PKK, PKK... PKK bir başlangıç değil, zulmün getirdiği sonuçtur. Kimse farkında değil, bir halk savaşıyor. Bunu bildiği için de akıllı general suyu kurutuyor. Oysa ki, on beş milyondan daha çok bir halk küçük bir su değil, bir denizdir. Denizi de, bir generalin ne kadar topu tüfeği, uçağı, kobrası olsa da kurutamaz.</p>

    <p>Gazeteler yazdı, bir cenaze törenini, iyice anımsıyorum. Yaşlı kadının gerilla oğlu öldürülmüş, kasaba halkı çoluk çocuk yüzlerce, mezarlıktalar. Zılgıtlar çekiliyor, alkışlar çalınıyor. Sanki bir düğün bayram. Yaşlı ana ortaya çıkmış, çağırın davulcuları zurnacıları, demiş. Davul zurna çalmaya başlayınca da kadın gövende durmuş halay başı olmuş, yani başlamış türküler söyleyerek halaya, kalabalıkla da birlikte. Hem halay çekiyor, hem de bağırıyormuş: “İki oğlum daha kaldı onları da az sonra dağa gönderiyorum.” Öldürülen oğlu üstüne Çukurovalı kadının yaktığı ağıt geliyor aklıma:</p>

    <p><em>Efesini</em> (fesini) <em>bana verin</em></p>

    <p><em>Ben belime sokucuyum</em></p>

    <p><em>Ahmet oğlum düğün kurmuş</em></p>

    <p><em>Ben halaya çıkıcıyım</em></p>

    <p>Bir de mahpusanede açlık grevine, ölüme yatmış on bin kişi var. Bugünkü gazetede var. Grevcilerden biri ölmüş. On bin kişinin barış için ölüme yatması dünya için büyük bir olaydır. Ülkemiz için de... Altından kalkabilirsen kalk.</p>

    <p>Doğu Anadolu milletvekillerinin durumlarına onca öfkelenmem en büyük barış şansımızı yitirdiğimizden dolayıydı. Onlar Mecliste kalsalardı, onlar Kürt halkının temsilcileriydiler, onlarla konuşulur, barış sağlanabilirdi. Bizim yönetimin buna, yani barışa hiç niyeti olmadığı anlaşıldı. İşte bu da beni çileden çıkardı. Onlar, yani yöneticiler çok kapalı kaldıkları için Türkiye sınırları içinde, ne Türkiyeyi biliyorlar, ne de dünyayı. Kürtleri ezdikleri, bitirdikleri gün Türkiyenin de biteceğini, en azından bu durumda kalamayacağını bilmiyorlar. Biliyorum, kimse beni dinlemeyecek. Hemen hemen hiç etkim olmayacak, olan bana olacak. Ama göz görüyor gönül katlanmıyor. Ne yapalım <span epub:type="pagebreak" id="page274" title="274"></span>bu ülke bizim ülkemiz. Kıramadığımız zinciri kemireceğiz. Eğer bunun böyle olduğunun bilincine varırsa Türkiye halkları kurtulduğumuz gündür. Ne yazık ki, halka en küçük bir ışık sızdırılmıyor.</p>

    <p>— <em>Kürt sorunu konusunda ortaya atılan kavramlar iktidar tarafından ustaca dejenere edildi. ‘Siyasi çözüm’ diyenler ‘bölücü’ damgası yedi. ‘Barışçı çözüm’, ‘demokratik çözüm’, ‘sivil çözüm’ gibi kavramlar ortaya atıldı, ama bunların hiçbiri rağbet görmedi. Çözümün adı nedir ve sorun nasıl ortadan kaldırılmalıdır? Sorun nasıl çözülmeli?</em></p>

    <p>— Yukarda da söyledim ya, elimizdeki en büyük kozu kaçırdık, Kürt milletvekillerini hapsettik. Çok kötü oldu bu. Akıl var yakin var, derler. Hiç mi bizde akıl kalmamış? Göz göre göre ülkeyi onarılmaz <em>badirelere</em> sürüklüyoruz, Mustafa Kemal Paşanın deyimiyle. Başlıca umar o hapisanedeki milletvekilleriydi. Kimler açıyor başımıza bu işleri? Kim soktu Türkiyeyi bu çıkmaz yola, yok mudur kurtaracak bahtı kara kaderini? Bugün de çözüm var, barışçı, demokratik çözüm mümkün ve çözümlerin en kolayı. Haydi Kürtleri savaşla sindirdik, direnişlerini kırdık, diyelim, bu ne kadar, kaç gün, kaç ay, kaç yıl sürer? Sürse de, bu acıdan, böylesine kırımlardan, bu kadar işkencelerden sonra bu iki halk biribirlerinin gözlerini oymazlar mı? İki halkı zorla, işkenceyle, açlıkla nasıl bir arada tutabilirsiniz? İki yıl önce de <em>Le Monde</em>la yaptığım bir konuşmada bir yılan hikayesi anlatmış, sende bu oğul acısı, bende bu kuyruk acısı varken nasıl kardeş olabiliriz, demiştim. Kim kıyıyor bir ülkeye? Bir yönetici bölüğü bu kadar akılsız olabilir mi? Askeri darbenin Anayasasının birkaç maddesini birazcık da olsa yüreklilik göstererek değiştiren Meclis, Kürt sorununu barışçıl yoldan çözümleyemez mi? Kiminle konuşacağız, diyorlar barışmak için, işte karşılarında koskoca bir Kürt halkı. O halk da barışmaya can atıyor. Türk kökenli halk da can atıyor.</p>

    <p>Halkların üstüne yürümek çok korkunç sonuçlar doğurur.</p>

    <p>Bence barışmanın bir yolu var. Hem de birçok yolu var. Hem de birçok yolu var.</p>

    <p>Yeter ki isteyelim. Milletin çocuklarını biribirine öldürtmekten zevk mi alıyoruz acaba?</p>

    <p><span epub:type="pagebreak" id="page275" title="275"></span>Biz Kürtlere evrensel insan haklarını verirsek, çorap söküğü gibi gider bu, diyorlar, hem de insanlığın gözünün içine baka baka söylüyorlar. Böyle bir akla şeytanlar bile kıçıyla güler. Kürtlerden evrensel insan haklarını esirgersen, bunun için de Özel Timinle, üç yüz bin kişilik ordunla Kürtlerin üstüne yürürsen, dünya halkları da Kürtlerin yanında yer alır. Dünyaya meydan okumanın, ben İslam dünyasına giderim, diye şantaj yapmanın, zaten İslam dünyasının içindesin, ne yararı var? Bu şantajını, o da bir süre için, devletlere yutturursun, ama halklara yutturamazsın. <em>İlle de insan hakları...</em> Elindeki düğümü niçin dişine vuruyorsun?</p>

    <p>— <em>Bir görüşe göre, “Türkiye’de işçi sınıfının sorunları göz ardı ediliyor.” Bu görüşü savunanlar, “Kürt sorununu dile getirmenin yeni bir moda olduğunu, bunu yapanların emperyalizmin oyununa geldiğini” öne sürüyorlar. Bu konudaki görüşlerin?</em></p>

    <p>— Nasıl göz ardı edilmesin, her yıl savaşa binlerce trilyon gidiyor. Bu yıl savaşa gidecek para 436 trilyonmuş. Savaş harcamaları yıllar geçtikçe büyüyor. Bundan sonra daha da büyüyecek: bütün üretimler hemen hemen yerinde sayıyor. Gıda ambargosu konmuş, Doğu Anadolu halkı da üretim yapamaz olmuş. Koskocaman bir bölge. Türkiye buğday bile satın almaya başladı dışarıdan. Yakında et de alacak. Doğu halkı artık hayvan üretemiyor. Savaş onların belini kökten kırdı. Gelecek yıl savaş, enflasyonu yüzde 200’e çıkarmayacak mı sanıyoruz. Belki de daha çok. Açlıkla, yoksullukla karşı karşıya kalmış bir ülkede işçilerin sorunları nasıl halledilebilir? Doğrusu iyiye gitmiyoruz. En büyük sebep de savaş. Bir de iç borçlar, dış borçlar... Kolay değil. Ondan sonra seyreyle sen gümbürtüyü. Şeytan kulağına kurşun, böyle giderse, ülkede kıtlık olacak. İşçi istediği kadar çağırıp bağırıp yürüsün, kim duyar, kim dinler? İşçilerin akılları varsa, kendilerini, emeklerini kurtarmak istiyorlarsa, önce demokrat aydınların yanında, bu kirli savaşa karşı çıksınlar. Çünkü ekmeklerinin yarıya yakınını bu savaş ellerinden alıyor. Üstelik de çocuklarını...</p>

    <p>— <em>Geçenlerde ölen Mehmet Ali Aybar’ın Kürt sorunu konusundaki yaklaşımı neydi?</em></p>

    <p>— Ölmeden çok önceleri Mehmet Ali Aybar düşüncelerini durmadan söyledi. Üstelik hepimizden önce. Barışçıl, demok<span epub:type="pagebreak" id="page276" title="276"></span>ratik çözümden başka Aybardan, Aybar gibi yurtsever büyük bir liderden başka türlüsü beklenebilir miydi? Sanırsam, gazetelere bir açıklamasından dolayı yargıçların karşısına da çıkarıldı. Türkiyede ilk olarak Doğu Anadolu mitinglerini Türkiye İşçi Partisi gerçekleştirdi, Aybarın önderliğinde. Aybar gibi bir sosyalist demokrat insan geniş bir halk kitlesinin bütün insan haklarından yoksun kalmasını nasıl kabul ederdi.</p>

    <p>— <em>Ekonomik önlemler paketiyle sorunun çözümüne ulaşılacağı yönünde mesajlar geliyor Başbakan Çiller’den. Bu sorunu böyle halletmek mümkün mü?</em></p>

    <p>— Elbette ekonomik önlemler çok önemli. Yetmiş yıl dağ Türklerini devlet unutmuş. Azıcık da kıpırdanma olunca devlet bütün gücüyle dağ Türklerinin başına kara kartallar gibi çullanmış, ümüğünü kesmiş. Sayın Çiller ekonomik önlemleri gerçekleştirebilecek mi? O da her söylediği gibi unutulacak mı? Küşümlüyüm.</p>

    <p>Kürt sorunu bir insan hakları sorunudur. Kürtler hakları için direnişe geçtiler. General akılsız mı, koskocaman general, niçin topyekun yok etme savaşına geçti? Bütün Doğu Anadolu topraklarını altınla kaplasan bu savaş sürer. Tek umar demokratik çözüm. Ya devlet başa ya kuzgun leşe değil.</p>

    <p>— <em>PKK konusunda ne düşünüyorsun? Sence bağımsız bir örgüt mü, bölgedeki diğer bazı ülkelerin güdümünde mi? Bu örgütle görüşme yolları aranmalı mı? Böyle bir arayış hâlâ geçerli olabilir mi?</em></p>

    <p>— Geçenlerde, mahkeme kapısında bir genç gazeteciyi tersledim, buna da çok üzüldüm. PKK hakkında bir soru sordu. Ne korkunç, ne ayıp. PKK’ya küfretmezsen PKK’nın yanındasın. Ne aşağılayıcı bir düşünce biçimi. Eskiden polisler, sağcılar, hep Sovyetler Birliği için ne diyorsun, diye sorarlardı. Sövmezsen Sovyetlerden yanasın. Örgütleri de, başkaldırıları da, onların iyiliğini, kötülüğünü de bir romancı gibi düşünmeye alışmış kişiyim. Ne politikacı gibi düşünürüm, ne de aşağılanmayı kabul ederim. Evimde bir tek PKK dosyası yok. Ne bileyim PKK’nın nereden yardım aldığını. Sanıyorum ki, PKK lideri Abdullah Öcalan Birleşmiş Milletler üyesi bir ulusun başında da değil. Avrupa Konseyi İnsan Haklarını da, AGİK’i de imzalamamış. Görüşme yolları bir teknik iş, ben de Dışişleri <span epub:type="pagebreak" id="page277" title="277"></span>Bakanlığında hiç çalışmadım. Devlet isterse kiminle konuşacağını bulur. Ben ne bileyim, belki de Öcalanla anlaşır. Bilemem.</p>

    <p>— <em>Güneydoğu illerini kasıp kavuran şiddet ve göç dalgasının en önemli insani boyutu, ölenler ile ailelerin parçalanması gibi görünüyor. Türk gençleri ölüyor, Kürt gençleri ölüyor. Ankara’da yöneticiler ile PKK’nın lideri bu insanları ölüme göndermeye devam ediyor. Kan davası ülkeyi tehlikeli yollara sürüklemez mi?</em></p>

    <p>— Hepsini biraz önce söyledim. Beni yürekten yaralayan elbette gencecik insanların muratlarını alamadan ölmeleri. Ben, hiçbir şey için insanın ölmesini kabul edemiyorum. Hiçbir zaman da etmeyeceğim. Ne için olursa olsun bir savaşı kabul edemeyeceğim. İkincisi, bu savaşta beni yaralayan, Doğu Anadoluda on milyon hektar ormanın yakılması. İnsan, ne için olursa olsun kendi toprağını kendi eliyle öldürür mü? Bir de ambargo konması, gerillaya yiyecek gitmesin, diye halkın yiyeceğinin elinden alınması, karneye bağlanması, korkunç, korkunç, olacak iş değil.</p>

    <p>Bu savaş her düşünen, her yüreği olan insanı kahredecek bir durumda.</p>

    <p>O topraklarından edilen 3 milyondan fazla insanın macerası yürekler acısı. Olan biteni bilmemizin olanağı yok. Geçenlerde bir kanalda, hangi dağda kurt öldüyse, Diyarbakırdaki bir sürgün kampını gösterdiler, ya da çadırlardaki, barakadakileri. Televizyonlarda gördüklerimiz Ruandalılar gibiydi. Onların çocukları gibi sürgünlerin çocuklarının da boyunları ip gibiydi. Kaburga kemikleri gözüküyor, sayılıyordu. Yüzleri iskelet yüzü gibi, kocamanlaşmış gözleri de çukura kaçmıştı. Yaşlılar da bin beter. Ruandadan da beter. Aman Allah kahretsin. Bütün bunlar bizim ülkemizde oluyor. Alın işte suyu kuruttunuz da böyle oldu. Sayın yöneticilerin işleyebilecekleri başka, daha korkunç suçlar kaldı mı? Şimdi de zokayı yiyince sürgünleri geriye göndermeye kalkıyorlar. Niçin sürdünüz o kadar insanı, yerlerinden yurtlarından ettiniz? Sürgündeki insanları da rahat bırakmıyorlar. Faili meçhul cinayet, yüzlerce gözaltı. Bütün bunlar ne için, ne için?</p>

    <p>— <em>Olağanüstü Hal ile birlikte bölgedeki özel timler olgusunu ve koruculuk sistemini tasfiye etmek mümkün olabilir mi?</em></p>

    <p><span epub:type="pagebreak" id="page278" title="278"></span>— Yöneticiler akıllarını başlarına toplayabilir, barış da gerçekleşebilir. Ama korucular, Özel Tim ne olur? Uzmanlar onun da yolunu bulurlar belki. Belki emekli ederler. Ne bileyim ben, bu koruculuk, Özel Tim işi beni çok korkutuyor. Savaştan sonra ülkeyi daha büyük belalar mı bekliyor? Bilemem, bilmek de istemem şimdiden. Acaba Vietnamlılar, Amerikan yanlısı korucuları ne yaptılar, bir heyet göndersek de Vietnama öğrensek, kötü mü olur?</p>

    <p>— <em>Cumhurbaşkanı Demirel sık sık Batı’nın Sevres’i istediğinden söz etti son zamanlarda. Ona başka tutucu siyasetçiler de katıldı. Ecevit ile Türkeş de benzer görüşleri dile getirdi. Kürtlere şu ya da bu şekilde özerklik veya federatif çözümler gündeme getirildiği takdirde ülkenin bölüneceği yolunda dile getirilen kaygılarda haklılık payı var mı? Sence Kürtler arasında Türkiye’den kopma eğilimi ne durumda?</em></p>

    <p>— Yukarda da söyledim ya, eğer durum bu kadar kötüyse, Batıyla bu kadar düşmansak, ne işimiz var Avrupa Konseyinde? Ne işimiz var Gümrük Birliğinde, ne işimiz var Avrupa Birliğinde? Bizi oraya kırılmaz kesilmez kırk urganla mı bağladılar? İnsan ille de düşmanının yakasına yapışır, amanın beni bırakma, diye bağırır çağırır mı? Bunlar acayip insanlar, Sevrin bir daha geriye dönemeyeceğini bilmiyorlar mı? Türkiye, Türküyle, Kürdüyle, Çerkesi, Arabı, Lazı, Arnavudu, Boşnağıyla büyük bir ülke. Batılılar bilmez mi Türkiyeyi hiçbir gücün bölemeyeceğini? Amerika bile bölemez Türkiyeyi. Öyleyse ne oluyor, diyeceksiniz, bizim anlı şanlı çok akıllı, ileriyi gören liderler neden bu kadar korkuyorlar? Korkularının sebebini çok düşündüm, bir türlü bulamadım. Bu kirli, pis, insanlığa hiç yakışmayan, ülkemizi yıkıma götüren bu savaşı haklı çıkartmak için böyle konuşmasınlar?</p>

    <p>Bu ülke o kadar yalnız değil, böylesi birkaç adamın da güdümünde değil, kim olursa olsunlar. Bu ülkede demokrasiye kendisini adamış epeyce de insan var. Bu ülke dara geldiği zaman, gene mucizeler yaratabilir. Böyle burnunun ucunu görmeyen birkaç insanın eline bırakılacak kadar küçük, köksüz bir ülke değil Türkiye. Vatanseverlerin hepsini Çanakkale toprağına gömmedik.</p>

    <p class="date">Yeni Yüzyıl, <em>31 Temmuz - 6 Nisan 1995</em></p>
  </section>
</body>
</html>
