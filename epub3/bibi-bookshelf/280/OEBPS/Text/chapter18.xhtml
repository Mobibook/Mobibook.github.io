<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page82" title="82"></span>Oslobodenje İçin Yardımlaşma Yazısı<a epub:type="noteref" href="#y1">*</a></h1>

    <p><em>Oslobodenje</em> çalışanları, dostlarım,</p>

    <p>Geçmişiniz de hayranlık verici. 1943’ün 30 Ağustosunda Bosna-Hersekin Kurtuluş Savaşını desteklemek için çıktınız. Ve savaştınız, kazandınız. Ülkeniz insanları kahramanlık destanları yazdı, Nazi sürülerine karşı. Bir ülkede, verdiğiniz savaşla insanlığın onuru oldunuz.</p>

    <p>Şimdi de gene büyük bir kurtuluş savaşının içindesiniz. Avrupanın bağrında siz aç, siz yoksul, siz karlı kış günlerinde yakacak bir çöp bile bulamaz donarak ölürken, siz silahsız, dişlerinizle, tırnaklarınızla dövüşürken, İkinci Dünya Savaşındaki gibi, daha da büyük kahramanlık destanları yaratıyorsunuz. Kahramanlık destanları yaratıyorsunuz demek kolay, yardımınıza koşmak, sizinle birlikte savaşmak, ölmek zor. Oysa, insanlık onuru taşıyan herkes için, o kadar zor olmamalıydı.</p>

    <p>Bana ulaşan dünya gazetelerinden, ülkemin gazetelerinden gazetenizin macerasını, yazdığı büyük destanı okuyorum. Eski bir gazeteciyim. Çalıştığım süreler mesleğimi çok severdim. Daha da severim. Ama sizin kahramanlığınızdan sonra mesleğim gözümde kutsallaştı.</p>

    <p>İnsanlığa bir şey daha yaptınız, bir önemli katkıda daha bulundunuz. Sizin trajediniz Avrupanın bağrında yaşanıyor. Başınıza gelenleri burada size yazmaktan utanıyorum. Size Nazi sürülerinin yapamadığı ya da yapmadığı korkunç, şimdiye <span epub:type="pagebreak" id="page83" title="83"></span>kadar insan soyunun çok az gördüğü kırımlarla, barbarlıklarla karşı karşıyasınız. Ve bütün insanlık elini kolunu bağlamış, sizin korkunç can çekişmenizi, ölümünüzü, aşağılanmanızı, sözümona insanlık suçu saydığı soykırımı seyrediyor.</p>

    <p>İkinci Dünya Savaşında soykırımlar oldu, altı milyon Yahudi toplama kamplarında işkenceyle, derileri yüzülerek, kobay gibi kullanılarak, fırınlarda yakılarak öldürüldü. Kırk milyondan fazla insan savaşlarda can verdi. Bu savaş insanlığa çoğa mal oldu. Şimdi biliyoruz ki, artık insanlık İkinci Dünya Savaşı öncesindeki insanlık değildir. İnsanlık büyük bir yara aldı. Yara çok büyüktü. Artık insanlık İkinci Dünya Savaşından önceki sağlığında değildir. Sağlıklı insan onurlu insandır. İnsanlık İkinci Dünya Savaşında onurundan çok şey yitirdi. Çünkü İkinci Dünya Savaşından önceki ve sonraki soykırımlara seyirci kaldık. Bugünlerde yaratıcılığımız eksilmişse, vicdanımız vurdumduymaz olmuşsa, İkinci Dünya Savaşındaki onurumuzun zedelenmesinden dolayıdır. Siz bugün yara almış bu insanlıkla da karşı karşıyasınız. Ama şuna da inanmalıyız ki, insanlık yaralarını er geç saracaktır.</p>

    <p>Sizin, siz yirmi gazetecinin bugünkü akıl almaz savaşımı, insanlığımızın daha bitmediğini, yara almış onurumuzun daha kangren olmadığını, vurdumduymazlığımızın bizi öldürücü hale getirmediğini kanıtlıyor. Bugünkü dünyamızda bir umut ışığı oldunuz. İnsanlık toptan tükenmedikçe umudunun da tükenmeyeceğini gösterdiniz.</p>

    <p>Yeni, güzel bir şey daha yaptınız. İnsanlığımıza, belki de, son yıllardaki en büyük iyiliklerden biridir bu. Kahramanlığınız, dünya gazetecilerini harekete geçirdi. Güzel bir dayanışmaya girdiler, sizin kahramanlığınız yöresinde “Reporters sans Frontieres” ve “World Media” gibi kuruluşlar yeni, olumlu bir çalışmaya başladılar.</p>

    <p>Sizi temin ederim ki kardeşlerim, ülkemden de, basından da biliyorum ki, Avrupanın ortasında gelişen bu barbarlığa insanlık o kadar vurdumduymaz davranmıyor. Her insanın içi kan ağlıyor, ne kadar onurumuzdan çok şey yitirmişsek de, insanlık o kadar çabuk bitmiyor. Hükümetler başımızın belası. Onlar denge oynuyorlar, ticaret, şunu bunu oynuyorlar. İnsan vicdanını, onurunu küçücük gündelik bir çıkar uğruna ayaklar altına alabiliyorlar. İnanın ki halklar böyle değil. Halkın böyle <span epub:type="pagebreak" id="page84" title="84"></span>olmadığını size söylemeye gerek var mı? Halkın savaşımının içindesiniz ve onun onurlu bir parçasısınız.</p>

    <p>Sivil halk örgütlenmedikçe, insanlığımızın kurtuluşu yok. Bosna-Hersek trajedisi her zaman yaşanabilir. Halklar da bunların karşısında, şimdiki gibi eli kolu bağlı kalakalır.</p>

    <p>“Reporters sans Frontieres” ve “World Media” bizi, bu olayın, yani bu dayanışmanın gerçekleşeceğine inandırdılar. Bu dayanışma gerçekleşirse, gerçekleşmemesi için hiçbir sebep yok, sivil örgütlenmenin bir başlangıcı olamaz mı? Bir kıvılcım olamaz mı? Bir kıvılcımın oluşması, büyük insanlığın, yalnız insanlık değerleri üstüne örgütlenmesi, bilinçlenmesi insanlığımızı böyle onursuzluklardan, vurdumduymazlık çürümesinden kurtarıp sağlığımıza kavuşturabilir.</p>

    <p>İşte bu kıvılcımın parlaması da, böyle bir kıvılcımın büyüyerek ateşlere dönüşmesi de, sizin onurlu savaşınız yüzünden olacaktır.</p>

    <p>Size bir tek örnek vereceğim, iki buçuk ay önce <em>Le Nouvel Observateur</em> Fransızları Bosna-Hersekle dayanışmaya çağırdı. 500’den fazla mektup geldi gazeteye. Her biri zehir zemberek. O mektuplardan bir örnek: “Kuveytin işgaline o kadar çabuk cevap veren Batı, o kadar güçsüz mü oldu da Bosna-Hersek karşısında tüyünü kıpırdatmıyor? Yoksa Bosna-Hersekin boğazlanan çocuklarından daha mı değerliydi bir varil petrol?”</p>

    <p>Bosna-Hersek kurtulsa da, böyle gidersek, bu kadar korkunç trajediler yaşamış Avrupanın gün görmüş halkı artık bugünkü gibi olamaz. İnsanlık bugünkü gibi olamaz. Bosna-Hersekle onurumuzdan, insanlığımızdan çok şey verdik bu savaşa da.</p>

    <p>Umudumuz, yinelemek zorundayım, sizin onurlu dövüşünüzdür.</p>

    <p>Gazetede onurlu bir oluşum daha var. Sırp, Hırvat, Müslüman birlikte kol kolasınız. Bu onurlu davranışınız da insanlığımıza güzel bir örnek.</p>

    <p>Siz yenilmedikçe, Bosna-Hersek yenilmeyecek. Yakında KURTULUŞA kavuşmanız umuduyla.</p>

    <p>Önümüzdeki 30 Ağustosta ellinci yılınızı yürekten kutlayarak saygılarla, sevgilerle.</p>

    <p class="date">Oslobodenje, <em>5 Nisan 1993</em></p>
  </section>

  <aside epub:type="footnote" id="y1">* Değişik ülkelerden seksen gazete, Bosna’da yayımlanan <em>Oslobodenje</em> gazetesi için yardım kampanyası açmıştı. Her ülkeden bir yazar seçildi. <em>Milliyet</em> gazetesi de Yaşar Kemal’e başvurdu. Bu yazı <em>Oslobodenje’</em>de<em>, Milliyet’</em>te ve başka birçok gazetede yayımlandı.</aside>
</body>
</html>
