<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Zulmün Artsın</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <h1 class="baslik"><span epub:type="pagebreak" id="page165" title="165"></span>Reşat Enis: Bir Romancının Ölümü</h1>

    <p>Adanada Çakmak Caddesinde <em>Bugün</em> gazetesinde caddeye bakan büyük penceresinin önünde çok ciddi bir adam otururdu. Dudaklarını yiyerek, başını kağıtlara eğmiş çalışır, yanına yönüne, caddeden geçenlere hiç bakmazdı. Ben 1943 yazını anımsıyorum. Bir gün, Çakmak Caddesi Orhan Kemalle her gün geçtiğimiz bir yerdi, Orhan Kemal bana camdan içeride çalışan adamı gösterdi, işte Reşat Enis bu, dedi. O zamana kadar biz Reşat Enisten epey roman okumuştuk. Edebiyat tartışmalarımıza Reşat Enis de giriyordu. Bundan sonra ne zaman oradan geçmişsek, bu gömleğinin yakası açık, dudaklarını yiyen dünyadan habersiz, yanını yöresini yıkıp evrende bir başına kalmış adama hayranlıkla bakardık. İstanbuldan, büyük gazetelerden birisinin sekreterliğini bırakıp Adananın sarı sıcağına kendisini atmış bu adama şaşardık. Reşat Enis, Adanaya ne için gelmişti, onun romanları kadar bir merak konumuz da buydu. Onun Adananın sarı sıcağı içine kendini atışı üstüne türlü rivayetler de çıkmıştı. En çok da Reşat Enisin Çukurova ırgatları üstüne bir roman yazacağı söyleniyordu. Bütün söylentilerden daha çok, biz de bu ırgat romanı söylentisini tutuyorduk. Ama bu adam ırgat romanını nasıl yazacaktı? Bu adam hiçbir yere çıkmıyor, hiçbir kimseyle konuşmuyordu. Onun yalnız iki kişiyle konuştuğunu öğrenmiştik. Bir tanesi Dr. Ziya Oykut, öbürü de Ziraat Okulundan bir öğretmendi. Bunlar da ırgatları ne bilirlerdi ki, bizimle tanışsa, biz ona ne traktörcüler, batoscular, ırgatlar tanıtır, bütün Çukurovayı ona taşıyla toprağıyla bir bir gösterirdik. Reşat Enisin öyle acılı bir <span epub:type="pagebreak" id="page166" title="166"></span>yüzü vardı ki, onunla tanışmaya hiç kimse bir yüreklilik gösteremezdi. Orhanla ikimiz böyle dünyadan kopmuş gibi gözüken, kendi içine, dünyasına, kağıtlarına yumulmuş bir insanın nasıl bir Çukurova romanı yazacağını, ya da yazıp yazamayacağını tartışır dururduk. O zamanlar Adana, sanatta altın çağını yaşıyordu. Arif Dino, Abidin Dino İstanbuldan Adanaya ikamete memur edilmişlerdi. Orhan Kemal ilk romanlarını yazıyordu. Rasim Göknel, Süleyman Şahin Tar şiirlerini yazıyor, bir edebiyat ortamı yaratmaya çalışıyorlardı. Ferit Celal Güven bu sanat ortamına kol kanat geriyor, Latif Ariş resimler çiziyor. Hamdi Paramyok, Aydın Gün yeni bir tiyatro yaratmaya çalışıyorlardı. <em>Çakırcalı Efe</em>nin yazarı Zeynel Besim Sun da <em>Bugün</em> gazetesine fıkralar yazıyordu. Adanadaki düşünce yaşamı da ovası gibi fakur fukur kaynıyordu. Belki bir yıl, belki de üç ay sonra, yılını anımsayamıyorum, bir de Orhan Kemalle baktık ki, o pencerenin önünde oturan adam yok. Birkaç ay sonra, bunun kokusu çıktı. Reşat Bey Adanadan gidince, Adana üstüne yazdığı romanı bastırmış. Adı da <em>Toprak Kokusu...</em> Orhan Kemalle romanı bir yerlerden bulup buluşturduk okumaya başladık. Roman Adanadaki birtakım insanları, yaşamakta olan kişileri anlatıyordu. Bizim düşündüğümüz, düşlediğimiz bir roman olmamıştı bu. Reşat Enisin bu işte bütün kabahati de bize sorup Çukurovayı öğrenmemesiydi! Biz ona Çukurovayı anlatmış olsaydık, o sel gibi akan, bentlerini yıkan bir ırgat destanı yazabilirdi. <em>Toprak Kokusu</em>nu gene de çok sevmiştik. Bize bambaşka bir yol göstermişti. Bir de Reşat Beyle benim ayrı bir ilişkim vardı, ben ilk hikayem “Kulübeler”i ona götürmüştüm: Bu, el yazımla yirmi beş sayfa tutan bir hikayeydi. Tam özene bezene üç ayda yazmış, Reşat Enise <em>Bugün</em>de yayımlansın diye götürmüş, vermiş, hikayenin yayımlanmasını da aylarca beklemiştim. Ne hikaye, ne ses, ne de bir soluk. Hikayeyi Reşat Enise götürdüğümü, onun da yayımlamadığını ne Abidin Dinoya, ne de Orhan Kemale söylemiştim. Nasıl bir hikaye olduğunu bilmiyorum, o da öylece kaynadı gitti.</p>

    <p>Reşat Enis ölünce önce bunları düşündüm. Sonra onunla <em>Cumhuriyet</em>te birlikte çalıştık. Burada çalışırken de birçok roman yazdı. Romanları yüzünden de başı her zaman belaya girdi. Başına gelen bütün belaları sessiz sedasız sineye çekiyordu. Ne bir <span epub:type="pagebreak" id="page167" title="167"></span>yakınma, ne bir kahramanlık gösterisi... Öfkesi her zaman patlamaya hazır. Öylesine ömrü boyunca yalnız bir adam ki, kendi macerasına kimseyi katmak istemeyen. Onun bir kerecik yakındığını duydum, o da birkaç yıl önce karısı ölünce. “Çok yalnız kaldım,” dedi. Demek ki, yalnızlığını paylaştığı birisi varmış. Ondan sonra onulmaz bir yalnızlığın içine düştü Reşat Enis. Ölümüne de bu taş gibi ağır yalnızlık sebep oldu bence.</p>

    <p>Reşat Enis ölümünde de yalnız kaldı. Hiçbir ünlü yazar, benim bildiğim onun kadar yalnız gömülmedi. Gazeteler, o da bir iki gazete, birkaç satırla geçiştirdiler onun ölümünü. Bugünlerde, boyalı ya da boyasız, bizim gazetelerimiz, kim ölürse, yani doğru dürüst bir kişilik, böyle davranacaklardır. Bugünler, Türk tarihinde, bütün değerlerin altüst olduğu, okkanın çakıla karıştığı günler olarak anılacaktır. Bugünlerde, eğer bir değere değer veriliyor gibi görünüyorsa mutlaka onun altında bir Çapanoğlu vardır. Bu yalnız kalan adam, romanımızın temel taşlarından birisidir. Getirdikleri, götürdükleri, romancılığı her zaman tartışılabilir, ama onun bir yönü tartışılamaz, sonsuz namusu ve halk sevgisi. Bu sessiz, bu karınca gibi çalışkan adam gerçekçi romanımızın babalarından oldu. <em>Toprak Kokusu</em>nda belki evrenin, insanın, doğanın büyük şiirini bulamayız, ama insanın katı gerçeğine başımızı küt diye vurur irkiliriz. O, hep irkilten bir yazardı. Onun için ilk Çukurova romanını o yazdı. Bu kaynaşan, Anadolunun yüreğinin attığı yeri ilk o dile getirdi ve ondan sonra gelenlere bir çiğir de olsa, yolu o çizdi. İlk işçi romanını da yazanlardan birisi, belki de birincisi odur. Bizim romanımız, toplumumuz tartışılırken, sağlıklı bir dönemde, Reşat Enis adı en çok anılan adlar arasında olacaktır. Ve Reşat Enisin romanı sağlığında erişemediği gerçek değerine, ne yazık ki, ileride erişecektir. Yaşamında ve ölümünde sonsuz bir yalnızlığa gömdüğümüz bu onurlu adam ileride hiç de yalnız kalmayacaktır. Romanımızın, insanlığımızın ışık kaynaklarından biri olarak yaşamını sürdürecektir.</p>

    <p>Öyle yoz bir çağda yaşıyoruz ki, bazı kişilerin kadirlerini sengi musallada bile bilmiyoruz.</p>

    <p class="date"><em>23 Ocak 1984</em></p>
  </section>
</body>
</html>
