<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">Şaka</h1>

  <p class="orta">–Bir Şakacının Anıları–</p>

  <p class="normal">Şakacıların ölü gömücülere benzeyip siyasetçi adını aldıkları bir yüzyılda yaşıyoruz. Babalarımızın sağlıklı, yalın, gerçek, güzel, neşeli şakası yapılmıyor artık ülkemizde. Oysa bir şakadan daha eğlendirici, daha gülünç ne vardır? Her şeye inanan insanları kandırmaktan, budalalarla dalga geçmekten, en kurnazları faka bastırmaktan, en büyük dümencileri zararsız ve gülünç tuzaklara düşürmekten daha eğlenceli şey olabilir mi? İnsanlarla ustaca alay etmekten, onları kendi saflıklarına gülmeye zorlamaktan ya da kızdıkları zaman yeni bir şakayla öç almaktan daha tatlı ne vardır yeryüzünde?</p>

  <p class="normal">Evet, ben de epey şaka yapmışımdır yaşarken. Ve elbette bana da bir o kadarı yapılmıştır, hem de en güzelleri! Evet, insanları kırıp geçiren, korkunç şakalar da yaptım. Kurbanlarımdan biri bu şakanın sonunda öldü. Bu, kimse için bir kayıp olmadı. Günün birinde anlatırım; ancak bunu edeplice yapmakta epey zorlanacağım sanırım, çünkü şakam hiç ama hiç uygun bir şaka değildi. Paris yakınlarındaki küçük bir köyde yaşandı. Şakayla kandırılan ölmüş olsa da, tanık olanların hepsi bugün de katıla katıla gülerler. Nur içinde yatsın!</p>

  <p class="normal">Bugün size iki şakayı, bana yapılan son şaka ile benim yaptığım ilk şakayı anlatmak istiyorum.</p>

  <p class="normal">Sonuncuyla başlayalım, bana yapıldığı için onu daha az eğlendirici buluyorum.</p>

  <p class="normal">Picardie’deki bir şatoya avlanmaya gidiyordum sonbaharda, dostlarımın yanına. Dostlarım şakacıydılar elbet. Başkalarıyla tanışmak istemem zaten.</p>

  <p class="normal">Şatoya vardığımda beni prenslere yakışır bir törenle karşıladılar, bu da beni diken üstüne oturttu. Ateş edildi, kucaklanıp öpüldüm, herkesi eğlendirecekmişim gibi pohpohlandım, içimden: “Aman dikkat koca meraklı, bir şey hazırlıyorlar,” dedim.</p>

  <p class="normal">Akşam yemeğinde herkes çok, aşırı neşeliydi. Kafamdan: “Her zamankinin iki katı eğlenen insanlar, üstelik ortalıkta hiçbir gerekçe yokken. İçlerinden iyi bir oyun oynamayı geçiriyor olmalılar. Ve bu oyunun hedefi belli ki benim. Aman dikkat,” diye geçiriyordum</p>

  <p class="normal">Bütün akşam en abartılı biçimde gülündü. Bir köpeğin av kokusu alışı gibi, havada bir şaka kokusu alıyordum. İyi ama ne tür bir şaka acaba? Tepeden tırnağa dikkat kesilmiş, kaygılar içindeydim. Tek bir sözcüğü, niyeti, el kol devinimini kaçırmıyordum. Uşakların yüzüne varana dek her şey kuşkulu görünüyordu gözüme.</p>

  <p class="normal">Yatma saati geldi, törenle götürdüler beni odama. Neden acaba? “İyi geceler,” diye bağırdılar. İçeri girip kapımı kapattım, elimde mum, tek adım atmadan, olduğum yerde dikildim.</p>

  <p class="normal">Koridorda gülüşüp fısıldaştıklarını işittim. Belli ki beni gözetliyorlardı. Ben de duvarları, odadaki eşyayı, tavanı, duvar kaplamalarını, döşemeyi kolaçan ediyordum. Kuşku uyandıran hiçbir şey göremedim. Kapının dışından yürüme sesleri geldi. Anahtar deliğinden bakıyorlardı besbelli.</p>

  <p class="normal">Birden aklıma geldi: “Işığım belki ansızın sönecek ve beni karanlıkta bırakacak.” Bunun üzerine ocaktaki bütün mumları yaktım. Sonra yeniden çevreme göz attım, hiçbir şey bulamadım. Küçük adımlarla bütün daireyi dolaştım. – Hiçbir şey yok. – Birer birer bütün nesneleri inceledim. – Yine bir şey yok. – Pencereye yaklaştım. Kalın ahşap rüzgârlıklar açık kalmıştı. Özenle kapattım, sonra perdeleri, kalın kadife perdeleri çektim, dışarıdan herhangi bir şey gelmesin diye önlerine bir iskemle yerleştirdim.</p>

  <p class="normal">Ondan sonra sakına sakına oturdum. Koltuk sağlamdı. Yatmayı göze alamıyordum. Oysa vakit ilerliyordu. Sonunda çok gülünç duruma düştüğümü kabul etmek zorunda kaldım. Düşündüğüm gibi beni gözetliyorlarsa, hazırladıkları kandırmacanın başarıya ulaşmasını beklerken, kapıldığım korkuya katıla katıla gülüyor olmalıydılar.</p>

  <p class="normal">Sonunda yatmaya karar verdim. Ama asıl, yataktan kuşkulanıyordum. Perdeleri çekiştirdim. Sağlam duruyorlardı. Bununla birlikte yatak tehlikeliydi. Belki yatar yatmaz tepeden başıma sular yağacak ya da döşeğimle birlikte yere çakılacaktım. Bu konuda yapılmış bütün şakaları anımsamaya çalışıyordum. Ve faka basmak istemiyordum. Yoo, hayır! Tuzağa düşmeyecektim!</p>

  <p class="normal">Bunun üzerine birden aklıma son derece etkili bir önlem geldi. Şiltenin kenarına usulca yapıştım, yavaş yavaş kendime doğru çektim. Yatak, örtü ve yorganlarla yanıma geldi. Hepsini odanın tam ortasına, giriş kapısının karşısına sürüdüm. Yatağımı orada, kuşku verici sedirle kaygı uyandıran yataklıktan uzakta, elimden geldiğince yeniden yaptım. Sonra bütün ışıkları söndürdüm, el yordamıyla yorganımın altına süzüldüm.</p>

  <p class="normal">En küçük bir gürültüde ürpererek, yaklaşık bir saat daha uyanık kaldım. Şatodaki her şey tam bir dinginlik içinde gibiydi. Uykuya daldım.</p>

  <p class="normal">Derin derin, uzun süre uyumuş olmalıyım; ama ansızın ağır bir bedenin üzerime devrilmesiyle sıçrayarak uyandım; aynı anda, yüzüme, boynuma, göğsüme yakıcı bir sıvı saçıldı, beni acıyla uluttu. Ve tabak çanak yüklü bir dolap yıkılmış gibi, dayanılmaz bir şangırtı kulaklarımı sağır etti.</p>

  <p class="normal">Üstüme yıkılmış olan, artık kıpırdamayan ağırlığın altında soluğum kesilmişti. Elimi uzatıp bu nesneyi tanımaya çalıştım. Bir yüze, buruna, favorilere rastladım. O zaman bu yüze bütün gücümle bir yumruk savurdum. Ancak anında iki korkunç tokat yedim, bir sıçrayışta fırladım ıslak çarşafın içinden, aralık görünen kapıdan gömlekle koridora koştum.</p>

  <p class="normal">Aman Tanrım! Ortalık ışıl ışıldı. Çıkan gürültüye koştular ve yatağıma uzanmış olarak, bana sabah çayını getiren, odanın ortasına konmuş beklenmedik döşeğime takılan, elinde olmaksızın kahvaltımı suratıma saçarak üstüme devrilen uşağı buldular.</p>

  <p class="normal">Kepenkleri sıkıca kapatıp odanın ortasına yatma önlemleri onca korktuğum şakayı başıma getirmekten başka işe yaramamıştı.</p>

  <p class="normal">Hey gidi hey, nasıl da gülmüştük o gün!</p>

  <p class="normal">Anlatmak istediğim öbür şaka gençlik günlerimden. On beş yaşındaydım, yaz tatili için yine bir şatoya, yine Picardie’ye geliyordum.</p>

  <p class="normal">Amiens’li, dayanılmaz, öğütçü, kötü yürekli, öç alıcı, durmadan söylenen, huysuz bir yaşlı kadın sık sık bizi görmeye gelirdi. Nedendir bilmem, benden nefret ederdi, en sıradan sözlerimi, en küçük eylemimi ters yorumlayıp sürekli beni kötülerdi. Hey gidi yaşlı cadı hey!</p>

  <p class="normal">Adı Bayan Dufour’du, altmışın altında olmasına karşın, koyu kara bir takma saç takar, onun üstüne de pembe kurdeleli gülünç küçük hotozlar oturturdu. Varlıklı olduğu için saygı gösterilirdi. Bense bütün kalbimle nefret ederdim ondan, o kötü davranışlarının öcünü almaya karar verdim.</p>

  <p class="normal">O yıl ikinci sınıfı bitirmiştim ve kimya derslerinde fosforlu kireç adı verilen, suya atılınca tutuşup patlayan, pis kokulu bir duman çıkaran bir cismin özelliklerinden çok etkilenmiştim. Çıplak gözle hani şu billur parçalarına benzeyen bu maddeden, tatilde eğlenmek üzere, birkaç avuç aşırmıştım.</p>

  <p class="normal">Aynı yaşta bir kuzenim vardı. Tasarımı ona açtım. Gözü pekliğim karşısında korkuya kapıldı.</p>

  <p class="normal">Neyse, bir akşam bütün aile henüz oturma odasındayken, Bayan Dufour’un odasına süzüldüm, (bağışlayın hanımlar) genellikle yatağın başucuna saklanan yuvarlak kaba yapıştım. Kuru olduğuna emin olduktan sonra dibine fosforlu kireçten şöyle kocaman bir avuç yerleştirdim.</p>

  <p class="normal">Sonra saatin gelmesini beklemek için tavan arasına saklandım. Az sonra konuşmalar ve ayak sesleri odalara çıkıldığını haber verdi. Bunun üzerine, çıplak ayak aşağı indim, gidip gözümü düşmanımın anahtar deliğine dayadım.</p>

  <p class="normal">Kadın özenle öteberisini yerleştiriyordu. Sonra yavaş yavaş eski püskü giysilerini çıkardı, kemiklerine yapışıyormuş gibi duran geniş beyaz bir gecelik geçirdi sırtına. Bir bardak aldı, su doldurdu, dilini koparacakmış gibi elini ağzına daldırdı, pembe beyaz bir şey çıkarıp hemen suya koydu. Utanç verici, korkunç bir giz karşısındaymışçasına korktum. Oysa bu yalnızca takma dişiydi.</p>

  <p class="normal">Ardından esmer takma saçını çıkardı, şurasına burasına birkaç ak saçın dağıldığı küçük kel kafası ortaya çıktı, öylesine gülünçtü ki, bu kez, durduğum kapının ardında az kalsın kahkahayı patlatıyordum. Sonra duasını etti, kalktı, benim öç alma nesnesine yaklaştı, getirip odanın ortasına koydu, çömeldi, geceliğiyle örttü.</p>

  <p class="normal">Yüreğim küt küt atarak bekledim. Kadın son derece dingin, hoşnut, mutluydu. Ben de… insanın öç aldığı zamanlardaki kadar mutlu, bekliyordum.</p>

  <p class="normal">İlkin hafif bir ses, bir su şırıltısı işittim, ama hemen ardından çok uzaklardan geliyormuşa benzeyen, art arda boğuk patlamalar duyuldu.</p>

  <p class="normal">Bayan Dufour’un yüzünde bir saniyede korkunç ve şaşırtıcı bir şey oldu. Gözleri kapandı, yeniden açıldı, bir daha kapandı, sonra kendisinden hiç beklemediğim bir çeviklikle doğrulup baktı…</p>

  <p class="normal">Leğendeki beyaz nesne bir zamanların Bizans ateşi gibi yüzen hızlı alevler saçarak çatlayıp patlıyordu. Ve bir büyü kadar ürkütücü, gizemli yoğun bir duman tavana doğru yükseliyordu.</p>

  <p class="normal">Ne düşündü acaba zavallı kadıncağız? İblis’in bir oyunu mu sandı bunu? Ya da tüyler ürpertici bir hastalık mı? Bedeninden çıkan bu ateşin bağırsaklarını eriteceğini, bir yanardağın ardından fışkıran lavlar gibi dışarı püsküreceğini ya da onu fazla doldurulmuş bir top gibi patlatacağını mı sandı acaba?</p>

  <p class="normal">Korkudan çılgına dönmüş, gözünü olan bitene dikmiş, ayakta dikiliyordu. Sonra o güne dek işitmediğim bir çığlık koparıp sırtüstü serildi.</p>

  <p class="normal">Hemen oradan sıvıştım, yatağıma gömüldüm, odamdan hiç ayrılmamış, hiçbir şey yapmamış, hiçbir şey görmemiş olduğuma kendi kendimi inandırmak istercesine sımsıkı gözümü yumdum.</p>

  <p class="normal">İçimden: “Öldü kadıncağız! Ben öldürdüm!” diyordum. Sonra kaygıyla evin içindeki mırıltıları dinliyordum.</p>

  <p class="normal">İnsanlar gelip gidiyor, birbirleriyle konuşuyorlardı; derken, gülüşmeler işittim; ardından anamın şaplakları yağdı kafama.</p>

  <p class="normal">Ertesi gün Bayan Dufour’un yüzü sapsarıydı. Her saniye su içiyordu. Hekimin verdiği güvencelere karşın, karnındaki yangını söndürmeye çalışıyordu belki de.</p>

  <p class="normal">O günden sonra, ne zaman yanında hastalıktan söz edilse, derin derin iç çekip mırıldanıyor: “Ah hanımefendiciğim, ah! Bilseniz ne garip hastalıklar var şu dünyada…”</p>

  <p class="normal">Hiçbir zaman bunun dışında bir şey söylemedi.</p>
</body>
</html>
