<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">Bitti</h1>

  <p class="normal">Lormerin kontu giyinmeyi yeni bitirmişti. Banyosunun bir duvarını kaplayan aynaya baktı, gülümsedi.</p>

  <p class="normal">Saçları ağarmış olsa da hâlâ güzel adamdı. İnce, uzun boylu, yakışıklı, göbeksizdi, hatları pek belirgin olmayan, sarışın sayılabilecek ince bıyıklı zayıf yüzüyle alımlı, soylu, seçkindi, hani ne derler, milyonlar içinde seçilecek kadar iki erkek arasında büyük ayrım yaratan bir güzelliği vardı.</p>

  <p class="normal">Mırıldandı:</p>

  <p class="normal">“Lormerin hâlâ ayakta!”</p>

  <p class="normal">Ve gelen mektupların kendisini beklediği oturma odasına geçti.</p>

  <p class="normal">Bir gün bile çalışmayan bu beyefendinin her şeyin yerinin belli olduğu çalışma masasında, değişik görüşlü üç gazetenin yanında bir düzineye yakın mektup duruyordu. Parmağının ucuyla bunları, karşısındakine kart seçtiren oyuncu gibi sıraladı; zarfları açmazdan önce her sabah yaptığı gibi, üstlerindeki yazılara baktı.</p>

  <p class="normal">Bu onun için çok tatlı bir bekleyiş, araştırma ve belli belirsiz kaygı anıydı. O kapalı, gizemli zarfları ona kim getiriyordu? İçlerinde hangi hazlar, mutluluklar ya da acılar vardı acaba? Onları şöyle bir bakıp düzene sokuyor, yazılarını tanıyor, aralarında seçim yapıyor, bağladığı umuda göre, iki üç öbek yapıyordu. Dostlar şuraya, ilgiye değmezler şuraya, tanımadıkları da daha öteye. Tanımadıkları hep azıcık rahatını kaçırırdı. Ne istiyorlardı acaba? Şu garip, düşünce, vaat ya da gözdağı yüklü harfleri kim çiziktirmişti?</p>

  <p class="normal">O gün özellikle bir mektup dikkatini çekti. Oysa yalın, herhangi bir şeyi açığa vurmayan bir zarftı bu; ama ona bir bakıma içi ürpererek, kaygıyla baktı. “Kimden olabilir?” diye düşündü. “Hem tanıyorum bu yazıyı, hem tanımıyorum.”</p>

  <p class="normal">İki parmağı arasında usulca tutarak, açmadan, zarfın üstünden okumaya çalışarak, gözünün hizasına getirdi mektubu.</p>

  <p class="normal">Sonra kokladı, masanın üstünden harfleri yakından incelemekte kullandığı küçük büyüteci aldı. Yavaşça sinirleniyordu. “Kimden olabilir? İyi tanıyorum bu yazıyı, çok iyi tanıyorum. Sık sık, evet sık sık okudum bu elden çıkan yazıyı. Yaşlı, epey yaşlı olmalı. Hay Allah, ne acaba? Hah! Para istiyordur mutlaka.”</p>

  <p class="normal">Bunun üzerine zarfı açıp okudu:</p>

  <p class="normal">“Sevgili dostum, beni unutmuşsunuzdur sanırım, çünkü yirmi beş yıldır görüşmedik. O zamanlar gençtim, şimdi yaşlıyım. Size veda ettiğimde, ‘hastanem’ adını verdiğiniz kocamla, yaşlı kocamla taşraya gitmek üzere Paris’ten ayrılıyordum. Anımsadınız mı? Beş yıl önce öldü; şimdi de kızımı evlendirmek üzere Paris’e dönüyorum, evet, hiç görmediğiniz, on sekiz yaşında bir kızım var. Dünyaya adım atışını size bildirmiştim, ama bu kadar küçük bir olaya dikkat etmemişsinizdir.</p>

  <p class="normal">Sizse, hep o yakışıklı Lormerin’mişsiniz, söylediler bunu bana. Hani Lison diye seslendiğiniz küçük Lise’i anımsıyorsanız, bu akşam ona, yaşlı Vance baronesine, size artık öpmek değil, sevgili Jaquelet’ciğim, sıkmak üzere elini uzatan, biraz heyecanlı, aynı zamanda mutlu sadık dostunuza yemeğe gelin.</p>

  <p class="orta">VANSE’LI LISE.”</p>

  <p class="normal">Lormerin’in yüreği güm güm atmaya başlamıştı. Mektup dizlerinde, gözünden yaş getiren bir heyecanla kısılmış bakışları bir noktaya çakılı, gömüldüğü koltuğunda oturuyordu.</p>

  <p class="normal">Ömründe tek bir kadın sevdiyse, o işte buydu, saçlarının garip rengiyle gözlerinin soluk kül renginden ötürü Kül Çiçeği adını verdiği küçük Lise’di, Vance’lı Lise’di. Hey gidi hey! Onu alıp ansızın taşraya götüren, yakışıklı Lormerin’i kıskandığı için dünyadan koparan, bir yere kapatan şu yaşlı, çopur, hastalıklı baronun karısı nasıl da narin, ince, güzel, sevimli bir yaratıktı!</p>

  <p class="normal">Evet, sevmişti bu kadını ve yanılmıyorsa, o da kendisini sevmişti. Baş başa oldukları zaman ona Jaquelet der ve bunu öyle tatlı söylerdi ki!</p>

  <p class="normal">Uzaklardan, silinip gitmiş, tatlı, şimdi artık hüzün veren bin bir anı geliyordu belleğine. Bir akşam, bir balodan çıkışta evine gitmiş, birlikte Boulogne ormanında dolaşmaya çıkmışlardı: Onun sırtında açık bir giysi, kendisinin de odasında giydiği bir ceket vardı. Mevsim ilkbahardı: Hava ılıktı. Sıktırma yeleğinin, biraz da teninin kokusu ılık havayı misk gibi kokutuyordu. Hey ulu Tanrım, ne kutsal bir akşamdı! Göle yaklaştıklarında, ay dallar arasından suya vurunca, kadın ağlamaya başlamıştı. Biraz şaşıran adam neden ağladığını sormuştu.</p>

  <p class="normal">Kadın:</p>

  <p class="normal">“Bilmem,” diye yanıtlamıştı, “ay ve su beni duygulandırdı. Şiirsel şeyler görünce, yüreğim daralır, ağlarım.”</p>

  <p class="normal">Adam da duygulanmış, en küçük duygulanımın çöküntüye uğrattığı bu kadınlara, küçük zavallı kadınlara özgü heyecanı aptalca ve sevimli bulup gülümsemişti. Ve kekeleyerek, tutkuyla sarılmıştı kadına:</p>

  <p class="normal">“Ah küçük Lise’im benim, çok şekersin!”</p>

  <p class="normal">Nasıl da kırılgan, kısa ömürlü bir sevda olmuştu bu ve nasıl da hızla sona ermiş, karısını alıp kaçıran, ondan sonra kimselere göstermeyen o yaşlı kaba baron tarafından en ateşli zamanında küt diye kesilmişti!</p>

  <p class="normal">Ancak, hey gidi hey, Lormerin iki üç haftada unutmuştu onu. Paris’te, hele genç bir erkekseniz, bir kadının yerini öylesine hızla başkası alır ki! Bununla birlikte, bu kadına yüreğinde küçük bir yer ayırmıştı, çünkü yalnız onu sevmişti! Şimdi artık iyice anlıyordu bunu.</p>

  <p class="normal">Ayağa kalktı, yüksek sesle: “Elbette gideceğim bu akşam yemeğe!” dedi. Ve içgüdüsel olarak aynasına döndü, tepeden tırnağa baktı kendine. İçinden: “O benden çok daha fazla yaşlanmıştır mutlaka,” diye düşünüyordu. Doğrusu, kadına hâlâ yakışıklı, dinç görüneceği, şaşırtacağı, belki de duygulandıracağı ve gerilerde, çook gerilerde kalmış günleri özleteceği için hoşnuttu aslında.</p>

  <p class="normal">Öbür mektuplarına baktı. Hiç önemli değillerdi.</p>

  <p class="normal">Bütün gün geri gelen kadını düşündü! Nasıldı acaba? Böyle yirmi beş yıl sonra buluşmak ne gülünçtü! Tanıyabilecek miydi bari?</p>

  <p class="normal">Bir kadın hoppalığıyla süslendi, kendisine en çok yakışan beyaz yeleği giydi, bu giyeceği takıma kara yelekten daha iyi gidiyordu, saçları yerinde durduğundan, kızgın maşayla düzelttirmek üzere berberini çağırttı, nasıl koşarak geldiğini göstermek üzere, erkenden yola çıktı.</p>

  <p class="normal">Yeni eşyayla döşenmiş oturma odasına girişte ilk gözüne çarpan, eski bir ipek çerçeve içine yerleştirilip duvara asılmış, rengi solmuş kendi resmi oldu.</p>

  <p class="normal">Oturup bekledi. Sonunda arkasında bir kapı açıldı; hızla ayağa fırladı, geri döndü ve iki elini birden kendisine uzatan, ak saçlı yaşlı bir hanım gördü.</p>

  <p class="normal">Kadının ellerine yapıştı, birbiri ardından öptü; sonra başını kaldırıp sevgilisine baktı.</p>

  <p class="normal">Hiç tanımadığı, aslında ağlamak isteyen, ama gülümseyen yaşlı bir kadın vardı karşısında.</p>

  <p class="normal">Mırıldanmaktan kendini alamadı:</p>

  <p class="normal">“Siz misiniz, Lise?”</p>

  <p class="normal">Kadın yanıtladı:</p>

  <p class="normal">“Evet, benim, ben. Tanıyamadınız beni, değil mi? Öyle çok… öyle çok acı çektim ki… Acı ömrümü yakıp kül etti… Bu hale geldim işte… Bana bakın… daha doğrusu… bakmayın… Sizse ne kadar yakışıklı ve… genç kalmışsınız… Sokakta size rastlasam: ‘Jaquelet bu!’ diye bağırırdım. Hadi oturun şimdi, konuşalım önce. Sonra kızımı, kocaman olmuş kızımı çağırırım. Nasıl da bana benzediğini göreceksiniz… daha doğrusu, benim ona benzediğimi… yoo, hayır, bu da değil: Eski ‘bana’ benzediğini! Ama ilkin baş başa kalmak istedim. İlk anda biraz heyecanlanmaktan korkuyordum. Ama artık geçti, bitti… Oturun dostum.”</p>

  <p class="normal">Adam elini tutarak dizinin dibine oturdu; ama ne diyeceğini bilemiyordu; tanımıyordu bu insanı, hiç görmemişti sanki. Ne yapmaya gelmişti bu eve? Neden söz edebilirdi? Eski günlerden mi? Ortak ne kalmıştı aralarında? Bu büyükanne yüzü karşısında hiçbir şey anımsamıyordu artık. Küçük Lise’i, Kül Çiçeği’ni düşündükçe, zaman zaman içini dolduran bütün o yumuşacık, tatlı, sevgi dolu, yüreğine işleyen şeyleri anımsamıyordu şimdi. Nereye gitmişti o kadın? Hani şu sevdiği, eski kadın? Kül rengi gözlü, sarı saçlı, kendisine “Jaquelet” diye seslenen, uzak düşü süsleyen genç kadın?</p>

  <p class="normal">Yüreklerinde derin bir rahatsızlık, kafaları allak bullak, canları sıkılmış, kıpırdamadan, yan yana oturuyorlardı.</p>

  <p class="normal">Kesik kesik söylenen, ağır, anlamsız tümcelerden başka bir şey söyleyemeyince kadın ayağa kalktı, zilin düğmesine bastı:</p>

  <p class="normal">“Renée’yi çağırayım,” dedi.</p>

  <p class="normal">Önce bir kapı, ardından bir entari sesi işitildi, sonra genç bir ses duyuldu:</p>

  <p class="normal">“Geldim anne!”</p>

  <p class="normal">Lormerin, hayalet görmüş gibiydi. Kekeledi:</p>

  <p class="normal">“Selam küçük hanım…”</p>

  <p class="normal">Sonra anneye döndü:</p>

  <p class="normal">“Aman Tanrım! Tıpatıp siz bu!..”</p>

  <p class="normal">Gerçekten de, bir anda yok olup giden, şimdi geri gelen eski kadın, Lise’di bu! Yirmi beş yıl önce elinden alındığı haliyle karşısındaydı. Üstelik bu daha genç, daha taze, daha çocuktu.</p>

  <p class="normal">İçinden çılgınca kollarını açma, kulağına fısıldayarak ona yeniden sarılma arzusu geçiyordu:</p>

  <p class="normal">“Selam Lison’cuğum!”</p>

  <p class="normal">Uşaklardan biri seslendi:</p>

  <p class="normal">“Hanımefendinin sofrası hazır!”</p>

  <p class="normal">Bunun üzerine yemek odasına geçtiler.</p>

  <p class="normal">O akşam yemeğinde neler oldu? Neler söylendi ona, kendisi ne yanıtlar verebildi? Hani şu çıldırmayı andıran düşlerden birinin içindeydi. Kafasında tek bir düşünceyle, bunamış adam düşüncesiyle o iki kadına bakıyordu:</p>

  <p class="normal">“Hangisi sahici bunların?”</p>

  <p class="normal">Anne sürekli yineleyerek gülümsüyordu:</p>

  <p class="normal">“Anımsıyor musunuz?”</p>

  <p class="normal">Ve adam genç kızın açık renk gözlerinde buluyordu bütün anılarını. Duygulu gözlerle kendisine bakan yaşlı kadını unutup, belki yirmi kez ağzını açıp: “Anımsıyor musunuz, Lison?” diyecek oldu.</p>

  <p class="normal">Bununla birlikte, ne diyeceğini bilemiyor, aklı başından gidiyordu; bugünkünün geçmiştekine bütünüyle benzemediğini görüyordu. Eskisinin sesinde, bakışında, bütün varlığında şimdi artık göremediği bir şey vardı. Sevdiği kadını anımsayabilmek, elinden kayıp gitmiş olan, bir daha canlanmamış olan yanlarını yakalayabilmek için olağanüstü çaba harcıyordu.</p>

  <p class="normal">O arada barones:</p>

  <p class="normal">“Ah sevgili dostum, eski coşkunuz kalmamış,” diyordu.</p>

  <p class="normal">Adam mırıldanıyordu:</p>

  <p class="normal">“Yalnız coşkumu mu, o kadar çok şeyi yitirdim ki!”</p>

  <p class="normal">Ancak, kıpırdayan yüreğinde, bir zamanlar onu ısırmış olan, uykudan uyanmış bir hayvan gibi, eski sevdasının yeniden alevlendiğini duyumsuyordu.</p>

  <p class="normal">Genç kız gevezelik ediyordu ve birlikte yaşandığı zaman edinilen o ruh ve davranış benzerliği, geri gelmiş vurgulamalar, annesine özgü sözcükler, Lormerin’i tepeden tırnağa ürpertiyordu. Bunların hepsi içine işliyor, yeniden açılmış tutkusunda yara gibi sızlıyordu.</p>

  <p class="normal">Erken kalkıp caddede yürüdü. Ama o kızın görüntüsü ardından geliyor, hiç aklından çıkmıyor, yüreğini çarptırıyor, kanını ateşliyordu. O iki kadından uzakta, yalnızca geri gelmiş olan, geçmişteki genç kadını anımsıyor ve onu eski günlerdeki kadar çok seviyordu. Yirmi beş yıllık kesintiden sonra çok daha büyük bir aşkla seviyordu onu.</p>

  <p class="normal">Bu garip ve korkunç şeyi düşünmek, ayrıca yapacağı şeyi düşlemek üzere evine döndü.</p>

  <p class="normal">Ancak elinde mum, aynasının, yemeğe gitmezden önce kendine bakıp hayran olduğu büyük aynanın önünden geçerken, içinde ak saçlı olgun bir adam gördü ve ansızın eskiden, küçük Lise zamanında nasıl olduğunu anımsadı; sevildiği günlerdeki sevimli ve genç hali gözünün önüne geldi. Bunun üzerine, ışığı yaklaştırıp yüzüne yakından baktı, kırışıklarını inceledi, o ana dek görmediği korkunç çöküntüleri saptadı.</p>

  <p class="normal">Ve kendi görüntüsünün, acıklı imgesinin karşısına oturup mırıldandı: “Bitti Lormerin, bitti!”</p>
</body>
</html>
