<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">Bir Müzik Akşamı</h1>

  <p class="normal">Vernon’da noterlik yapan Üstat Saval müziğe vurgundu. Genç olmasına karşın kafası keldi, her zaman özenle tıraş olurdu, konumuna uygun biçimde azıcık göbekliydi, gözlük yerine burnunun üstünde bir kıstırma gözlük taşırdı, hareketli, çelebi, neşeli bir insandı. Vernon’da herkes onu sanatçı sayardı. Piyano tıngırdatır, keman çalar, yeni operaların yorumlandığı müzikli akşamlar düzenlerdi.</p>

  <p class="normal">Hani derler ya, şöyle böyle bir sesi bile vardı; ama onu öyle bir beğeniyle kullanırdı ki, son notayı mırıldandıktan sonra, bütün dudaklardan: “Bravo! Harika! Olağanüstü! Müthiş!” sözleri dökülürdü.</p>

  <p class="normal">Paris’teki bir müzik yayıncısına aboneydi, adam yeni basılan notaları gönderirdi, bunun üzerine o da kentin bütün seçkinlerine şunların yazıldığı küçük kâğıtlar yollardı:</p>

  <p class="normal">“Pazartesi akşamı Vernon’da, Noter Bay Saval’in evinde, <span class="ideitalik">Sais</span> operasının ilk seslendirilişinde hazır bulunmanız rica olunur.”</p>

  <p class="normal">Kimi zaman, güzel sesli subaylar koro görevini üstlenirdi. Konuk hanımlardan bir ikisi de şarkı söylerdi. Noterin kendisi orkestra şefliğini üstlenirdi ve bunu öyle kendinden emin yerine getirirdi ki, 190. Alay’ın müzik şefi bir gün onun için:</p>

  <p class="normal">“Bay Saval mi? Gerçek bir orkestra şefidir canım! Sanatçılığı seçmemiş olması çok yazık!” demişti.</p>

  <p class="normal">Herhangi bir salonda adı geçince, şöyle diyen biri mutlaka bulunurdu:</p>

  <p class="normal">“Öyle müziğe özenen biri değil o, sanatçı, gerçek bir sanatçı.”</p>

  <p class="normal">Ve hemen üç dört kişi atılır, sarsılmaz bir inançla:</p>

  <p class="normal">“Ooo! evet, gerçek bir sanatçı,” diye yinelerdi, “gerçek”i bastıra bastıra.</p>

  <p class="normal">Paris’in büyük sahnelerinden birinde yeni bir yapıt yorumlanınca, Bay Saval yola düşerdi.</p>

  <p class="normal">Geçen yıl, alıştığı gibi, <span class="ideitalik">VIII. Henri</span>’yi dinlemek istedi. Saat dört otuzda Paris’e varan trene bindi, geceyi otelde geçirmemek için gece yarısı sıfır otuz beş treniyle geri dönmeye kararlıydı. Evde sırtına gece giysilerini geçirmiş, siyah takım giymiş, beyaz boyunbağı takmış, bunları yakası kalkık yağmurluğunun altına gizlemişti.</p>

  <p class="normal">Amsterdam Sokağı’na ayak bastığı an sevinç kaplamıştı içini.</p>

  <p class="normal">“Paris’in havası hiçbir yerinkine benzemez canım,” demişti kendi kendine. “İnsanı havalara kaldıran, kamçılayan, başını döndüren, içinde atlayıp zıplama, buna benzer bir sürü şey yapma arzusu uyandıran bir hava bu. Paris’e indiğim an, birden bir şişe şampanya içmiş gibi oluyorum. Bu kentte, sanatçıların arasında nasıl bir yaşam sürerdi insan! Böyle bir kentte ünlü olmanın tadını çıkaran büyük, seçkin insanlar ne kadar mutludur kim bilir! Nasıl bir yaşam sürerler!”</p>

  <p class="normal">Sonra tasarılar kurmaya girişirdi; bu ünlü insanların birkaçını tanımak, sonra gidip Vernon’da onlardan söz etmek, Paris’e gelince evlerinde bir akşam geçirmek isterdi.</p>

  <p class="normal">Derken bir şey geldi aklına. Çoktan üne ermiş ressamların, yazın adamlarının, hatta müzikçilerin toplandığı küçük kahvelerden söz edildiğini işitmişti, bunun üzerine ağır adımlarla Montmartre yokuşunu tırmanmaya başladı.</p>

  <p class="normal">Tam iki saati vardı. Görmek istiyordu. Son bohemlerin gelip gittikleri birahanelerin önünden geçti, başlara baktı, aralarındaki sanatçıları keşfetmeye çalıştı. Sonunda, adı ilgisini çeken Rat-Mort’a<sup class="calibre2"><a href="../Text/Gezgin%20Satici_split_023.html#footnote-100-2" id="footnote-100-2-backlink">[2]</a></sup> girdi.</p>

  <p class="normal">Mermer masalara kollarını dayamış beş altı kadın sevda öykülerinden, Lucie ile Hortense arasındaki kavgalardan, Octave’ın kopukluğundan söz ediyorlardı. Bu kadınlar olgun, çok şişko ya da çok sıska, yorgun, bitip tükenmiş insanlardı. Hemen hemen keldiler, erkek gibi, çeyrek litrelik bardaklarla biraları yuvarlıyorlardı.</p>

  <p class="normal">Bay Saval bu kadınlardan uzağa oturdu, bekledi, ünlülerin absent saati yaklaşıyordu. Az sonra genç bir adam gelip yakınına oturdu. Kahveyi işleten hanım ona Bay Romantin diye seslendi. Noter ürperdi. Bu, son Güzel Sanatlar Sergisi’nde birincilik ödülünü alan Romantin miydi acaba?</p>

  <p class="normal">Genç adam, eliyle işaret edip garsonu çağırdı:</p>

  <p class="normal">“Hemen akşam yemeğimi getir, sonra Clichy Bulvarı, 15 numaradaki yeni işliğime gidip bu sabah ısmarladığım otuz şişe birayla salamı götüreceksin. Bu akşam yeni işliği kutlayacağız.”</p>

  <p class="normal">Bay Saval akşam yemeğini getirtti. Yağmurluğunu çıkarttı, kara takımıyla beyaz boyunbağını gözler önüne serdi.</p>

  <p class="normal">Komşusu hiçbir şeyin farkında değilmiş gibiydi. Bir gazete almış okuyor, konuşmaya can atan Bay Saval’se yan gözle ona bakıyordu.</p>

  <p class="normal">İki genç girdi içeri, kırmızı kadife ceket giymişlerdi, sivri sakalları III. Henri’ninkini andırıyordu. Romantin’in karşısına oturdular.</p>

  <p class="normal">Gelenlerin ilki:</p>

  <p class="normal">“İnan bana dostum, herkes orada olacak bu akşam. Bonnat’yı, Guillemet’yi, Gervex’i, Hébert’i, Duez’i, Clairin’i,<br class="chapter"/>
  Jean-Paul Laurens’ı ayarladım; göz kamaştırıcı bir şölen olacak. Ve kadınları göreceksin! Bu akşam işi olmayan bütün kadın sanatçılar gelecek,” dedi.</p>

  <p class="normal">Kahve sahibi yanlarına gelmişti:</p>

  <p class="normal">“Bu kutlamayı sık mı yapacaksınız?”</p>

  <p class="normal">Ressam karşılık verdi:</p>

  <p class="normal">“Her konuda üçünüze de güveniyorum.”</p>

  <p class="normal">Bay Saval artık kendini tutamadı, çekine çekine sordu:</p>

  <p class="normal">“Rahatsız ettiğim için özür dilerim beyefendi, ama adınızı işittim, son Güzel Sanatlar Sergisi’nde çok hayran kaldığım Bay Romantin olup olmadığınızı öğrenmek isterdim.”</p>

  <p class="normal">Sanatçı yanıt verdi:</p>

  <p class="normal">“Ta kendisi bayım.”</p>

  <p class="normal">Bunun üzerine noter, biraz mürekkep yaladığını kanıtlamak için, çok ustaca övgülerde bulundu.</p>

  <p class="normal">Bu övgülere bayılan ressam nazik tümcelerle karşılık verdi. Epey konuştular.</p>

  <p class="normal">Romantin sözü kutlamaya getirdi, yapacakları şölenin bütün ayrıntılarını anlattı.</p>

  <p class="normal">Bay Saval kutlamaya çağırdığı bütün insanları sordu, sonra ekledi:</p>

  <p class="normal">“Onca ünlü insanı bir anda işliğinizde görmek bir yabancı için gerçek bir talih olurdu.”</p>

  <p class="normal">Gönlü çelinmiş ressam yanıtladı:</p>

  <p class="normal">“Hoşunuza gidecekse, gelin.”</p>

  <p class="normal">Bay Saval sevinçle kabul etti, bir yandan da:</p>

  <p class="normal">“<span class="ideitalik">VIII. Henri</span>’yi nasıl olsa görürüm,” diye düşünüyordu.</p>

  <p class="normal">İkisi de yemeklerin bitirmişlerdi. Noter, masa komşusunun çelebiliğine karşılık vermek üzere, iki hesabı da ödemekte ısrar etti. Ayrıca kırmızı kadife ceketli gençlerin içtiklerini de ödedi, sonra ressamla birlikte çıktı.</p>

  <p class="normal">Bütün birinci katı sonu gelmez bir serayı andıran uzun, pek yüksek olmayan bir evin önünde durdular. Altı işlik, cadde üzerinde yan yana sıralanmıştı.</p>

  <p class="normal">Eve ilk Romantin girdi, merdiveni çıktı, bir kapıyı açtı, önce bir kibrit, onunla bir mum yaktı.</p>

  <p class="normal">Uçsuz bucaksız bir odadaydılar, eşya olarak yalnız üç iskemle ile iki resim sehpası ve duvar boyunca, yerde birkaç resim taslağı vardı.</p>

  <p class="normal">Ressam yanındakilere:</p>

  <p class="normal">“Bakın, yerimiz geniş, ama her şeyin hazırlanması gerekiyor,” dedi.</p>

  <p class="normal">Sonra yüksek tavanı karanlıkta görünmeyen çıplak daireyi inceleyerek:</p>

  <p class="normal">“İyi bir şölen çıkarabiliriz bu işlikten,” diye ekledi.</p>

  <p class="normal">Büyük bir dikkatle baştan başa dolaştı, ardından:</p>

  <p class="normal">“Bize yardım edebilecek bir oynaşım var,” dedi. “Kumaşları kesip biçme konusunda kadınlar benzersizdir; ama bu akşam yakamı kurtarabilmek için onu köye yolladım. Canımı sıktığından değil, ama pek görgüsüz: Buysa konukların yanında beni sıkıntıya düşürürdü.”</p>

  <p class="normal">Birkaç saniye düşündü, sonra ekledi:</p>

  <p class="normal">“İyi bir kız, ama rahat ettirmez insanı. Burada toplantı yaptığımı bilse, gözümü oyardı.”</p>

  <p class="normal">Bay Saval hiç kıpırdamamıştı, bir şey anlamıyordu.</p>

  <p class="normal">Sanatçı yanına geldi.</p>

  <p class="normal">“Madem sizi çağırdım, bana biraz yardım edeceksiniz.”</p>

  <p class="normal">Noter yanıtladı:</p>

  <p class="normal">“Nasıl isterseniz öyle kullanın beni. Bütünüyle buyruğunuzdayım.”</p>

  <p class="normal">Romantin kuyruklu ceketini çıkardı.</p>

  <p class="normal">“Peki öyleyse yurttaş, iş başına. Önce ortalığı temizleyelim.”</p>

  <p class="normal">Üstünde kedi resmi bulunan sehpanın arkasına geçip epey yıpranmış bir süpürge çıkardı.</p>

  <p class="normal">“Alın şunu, ben aydınlatma donanımı getirirken, odayı süpürün.”</p>

  <p class="normal">Bay Saval süpürgeyi aldı, şöyle bir baktı ve gerçek bir toz bulutu kaldırarak taş döşemeyi süpürmeye girişti.</p>

  <p class="normal">Tüyleri diken diken olan Romantin koluna yapıştı:</p>

  <p class="normal">“Hay dinine yandığımın, süpürmeyi bilmiyorsunuz! Bana bakın, tamam mı?”</p>

  <p class="normal">Ve ömrü boyunca başka bir iş yapmamış gibi, kül renkli çöp yığınlarını önüne katıp yuvarlamaya başladı; sonra süpürgeyi kendisine öykünen notere verdi.</p>

  <p class="normal">Beş dakika içinde işliği öyle bir toz kapladı ki, Romantin seslendi:</p>

  <p class="normal">“Neredesiniz? Göremiyorum artık sizi.”</p>

  <p class="normal">Öksürmekte olan Bay Saval yaklaştı. Ressam:</p>

  <p class="normal">“Siz olsanız avizeyi nasıl yapardınız?” dedi.</p>

  <p class="normal">Ağzı bir karış açık kalan öbürü sordu:</p>

  <p class="normal">“Ne avizesi?”</p>

  <p class="normal">— Ortalığı aydınlatacak avize, mumdan avize.</p>

  <p class="normal">Noter hiçbir şey anlamadı. Yanıtladı:</p>

  <p class="normal">“Bilmem.”</p>

  <p class="normal">Ressam, parmaklarını şıkırdatarak hoplayıp zıplamaya başladı:</p>

  <p class="normal">“Tamam işte! Ben yolunu buldum bunun beyefendiciğim!”</p>

  <p class="normal">Sonra daha sakin ekledi:</p>

  <p class="normal">“Üstünüzde beş frank var mı?”</p>

  <p class="normal">Bay Saval karşılık verdi:</p>

  <p class="normal">“Elbette var.”</p>

  <p class="normal">Bunun üzerine sanatçı:</p>

  <p class="normal">“Öyleyse şimdi gidip bana beş franklık mum alacaksınız, o arada ben de fıçıcıya gideceğim,” dedi.</p>

  <p class="normal">Ve iki dirhem bir çekirdek noteri sokağa itti. Beş dakika sonra, birinin elinde mumlar, öbürünün bir fıçı, geri geldiler. Sonra Romantin bir dolaba daldı, yirmiye yakın boş şişe çıkardı, fıçının kapağına çember halinde tutturdu. Sehpada duran kedisinin resmini yaparak yaşlı kadının gönlünü kazandığını söyleyip, merdiven almak üzere kapıcının yanına indi.</p>

  <p class="normal">Tahta merdivenle yukarı çıkınca Bay Saval’e sordu:</p>

  <p class="normal">“Çevik misiniz?”</p>

  <p class="normal">Beriki, bir şey anlamadan karşılık verdi:</p>

  <p class="normal">“Evet.”</p>

  <p class="normal">— Öyleyse şimdi şuna çıkıp bu avizeyi tavandaki halkaya bağlayacaksınız. Sonra her şişeye bir mum yerleştirip yakacaksınız. Bende aydınlatma yeteneği vardır diyorum size. Hay Allah, önce şu giysinizi çıkarın be! Uşağa benziyorsunuz böyle.”</p>

  <p class="normal">Kapı ansızın sertçe açıldı, gözünden alevler fışkıran bir kadın kapı ağzında dikildi. Romantin korkulu gözlerle onu süzdü.</p>

  <p class="normal">Kadın birkaç saniye bekledi, kollarını kavuşturdu; sonra çın çın öten, öfkeli, ince bir sesle bağırdı:</p>

  <p class="normal">“Ah, pis domuz, ah! Beni böyle ortada bırakıyorsun demek!”</p>

  <p class="normal">Romantin karşılık vermedi. Kadın kaldığı yerden sürdürdü:</p>

  <p class="normal">“Seni gidi it herif! Beni köye göndererek gene kibarlık taslıyordun besbelli. Görürsün şimdi nasıl ayarlarım kutlamanı. Evet efendim, ben ağırlarım konuklarını…”</p>

  <p class="normal">Konuştukça köpürüyordu:</p>

  <p class="normal">“Bütün o mumlarla şişeleri suratlarına çarpacağım…”</p>

  <p class="normal">Romantin, yumuşacık bir sesle mırıldandı:</p>

  <p class="normal">“Mathilde…”</p>

  <p class="normal">Ama kadın iyiden iyiye coşmuştu; dağarcığındaki bütün küfürleri ortaya dökerek, bildiği bütün suçlamaları yağdırarak, bir aşağı bir yukarı gidip geliyordu. Küfürler ağzından, pislik taşıyan ırmak gibi dökülüyordu. Koşuşan küfürler ağzından çıkabilmek için birbirlerini itip kakıyorlardı sanki. Ağzının içinde bir şeyler geveliyor, kekeliyor, derken sesine yeniden kavuşup okkalı bir küfür, bir hakaret savuruyordu.</p>

  <p class="normal">Adam kadının ellerinden tutmuştu, ama beriki bunun ayrımında değildi; bütün dikkatini konuşmaya, yüreğini yakanı dile getirmeye verdiğinden, görmüyordu sanki adamı. Sonra birden ağlamaya başladı. Sel gibi akan yakınmalarına ara vermese de, gözlerinden yaşlar boşanıyordu. Ancak sözcükler birbirine karışmış, çığlığı andıran, yanlış notalara dönüşmüştü. Ayrıca hıçkırıklar zaman zaman sözünü kesiyordu. İki üç kez bıraktığı yerden başladı, ansızın durdu, sonunda iyice gözyaşlarına boğulup sustu.</p>

  <p class="normal">Bunun üzerine, duygulanan adam ona sarıldı, saçını öptü.</p>

  <p class="normal">“Mathilde, canım Mathilde’im, dinle beni. Şimdi artık çok akıllı olacaksın. Bu kutlamayı, bana Güzel Sanatlar Sergisi ödülünü veren beylere teşekkür için düzenliyorum. Buna kadınları çağıramam. Bunu anlaman gerekirdi. Sanatçılarla iş herkesinkine benzemez.”</p>

  <p class="normal">Kadın gözyaşları içinde geveledi:</p>

  <p class="normal">“Neden bunu bana söylemedin?”</p>

  <p class="normal">Adam bıraktığı yerden sürdürdü:</p>

  <p class="normal">“Seni kızdırmamak, üzmemek için canım. Dinle, şimdi seni evine götüreceğim. Çok uslu duracak, nazik olacak, yatağında beni sakin sakin bekleyeceksin, ben de işim biter bitmez geleceğim.”</p>

  <p class="normal">Kadın mırıldandı:</p>

  <p class="normal">“Peki ama bir daha yapmayacaksın?”</p>

  <p class="normal">— Yoo, hayır, yemin ederim yapmayacağım.</p>

  <p class="normal">Avizeyi tavana tutturan Bay Saval’e döndü:</p>

  <p class="normal">“Sevgili dostum, beş dakikada dönerim. Ben yokken biri gelirse, yerime ağırlarsınız, tamam mı?”</p>

  <p class="normal">Durmadan gözünü, burnunu silen Mathilde’in koluna yapışıp sürükledi.</p>

  <p class="normal">Yalnız kalan Bay Saval çevreye çekidüzen vermeyi sürdürdü. Sonra mumları yakıp bekledi.</p>

  <p class="normal">Bir çeyrek, yarım saat, bir saat bekledi. Romantin bir türlü dönmüyordu. Derken, ansızın merdivende korkunç bir gürültü koptu ve bir Prusya birliğinin yürüyüşünü andıran uygun adımlar eşliğinde, yirmi ağızdan haykırılan bir şarkı başladı. Adımların düzenli patırtısı bütün evi sarstı. Kapı açıldı, bir kalabalık göründü. Kol kola tutuşmuş, ikişer ikişer sıra olmuş kadınlarla erkekler, topuklarını belli bir ölçüyle yere vura vura, kıvrılıp akan yılan gibi işliğe doldu.</p>

  <p class="normal"><span class="ideitalik">Çocuk dadıları ve askerler</span></p>

  <p class="normal"><span class="ideitalik">Gelin gelin kışlama!..</span></p>

  <p class="normal">Ne yapacağını şaşırmış, kıl kıranta Bay Saval, avizenin altında ayaktaydı. Geçit alayı onun ayrımına varıp uludu: “İşte bir uşak! Uşak!” ve onu bir çığlık çemberine alarak çevresinde dönmeye başladı. Sonra el ele tutuştular, çılgınca dans etmeye giriştiler.</p>

  <p class="normal">Bay Saval durumu açıklamaya uğraşıyordu:</p>

  <p class="normal">“Beyler… beyler… hanımlar…”</p>

  <p class="normal">Ama kimse onu dinlemiyordu. Dönüyor, hoplayıp zıplıyor, bağırıp çağırıyorlardı.</p>

  <p class="normal">Sonunda dans kesildi.</p>

  <p class="normal">Bay Saval mırıldandı:</p>

  <p class="normal">“Beyler…”</p>

  <p class="normal">Uzun boylu, gür sakallı bir genç sözünü kesti:</p>

  <p class="normal">“Adınız ne, dostum?”</p>

  <p class="normal">Şaşkına dönen noter adını söyledi:</p>

  <p class="normal">“Bay Saval.”</p>

  <p class="normal">Bir ses yükseldi:</p>

  <p class="normal">“Rahip demek istiyorsun.”</p>

  <p class="normal">Bir kadın sesi:</p>

  <p class="normal">“Rahat bırakın adamı, sonunda kızacak ha. Bizimle konuşmak için değil, hizmet için para almış o.”</p>

  <p class="normal">O arada, Bay Saval her konuğun içkisiyle çereziyle geldiğini gördü. Kiminin elinde bir şişe, kiminin de ezme vardı. Berikinde bir ekmek, ötekinde salam.</p>

  <p class="normal">Uzun sarışın genç kucağına kocaman bir sosis bırakıp buyurdu:</p>

  <p class="normal">“Al şunu, git büfeyi şuraya, köşeye kur. Şişeleri sola, yiyecekleri sağa koyarsın.”</p>

  <p class="normal">Aklı başından giden Saval heyecanla bağırdı:</p>

  <p class="normal">“İyi ama, beyler, ben noterim!”</p>

  <p class="normal">Ortalığı önce bir sessizlik, ardından müthiş bir kahkaha kapladı. Kuşkucu bir bey sordu:</p>

  <p class="normal">“Peki nasıl geldiniz buraya?”</p>

  <p class="normal">Beriki durumu açıkladı, opera dinleme niyetini, Vernon’dan yola çıkışını, Paris’e gelişini, akşam boyunca başına geleni anlattı.</p>

  <p class="normal">İnsanlar gelip çevresine oturmuş onu dinliyordu; zaman zaman laf atıyor; ona Şehrazat, diyorlardı.</p>

  <p class="normal">Romantin bir türlü geri dönmüyordu. Daha başka konuklar geliyordu. Öyküsünü baştan anlatsın diye onlara tanıştırıyorlardı Bay Saval’i. O yanaşmıyor, anlatmaya zorluyorlardı; getirip üç iskemleden birine, durmadan içki veren iki kadının arasına bağladılar onu. İçiyor, gülüyor, konuşuyor, şarkı bile söylüyordu. İskemlesiyle dans etmek istedi, yuvarlandı.</p>

  <p class="normal">O andan sonra her şeyi unuttu. Buna karşın, kendisini soyduklarını, yatırdıklarını, yüreğinin sızladığını algılar gibi oldu.</p>

  <p class="normal">Bir gömme dolabın içinde, tanımadığı bir yatakta uyandığında gün iyice ışımıştı.</p>

  <p class="normal">Yaşlı bir kadın, elinde süpürge, öfkeyle ona bakıyordu. Sonunda:</p>

  <p class="normal">“Vay serseri vay! dedi. Böyle zilzurna sarhoş olmak serbest demek!”</p>

  <p class="normal">Kalkıp oturdu, kıçı acıyordu. Sordu:</p>

  <p class="normal">“Neredeyim ben?</p>

  <p class="normal">“Nerede misiniz, sersem? İyice kafayı bulmuşsunuz. Hadi bakayım, hemen yaylanın, hem bir an önce!”</p>

  <p class="normal">Doğrulmak istedi. Yatakta çıplaktı. Giysileri yok olmuştu. Kekeledi:</p>

  <p class="normal">“Hanımefendi… ben!..”</p>

  <p class="normal">Derken anımsadı… Ne yapmalıydı? Sordu:</p>

  <p class="normal">“Bay Romantin dönmedi mi?”</p>

  <p class="normal">Kapıcı kadın ağzı köpüre köpüre:</p>

  <p class="normal">“Yaylanacak mısınız hemen, hiç değilse burada görmesin sizi!”</p>

  <p class="normal">Kıpkırmızı kesilen Bay Saval:</p>

  <p class="normal">“Giysilerim yok,” dedi. “Almışlar.”</p>

  <p class="normal">Ondan sonra beklemek, başına geleni anlatmak, dostlarına haber vermek, giyinmek için borç almak zorunda kaldı. Ancak akşam yola çıkabildi.</p>

  <p class="normal">O günden beri evinde Vernon’un güzel bir salonunda müzikten söz açılınca, tam bir yetkeyle, resmin çok bayağı bir sanat olduğunu söylüyor.</p>
</body>
</html>
