<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">İlk Kar</h1>

  <p class="normal">Uzun gezinti yeri La Croisette mavi suyun kıyısında kıvrılıyor. İleride, sağda, Esterel dağı denize doğru uzanıyor. Güneye özgü sayısız, garip, sivri dorukla güzel bir süs oluşturup, ufku kaplayıp görüşü engelliyor.</p>

  <p class="normal">Solda Sainte-Marguerite ve Saint-Honorat adaları, suya uzanmış, çam kaplı sırtlarını gösteriyorlar.</p>

  <p class="normal">Ve körfez boyunca, Cannes kentinin çevresine sıralanmış ulu dağlar boyunca beyaz yazlık evler yığını güneş altında uyuyor gibi. Tepelerin eteklerinden doruklarına dek serpiştirilmiş, koyu yeşilin şurasına burasına kar lekesi konduran bu ak evleri ta uzaktan görüyorsunuz.</p>

  <p class="normal">Suya en yakın olanların demir parmaklıkları dingin dalgacıkların yaladığı geniş gezinti yoluna açılıyor. Hava güzel, ılık. Ancak küçük bir serinliğin duyumsandığı ılık bir kış günü. Bahçeleri çeviren duvarların üstünden altın renkli meyvelerle dolu portakal ve limon ağaçları görülüyor. Birtakım hanımlar, arkalarında çember çeviren çocuklar, yolun kumlarında ağır ağır dolaşıyor ya da beylerle konuşuyorlar.</p>

  <p class="normal">Kapısı La Croisette’e açılan küçük, şirin evden genç bir kadın çıktı az önce. Bir an durup gezinenlere bakıyor, gülümsüyor ve bitkin adımlarla, gidip denize bakan bir sıraya oturuyor. Yirmi adım atmaktan yorulmuş, soluk soluğa çöküyor sıraya. Solgun yüzü bir ölününkini andırıyor. Öksürüyor, kendisini tüketen bu sarsıntıları durdurmak istercesine saydam parmaklarını dudaklarına götürüyor.</p>

  <p class="normal">Pırıl pırıl parlayan, kırlangıç dolu göğe, Esterel’in uzaklardaki inişli çıkışlı doruklarına, daha yakındaki masmavi, dingin mi dingin, güzelim denize bakıyor.</p>

  <p class="normal">Yeniden gülümseyip mırıldanıyor:</p>

  <p class="normal">“Ah! Nasıl da mutluyum!”</p>

  <p class="normal">Oysa yakında öleceğini, baharı göremeyeceğini, bir yıl sonra, aynı gezinti yerinde, önünden geçen aynı insanların, yanlarında biraz daha büyümüş çocukları, yürekleri umutla, sevgiyle mutlulukla dolu, bu güzelim kentin ılık havasını solumaya geleceklerini, buna karşılık üzerinde kalan bir tutam etin meşe tabutun içinde çürüyüp gitmiş, geriye yalnız kefen diye seçtiği ipekli entarinin sarmaladığı kemiklerin kalacağını biliyor.</p>

  <p class="normal">O artık olmayacak. Yaşamın her şeyi öbür insanlar için var olmayı sürdürecek. Onun içinse her şey, sonsuza dek bitmiş olacak. O artık olmayacak. Gülümsüyor ve bahçelerin kokulu havasını elinden geldiğince çekiyor hasta ciğerlerine.</p>

  <p class="normal">Ve düşlere dalıyor.</p>

  <p class="normal">Anımsıyor. Dört yıl önce Normandiyalı bir beyle evlendirdiler onu. Kafası pek çalışmayan, geniş omuzlu, neşeli, sakallı, al yanaklı, güçlü bir genç adamdı bu.</p>

  <p class="normal">Kızın hiçbir zaman öğrenemediği birtakım servet hesapları yüzünden evlendirildi. Ona kalsa seve seve “hayır” derdi. Anasıyla babasına karşı gelmemek için, başıyla “evet” demekle yetindi. O Parisli, yaşamayı seven, mutlu bir kızdı.</p>

  <p class="normal">Kocası onu alıp Normandiya’daki şatosuna götürdü. Bu, çok yaşlı, kocaman ağaçlarla çevrili geniş bir taş yapıydı. Ulu bir çam ağacı kitlesi göze çarpıyordu ön yüzünde. Sağdaki bir delikten uzaklardaki çiftliklere dek uzanan çıplak ova görünüyordu. Engel parmaklığın önünden çapraz bir yol geçiyor, üç kilometre ötedeki anayola dek uzanıyordu.</p>

  <p class="normal">Ah, ah! Her şeyi anımsıyor işte: Gelişini, yeni konutundaki ilk gününü, sonraki ıssız yaşamını.</p>

  <p class="normal">Arabadan inince eski yapıya baktı, gülerek:</p>

  <p class="normal">“Hiç de iç açıcı değil!” dedi.</p>

  <p class="normal">Kocası da gülmeye başlayıp yanıtladı:</p>

  <p class="normal">“Pöff! Alışıyor insan. Göreceksin. Kendi payıma, hiç sıkılmam ben burada.”</p>

  <p class="normal">O günü birbirlerine sarılarak geçirdiler ve kız bunu pek uzun bulmadı. Ertesi gün yeniden sarıldılar birbirlerine, doğrusunu isterseniz, sarılıp okşamalar bütün haftayı yedi.</p>

  <p class="normal">Sonra evini düzenlemeye koyuldu. Bu da tam bir ay sürdü. Günler, önemsiz ama vakit alan işlerle, birbirini kovalıyordu. Günlük yaşamdaki küçük şeylerin değer ve önemini öğreniyordu. Mevsimlere göre birkaç kuruş fazla ya da eksik olan yumurta fiyatlarıyla ilgilenmeyi öğrendi.</p>

  <p class="normal">Mevsim yazdı. Ekin devşirenleri görmeye tarlalara gidiyordu. Güneşin sevinci içini şenlendiriyordu.</p>

  <p class="normal">Sonbahar geldi. Kocası ava gitmeye başladı. Sabahları iki köpeği, Médor ve Mirza’yla çıkıp gidiyordu. O, Henry’nin yokluğuna üzülmeden, yalnız kalıyordu. Aslında seviyordu kocasını, ama özlemiyordu. Geri döndüğünde, daha çok köpekleri seviyordu. Her akşam bakımlarını yapıyor, bıkıp usanmadan okşuyor, kocasına vermeyi aklından bile geçirmediği bin bir küçük adla çağırıyordu onları.</p>

  <p class="normal">Adam hiç sektirmeden avını anlatıyordu ona. Kekliklere rastladığı yerleri anlatıyor; Joseph Ledentu yoncalığında tek bir tavşan bulamayışına şaşıyor ya da kendisinin, Parville’li Henry’nin vurduğu avı kaldırmak için topraklarının sınırında dolanan Havre’lı Bay Lechapelier’nin yöntemine nasıl sinirlendiğini anlatıyordu.</p>

  <p class="normal">Kız, aklı başka yerde:</p>

  <p class="normal">“Oo, hiç hoş değil doğrusu,” diye karşılık veriyordu.</p>

  <p class="normal">Kış, soğuk ve yağmurlu Normandiya kışı gelip çattı. Bıçak gibi göğe uzanan köşeli çatının kayağantaşlarına ardı arkası gelmeksizin sağanak yağıyordu. Yollar çamur deresine dönüyordu, tarlalar da çamur gölüne ve damları döven yağmurun sesinden başka bir gürültü işitilmiyordu; kara bir bulut gibi tarlanın birine konan, sonra havalanan karga sürüsünün döne döne uçuşundan başka da kıpırtı görülmüyordu.</p>

  <p class="normal">Saat dörde doğru, şatonun solundaki ulu kayın ağaçlarına kulakları paralayan çığlıklarla konan koyu renkli, uçan sürüler iniyordu. Bir saate yakın dorukların birinden öbürüne uçuyor, vuruşuyormuş gibi birbirine giriyor, kül renkli dallara kara bir kıpırtı kazandırıyorlardı.</p>

  <p class="normal">Her akşam, ıssız topraklara çöken karanlığın üzüntü verici can sıkıntısı içinde, yüreği daralarak bu kuşlara bakıyordu.</p>

  <p class="normal">Sonra lambayı getirmeleri için zili çalıyor, ocağa yaklaşıyordu. Her yanını nem kaplamış uçsuz bucaksız odaları ısıtamadan, odun parçacıkları yakıyordu. Ve gün boyu her yerde, oturma odasında, yemeklerde, yatak odasında üşüyordu. İliklerine dek donduğunu sanıyordu. Kocası, hep ava gittiğinden ya da tohumlarla, sürülen tarlalarla, köylük yerlerin bütün öbür işleriyle uğraştığından, ancak akşam yemeğine dönüyordu.</p>

  <p class="normal">Üstü başı çamur içinde, neşeli dönüyor, ellerini ovuşturarak:</p>

  <p class="normal">“Ne hava ama!” diyordu.</p>

  <p class="normal">Ya da:</p>

  <p class="normal">“Aman ne güzel ateşe kavuşmak!”</p>

  <p class="normal">Kimi zamansa soruyordu:</p>

  <p class="normal">“Ne diyoruz bugün ha? Hoşnut muyuz?”</p>

  <p class="normal">Bu yalın, sağlıklı ve dingin yaşamdan başka bir şey istemeyen, sağlıklı, mutlu bir adamdı.</p>

  <p class="normal">Aralık ayına doğru, ilk karlarla birlikte, yıllar geçtikçe bu eski şatonun buz kesen insanlar gibi yüzyıllar boyunca donmuş havası öylesine canını yaktı ki, bir akşam kocasına:</p>

  <p class="normal">“Baksana Henry, buraya bir kalorifer koydurmalısın,” dedi, “kalorifer duvarları kuruturdu. İnan bana sabahtan akşama ısınamıyorum.”</p>

  <p class="normal">Küçük şatosuna kalorifer koydurma garip düşüncesini duyunca kocasının ilkin ağzı açık kaldı. Köpeklerine geniş gümüş tabakta yemek vermek çok daha olağan gelecekti adama. Sonra ciğerlerinin bütün gücüyle kocaman bir kahkaha kopardı, durmadan:</p>

  <p class="normal">“Buraya bir kalorifer ha! Kalorifer ha! Aman, aman, ne yaman bir şaka bu!” diyerek.</p>

  <p class="normal">Kadın üsteliyordu:</p>

  <p class="normal">“İnan bana, insan buz kesiyor dostum; sürekli koşuştuğun için, sen ayrımında değilsin, ama gerçekten buz kesiyor insan.”</p>

  <p class="normal">Adam gülmeyi sürdürerek yanıtladı:</p>

  <p class="normal">“Pöff! Sonunda alışılıyor, ayrıca soğuk sağlığa yararlıdır. Çok daha iyi olursun. Bizler siz Parisliler gibi kışı ocak başında geçiren insanlar değiliz ki! Ayrıca iki gün sonra ilkbahar başlayacak.”</p>

  <p class="normal">Ocak ayı başında büyük bir yıkım geldi başına. Anasıyla babası bir araba kazasında can verdiler. Gömme töreni için Paris’e döndü. Ve bu olayın acısı yaklaşık altı ay sızlattı yalnız yüreğini.</p>

  <p class="normal">Güzel günlerin yumuşaklığı sonunda onun uyandırdı, kendini sonbahara dek kederli bir bitkinlik içinde yaşamaya bıraktı.</p>

  <p class="normal">Soğuklar geri geldiğinde, ilk kez, karanlık geleceğe çevirdi gözünü. Ne yapacaktı? Hiçbir şey. Bundan sonra ne gelecekti başına? Hiçbir şey. Hangi bekleyiş, hangi umut canlandırabilirdi yüreğini? Hiçbiri. Danışılan bir hekim ömür boyu çocuğu olamayacağını bildirdi.</p>

  <p class="normal">Geçen yılkinden daha keskin, daha içe işleyici soğuk sürekli acı çektiriyordu ona. Titreyen ellerini kocaman alevlere uzatıyordu. Alevler saçan ateş yüzünü yakıyordu; ancak buz gibi esinti sırtından giriyor, giysilerine, etine işliyordu sanki. Ve tepeden tırnağa titriyordu. Şatonun çeşitli bölmelerine sayısız hava akımı, düşman kadar amansız, canlı, sinsi hava akımı yerleşmiş gibiydi. Her an karşısına çıkıyorlardı; kimi zaman yüzüne, kimi zaman ellerine, kimi zaman boynuna üflüyorlardı buz gibi sinsi nefretlerini.</p>

  <p class="normal">Bir daha söz etti kaloriferden, kocası onu kendisinden ayı istiyormuş gibi dinledi. Parville’e böyle bir aygıt yerleştirmek adama, herkesin aradığı felsefe taşını bulmak kadar olanaksız görünüyordu.</p>

  <p class="normal">İş için Rouen’a gittiği bir gün, karısına, gülerek “taşınır kalorifer” adını verdiği bakır bir ayak tandırı getirdi; bunun onu üşümekten kurtaracağına inanıyordu.</p>

  <p class="normal">Kadın, aralık sonuna doğru, hep böyle yaşayamayacağını anladı, bir akşam yemekte utana sıkıla sordu:</p>

  <p class="normal">“Baksana dostum, ilkbahar gelmeden bir iki hafta kalabilir miyiz Paris’te?”</p>

  <p class="normal">Adamın ağzı bir karış açık kaldı.</p>

  <p class="normal">“Paris’te mi? Paris’te ha? İyi ama ne yapacağız orada? Yoo, işte bu olmaz canım! Burada, kendi evimizde çok iyiyiz. Ne garip şeyler geliyor zaman zaman aklına?”</p>

  <p class="normal">Kadın ağzının içinde geveledi:</p>

  <p class="normal">“Biraz eğlenirdik.”</p>

  <p class="normal">Hiçbir şey anlamıyordu adam.</p>

  <p class="normal">“Ne gerekli eğlenebilmen için? Tiyatrolar, akşam toplantıları, kentte yenen yemekler falan mı? İyi ama buraya gelirken bu tür eğlenceleri bulamayacağını iyi biliyordun!”</p>

  <p class="normal">Kadın bu sözlerde ve söyleniş biçimlerinde bir suçlama sezdi. Sustu. Hiçbir şeye başkaldırmayan, hiçbir şey istemeyen, utangaç, yumuşak başlı bir insandı.</p>

  <p class="normal">Ocakta soğuklar olanca şiddetiyle bastırdı. Ardından kar kapladı her yanı.</p>

  <p class="normal">Bir akşam ağaçların çevresinde dönenen kargaların oluşturduğu koca buluta bakarken, elinde olmaksızın ağlamaya başladı.</p>

  <p class="normal">O sırada kocası içeri giriyordu. Şaşkınlık içinde sordu:</p>

  <p class="normal">“Neyin var peki?”</p>

  <p class="normal">O, ömrü boyunca başka bir yaşam, başka hazlar düşlemediği için, çok ama çok mutluydu. Bu iç karartıcı ülkede doğmuş, orada büyümüştü, hem bedeni, hem kafasıyla rahattı, iyiydi orada.</p>

  <p class="normal">İnsanın yaşamında birtakım olaylar isteyebileceğini, değişimi özleyebileceğini kafası almıyordu; yılın dört mevsimi aynı yerde kalmanın kimi varlıklara hiç de doğal gelmeyebileceğini anlamıyordu; bir sürü insan için yazın, sonbaharın, kışın, ilkbaharın yeni yörelerde yepyeni hazlar doğurduğundan habersiz gibiydi.</p>

  <p class="normal">Kadın hiçbir karşılık veremiyor, durmadan gözünü siliyordu. Sonunda aklı başından gitmiş halde mırıldandı:</p>

  <p class="normal">“Ben… ben… biraz kederliyim… biraz canım sıkılıyor…”</p>

  <p class="normal">Ama hemen bunu söylediği için büyük bir korkuya kapıldı, hızlı hızlı ekledi:</p>

  <p class="normal">“Ayrıca… biraz… biraz da üşüyorum.”</p>

  <p class="normal">Bu söz adamı sinirlendirdi:</p>

  <p class="normal">“Haa, evet!.. Yine şu kaloriferin. İyi ama dinine yandığımın, buraya geleli beri nezle bile olmadın.”</p>

  <p class="normal">Gece oldu. Ayrı oda istediğinden, odasına çıktı. Yattı. Ama yatağın içinde bile üşüyordu.</p>

  <p class="normal">“Ölene dek, hep ama hep böyle olacak bu iş,” diye düşünüyordu.</p>

  <p class="normal">Ve kocası geçiyordu aklından. Nasıl söyleyebilmişti şunu:</p>

  <p class="normal">“Buraya geleli beri nezle bile olmadın.”</p>

  <p class="normal">Demek ki acı çektiğini anlayabilmesi için öksürmesi, hastalanması gerekiyordu.</p>

  <p class="normal">Ve zayıf, utangaç insanlara özgü bir öfke, şiddetli bir öfke kapladı içini.</p>

  <p class="normal">Öksürmesi gerekiyordu. O zaman kendisine acırdı herhalde. Tamam, öyle olsun! O da öksürecekti; kocası öksürdüğünü duyacaktı; hekim çağırmak gerekecekti; görürdü gününü kocası!</p>

  <p class="normal">Bacakları çıplak, yalınayak yataktan çıkmıştı, dudaklarında çocuksu bir gülümseme belirdi:</p>

  <p class="normal">“Kalorifer istiyorum, elde edeceğim. Öyle bir öksüreceğim ki, sonunda buraya bir kalorifer koyduracak.”</p>

  <p class="normal">Ve yarı çıplak gidip bir iskemleye oturdu. Bir saat, iki saat bekledi. Soğuktan buz kesiyor, ama nezle olmuyordu. Bunun üzerine daha etkili çarelere başvurmaya karar verdi.</p>

  <p class="normal">Gürültü etmeden odasından çıktı, aşağı indi, bahçe kapısını açtı.</p>

  <p class="normal">Kar kaplı toprak ölü gibiydi. Birden çıplak ayağını uzattı, o hafif, buzlu köpüğe daldırdı. Yara gibi yakan bir üşüme yüreğine işledi; ama o öbür ayağını da uzattı, ağır ağır basamaklardan inmeye başladı.</p>

  <p class="normal">Sonra çimenler üzerinde ilerledi, içinden:</p>

  <p class="normal">“Çamlara dek gideyim,” diyordu.</p>

  <p class="normal">Çıplak ayağını her kara daldırışında soluğu kesilerek, küçük adımlarla, nefes nefese yürüyordu.</p>

  <p class="normal">Tasarladığı şeyi gerçekten yaptığına inanmak istercesine, eliyle ilk çam ağacına dokundu; sonra geri döndü. Bacakları öylesine ağırlaşmış, dizlerinin bağı öylesine çözülmüştü ki, iki üç kez yere yuvarlanacağını sandı. Bununla birlikte, eve girmeden o buzlu köpüğe oturdu, hatta onunla göğsünü bile ovdu.</p>

  <p class="normal">Sonra eve girip yattı. Bir saat sonra boğazının karınca yuvasına döndüğünü duyumsadı. Daha başka karıncalar koşuşuyordu kollarında bacaklarında. Buna karşın uyudu.</p>

  <p class="normal">Ertesi sabah öksürüyordu, yataktan kalkamadı.</p>

  <p class="normal">Göğsü şişti. Sayıkladı, sayıklarken hep kalorifer istiyordu. Hekim: “Eve bir kalorifer konmalı,” dedi. Henry, sinirli bir tiksintiyle buna razı oldu.</p>

  <p class="normal">Kadın iyileşemedi. Epey zarar görmüş ciğerleri canını tehlikeye atıyordu.</p>

  <p class="normal">“Burada kalırsa, soğuklara dayanamaz,” dedi hekim.</p>

  <p class="normal">Güneye gönderdiler onu. Cannes’a geldi, güneşi tanıdı, denizi sevdi, çiçek açmış portakal ağaçlarının kokusunu ciğerlerine çekti.</p>

  <p class="normal">Sonra ilkbaharda kuzeye döndü.</p>

  <p class="normal">Ama şimdi artık iyileşme, Normandiya’nın uzun kışlarına katlanma korkusuyla yaşıyordu; biraz toparlanınca, geceleri Akdeniz’in ılık kıyılarını düşleyerek penceresini açıyordu.</p>

  <p class="normal">Şu anda ölüme yakın, bunu biliyor. Mutlu.</p>

  <p class="normal">Hiçbir zaman açmadığı bir gazeteyi yayıyor masaya, başlığı okuyor: “Paris’te ilk kar.”</p>

  <p class="normal">Bunun üzerine ürperiyor, ardından gülümsüyor. Batan güneşin pembeye boyadığı, uzaktaki Esterel dağına bakıyor; alabildiğine mavi göğe, masmavi engin denize bakıp kalkıyor.</p>

  <p class="normal">Sonra ağır adımlarla eve dönüyor, geç vakte kadar dışarıda kaldığı, biraz üşüdüğü için, yalnız öksürmek üzere zaman zaman duruyor.</p>

  <p class="normal">Kocasından mektup gelmiş. Yine gülümseyerek açıp okuyor:</p>

  <p class="normal">“Sevgili dostum,</p>

  <p class="normal">Umarım iyisindir ve güzel bölgemizi çok özlemiyorsundur. Birkaç gündür karın habercisi güzel bir don yaşıyoruz. Ben bayılıyorum bu havaya ve senin o Allahın cezası kaloriferini yakmaktan kaçınıyorum…”</p>

  <p class="normal">Kaloriferine kavuştuğuna sevinip okumayı kesiyor. Mektubu tutan sağ eli ağır ağır dizine iniyor, sol eliniyse göğsünü paralayan öksürüğü bastırmak istercesine ağzına götürüyor.</p>
</body>
</html>
