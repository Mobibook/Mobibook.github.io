<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">Boğulmuş Birinin Üstünde Bulunan Mektup</h1>

  <p class="normal">Sizinle alay edip etmediğimi mi soruyorsunuz hanımefendi? Bir erkeğin hiçbir zaman sevdaya tutulmamış olabileceğine inanmıyor musunuz? İyi ama, ben hiç ama hiç kimseyi sevmedim.</p>

  <p class="normal">Neden ileri geliyor bu? Bilmiyorum. Hani şu sevda denen esrikliğe hiç düşmedim ben! Bir kadının görüntüsünün bizi kaptırdığı çılgınlık, kendinden geçme, düş içinde bir gün bile yaşamadım. Bir anda benim için bütün mutluluklardan daha çok istenen, bütün yaratıklardan daha güzel, bütün evrenlerden daha önemli duruma geliveren bir varlığı beklemek ya da ona sarılmak bir kez bile kafamı kurcalamadı, aklımdan çıkmaz olmadı, beni alıp cennete uçurmadı! İçinizden hiçbiri için gözyaşı dökmedim, acı çekmedim. Gözüm açık, onu düşünerek tek bir gece geçirmedim. Onu düşünerek ya da anımsayarak uyanmanın ışıl ışıl aydınlattığı tek bir sabah yaşamadım. Geleceği zaman insanı kaplayan çıldırtıcı sinirliliği de, odada bir menekşe ve ten kokusu bırakarak kaçıp gittiğinde yaşanan kutsal özlem hüznünü de tanımam.</p>

  <p class="normal">Hiçbir zaman sevmedim ben.</p>

  <p class="normal">Bunun nedenini ben de kendime sık sık sordum. İnanın, pek bilmiyorum. Bununla birlikte, birtakım nedenler buldum elbet; ama daha çok doğaötesine giriyorlar ve söylesem belki de hiç hoşunuza gitmeyecekler.</p>

  <p class="normal">Sanırım büyülerine kapılmayacak kadar çok yargılıyorum kadınları. Bu sözden ötürü özür dilerim. Açıklayayım. Her yaratıkta bir bedensel, bir de düşünsel varlık var. Sevebilmek için, bu iki varlık arasında benim hiçbir zaman bulamadığım bir uyuma rastlamak gerek. Hep bunların biri, kimi zaman düşünsel, kimi zaman bedensel varlık ağır basıyor.</p>

  <p class="normal">Sevebilmek için bir kadından beklediğimiz zekânın erkek zekâsıyla hiçbir ilgisi yok. Bir bakıma ondan fazla, bir bakıma eksik. Bir kadın açık görüşlü, ince duygulu, duyarlı, ince, etkileyici olması gerekir. Düşüncesinin güçlü, girişken olması gerekmez, ama iyi yürekli, zarif, sevecen, hoppa olmalıdır, bir de hani şu, onu bir anda yaşamını paylaştığı kişiye benzer kılan özümseme yeteneğini taşımalıdır. En büyük niteliği sezgi, beden için dokunma ne ise zihin için o olan şu ince duyu olmalıdır. Bu ince duyu ona kavrama alanında bin bir küçük şeyi, sayısız kıvrımı, açıyı ve biçimi açık seçik gösterir.</p>

  <p class="normal">Güzel kadınlarda çoğu kez kişişel görünüşlerine uygun bir kavrama yeteneği yoktur. Oysa en küçük bir uyum kusuru beni daha ilk anda çarpar, yaralar. Dostlukta bunun hiç önemi yoktur. Dostluk bir antlaşmadır, içinde kusurlara da, niteliklere de yer vardır. Bir erkek ya da kadın dostu yargılayabilir, iyi yanlarını göz önünde bulundurup kötü yanlarını görmezden gelebilir, özel, derin ve hoş bir sevgiyle onları oldukları gibi değerlendirebiliriz.</p>

  <p class="normal">Birini sevebilmesi için insanın kör olması, kendini bütünüyle teslim etmesi, hiçbir şey görmemesi, hiç akıl yürütmemesi, hiçbir şey anlamaması gerekir. Güzellikler kadar zayıflıklara da hayran olması, her türlü değerlendirmeden, düşünmeden, uzak görüşlülükten vazgeçmesi gerekir.</p>

  <p class="normal">Bense gözümü böyle kör edemem, her türlü akıldışı gönül çelmeye karşıyımdır.</p>

  <p class="normal">Dahası var. Uyum konusunda o kadar yüce, ince bir düşüncem var ki, bu ülkü hiçbir zaman gerçekleşemez. Çılgın diyeceksiniz şimdi bana! Dinleyin beni. Kanımca, bir kadının çok tatlı bir ruhu, sevimli bir bedeni olabilir, ama o bedenle o ruh tam bir uyum içinde olmayabilir. Bununla, burunları belli bir biçimde yaratılmış kişilerin ille de belli biçimde düşünmeleri gerekir demek istemiyorum. Şişkolar, zayıfların kullandığı sözcükleri kullanma hakkına sahip değildir. Mavi gözlü olan siz, hanımefendi, yaşama gözleriniz karaymış gibi bakamaz, nesneleri ve olayları öyle değerlendiremezsiniz. Bakışınızdaki ince ayrıntıların kaçınılmaz olarak düşüncenizin ayrıntılarına yansıması gerekir. Bunu sezme konusunda burnum av köpeğininki kadar duyarlıdır. Gülün isterseniz. Ama böyle bu.</p>

  <p class="normal">Bununla birlikte, günün birinde, bir saat için ben de sevdiğimi sandım. Safça çevredeki koşulların etkisinde kalmıştım ansızın. Gün doğumunun yarattığı serabın beni büyülemesine izin vermiştim. Anlatayım mı size bu kısa öyküyü?</p>

  <p class="normal">Bir akşam coşkulu, güzel, küçük bir insanla tanışmıştım, şiirsel bir özençle, bir geceyi ırmak üstündeki bir teknede benimle geçirmek istedi. Bana kalsa bir oda ve yatağı yeğlerdim, yine de ırmağı ve sandalı kabul ettim.</p>

  <p class="normal">Haziran ayıydı. Hanım arkadaşım, iyice esrikleşmek için aylı bir geceyi seçti.</p>

  <p class="normal">Irmak kıyısında akşam yemeğini yedik, sonra ona doğru tekneye bindik. Bu serüveni çok aptalca buluyordum, ama kız arkadaşımdan hoşlandığım için çok kızmadım. Tam karşısındaki tahta sıraya oturdum, küreklere yapıştım, yola çıktık.</p>

  <p class="normal">Görünümün sevimli olduğunu yadsıyamayacağım. Ağaçlı, bülbül dolu bir adanın kıyısından geçiyorduk; akıntı da bizi hızla gümüş renkli ürpertilerle dolu ırmağa sürüklüyordu. Karakurbağaları ince, tekdüze çığlıklarını atıyorlardı; öbür kurbağalar kıyıdaki otların arasında gırtlaklarını yırtarcasına haykırıyorlardı, akan suyun kayışı çevremizde hemen hemen yakalanmaz, kaygı verici, karışık bir gürültü çıkarıyor, yüreğimizi gizemli bir korkunun belli belirsiz duyumuyla dolduruyordu.</p>

  <p class="normal">Ilık gecelerin, ay ışığında parlayan nehirlerin tatlı güzelliği içimize işliyordu. Böyle yaşamak, suyun üstünde çalkalanmak, düşlere dalmak ve yanı başında güzel, duygulanmış bir genç kadının varlığını duyumsamak hoştu.</p>

  <p class="normal">Akşamın solgun aydınlığıyla, yanımdaki kadının düşüncesiyle biraz duygulanmış, sarsılmış, başım dönmüştü.</p>

  <p class="normal">“Yanıma oturun,” dedi. Öyle yaptım. Devam etti: “Şimdi de bana şiir okuyun.” Bu kadarını fazla buldum, “Olmaz,” dedim; üsteledi. Benim <span class="ideitalik">Ay</span> adlı güldestemden Dante’nin <span class="ideitalik">Rime</span>’ine dek bütün duygusal orkestrayı, büyük oyunu istiyordu besbelli. Sonunda isteğine boyun eğdim, Louis Bouilhet’nin tatlı şiirinden şu son dörtlükleri okudum dalga geçmek için:</p>

  <p class="indentmetinitalik">Özellikle şu gözü yaşlı ozandan nefret ederim</p>

  <p class="indentmetinitalik">Bir yıldıza bir adı mırıldanarak bakan,</p>

  <p class="indentmetinitalik">Onun gözünde uçsuz bucaksız doğa bomboştur</p>

  <p class="indentmetinitalik">Atının terkisinde Lisette ya da Ninon yoksa.</p>

  <p class="indentmetinitalik">&nbsp;</p>

  <p class="indentmetinitalik">Sevimlidir o insanlar ki çaba harcarlar</p>

  <p class="indentmetinitalik">Şu zavallı evrenle ilgilenelim diye</p>

  <p class="indentmetinitalik">Ovadaki ağaçlara iç etekler asarlar</p>

  <p class="indentmetinitalik">Yeşil tepeciklerin karşısına da beyaz rahibe başlığı dikerler.</p>

  <p class="indentmetinitalik">&nbsp;</p>

  <p class="indentmetinitalik">Çünkü onlar kutsal müzikleri kavramamışlardır</p>

  <p class="indentmetinitalik">Titreyen seslerle dolu doğayı</p>

  <p class="indentmetinitalik">Derin sel yataklarında tek başına gitmeyenler</p>

  <p class="indentmetinitalik">Ağaçların çıkardığı hışırtıyı işitince hemen bir kadın düşleyenler.</p>

  <p class="normal">Beni kınamasını bekliyordum. En küçük kınama gelmedi. “Ne kadar doğru!” diye mırıldandı. Ağzım açık kaldı. Anlamış mıydı acaba?</p>

  <p class="normal">Sandalımız yavaş yavaş kıyıya yanaşmış, bir söğüdün altına girip durmuştu. Beline sarıldım, dudaklarımı usulca boynuna yaklaştırdım. Ansızın beni itti, sinirli bir sesle: “Kaba bir insan mısınız? Başladığınız şeyi bitirin!” dedi.</p>

  <p class="normal">Ben onu kendime doğru çekmeye çalışıyordum. O çırpındı, ağaca yapıştı, az kalsın ikimizi de suya gömecekti. Üstelemekten vazgeçmeyi daha uygun buldum. Kız da: “İleri giderseniz sandalı deviririm,” dedi. “Öyle iyiyim ki şu anda. Düş kuruyorum. Bu da o kadar güzel ki!” Sonra hafif bir hınzırlıkla ekledi: “Az önce bana okuduğunuz dizeleri unuttunuz mu?” – Haklıydı. Sustum.</p>

  <p class="normal">Devam etti: “Hadi kürek çekin.” Bunun üzerine yeniden küreklere sarıldım.</p>

  <p class="normal">Gece gözüme uzun, davranışım da gülünç gelmeye başlamıştı. Arkadaşım sordu: “Bir söz verir misiniz bana?”</p>

  <p class="normal">— Evet… ne sözü?</p>

  <p class="normal">— Size izin verirsem uslu, ağzı sıkı durma sözü…</p>

  <p class="normal">— Neye izin vereceksiniz? Hadi söyleyin.</p>

  <p class="normal">— Söylüyorum. Yanınızda, sandalın dibine sırtüstü uzanmak, yıldızlara bakmak isterdim.</p>

  <p class="normal">Heyecanlı bir sesle: “Kabul,” dedim.</p>

  <p class="normal">Kız sürdürdü: “Beni anlamıyorsunuz. Yan yana uzanacağız. Ama bana dokunmanızı, sarılmanızı, yani… yani… okşamanızı yasaklıyorum.”</p>

  <p class="normal">Söz verdim. Baştan uyardı: “Kıpırdarsanız, sandalı deviririm.”</p>

  <p class="normal">Sonra yan yana uzandık, suyun akışına kapılmış olarak, gözlerimizi göğe çevirdik. Sandala vuran belli belirsiz dalgalar bizi sallıyordu. Gecenin sesleri şimdi sandalın dibine daha kısık geliyor, zaman zaman tüylerimizi ürpertiyordu. İçimde garip, kavrayıcı bir duygulanım, sınırsız bir duygulanma, birine sarılmak, sevmek üzere gönlümü açmak, düşüncelerimi, bedenimi, canımı, bütün varlığımı birine vermek üzere kollarımı açma gereksinmesine benzer bir şey belirdi.</p>

  <p class="normal">Hanım arkadaşım, bir düş görüyormuş gibi mırıldandı: “Neredeyiz biz? Nereye gidiyoruz? Yeryüzünden ayrılıyorum sanki. Ne tatlı bir duygu bu! Ah, ah, azıcık… sevseydiniz beni!”</p>

  <p class="normal">Yüreğim küt küt atmaya başladı. Ne diyeceğimi bilemedim; onu sevdiğimi sandım. Şiddetli arzunun izi kalmamıştı. Böyle, yanında iyiydim, bu da bana yetiyordu.</p>

  <p class="normal">Uzun, uzun süre kıpırdamadan yattık. El ele tutuşmuştuk; tatlı mı tatlı bir güç bizi kıpırdatmıyordu; hiç bilmediğim üstün bir güç, yan yana yatan, dokunmadan birbirinin olan bedenlerimizin tertemiz, içsel, mutlak birliği! Neydi bu? Biliyor muydum onu? Sevda mı acaba?</p>

  <p class="normal">Yavaş yavaş gün ağarıyordu. Saat sabahın üçüydü. Büyük bir aydınlık ağır ağır bütün göğü kaplıyordu. Sandal bir şeye çarptı. Küçük bir adacığa yanaşmıştık.</p>

  <p class="normal">Ben hâlâ coşku içinde, kendimden geçmiş durumdaydım. Karşımızdaki uçsuz bucaksız gök yer yer altın sarısı dumanları andıran bulutlarla kaplı, kızıl, pembe, mor ışıklarla aydınlanıyordu. Nehir lal rengine boyanmıştı, kıyıdaki üç ev tutuşmuş gibiydi.</p>

  <p class="normal">Kız arkadaşıma doğru eğildim. “Şuna bakın,” diyecektim. Ama aklım başımdan gitti, sustum, ondan başka bir şey göremiyordum artık. O da pembeydi, üstüne azıcık göğün mavisi değmiş bir ten pembesi. Saçları pembeydi, gözleri pembe, dişleri, giysisi, oyaları, gülüşü, her şey pembeydi. Aklım öylesine başımdan gitti ki, bir an gerçekten gün doğumunun karşısındayım sandım.</p>

  <p class="normal">Usulca doğruluyor, dudaklarını bana uzatıyordu; ben de ürpererek, sayıklayarak, az sonra göğü, mutluluğu, düşe dönüşmüş kadını, insan kılığında yeryüzüne inmiş ülküyü öpeceğimi duyumsayarak ona doğru uzanıyordum.</p>

  <p class="normal">Kız: “Saçınızda bir tırtıl var,” dedi. Bundan ötürü gülümsüyormuş.</p>

  <p class="normal">Kafama bir balyoz indi sanki. Ve birden yaşamımda en küçük bir umut kalmamış gibi kederlendim.</p>

  <p class="normal">Hepsi bu hanımefendi. Çocukça, safça, ahmakça bir şey bu. Ama o günden beri artık kimseyi sevmeyeceğime inanıyorum. Ama yine de... Kim bilir?</p>

  <p class="normal">.................................................................................................</p>

  <p class="normal">Üzerinde bu mektubun bulunduğu genç dün Seine nehrinde, Bougival ile Marly arasında sudan çıkarılmıştır. Adını öğrenmek için üstünü arayan ince ruhlu bir denizci mektubu gazeteye getirip bırakmıştır.</p>

  <p class="sagitalik">MAUFRIGNEUSE*</p>

  <div class="clrb"/>
</body>
</html>
