<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">Uyarı Çığlığı</h1>

  <p class="normal">Şu mektubu aldım. Pek çok okura yararlı olabileceğini düşündüğümden, hemen aktarıyorum.</p>

  <p class="orta">Paris, 15 Kasım 1886</p>

  <p class="normal">Beyefendi,</p>

  <p class="normal">Öykülerle ya da günlük yazılarla “yürürlükteki ahlak” adını vereceğim şeyle ilgili konuları ele alıyorsunuz. Şimdi size yazılarınızdan birinde işinize yaracağına inandığım bazı düşünceler aktaracağım.</p>

  <p class="normal">Evli değilim, görünüşü göre, biraz safça biriyim. Ancak pek çok erkeğin, erkeklerin çoğunun benim gibi saf olduğunu düşünüyorum. Her zaman ya da hemen hemen her zaman iyi niyetli olduğumdan, insanların dolaplarını yakalamakta zorlanıyor, nesnelerle davranışların arkasına bakmadan, gözümü dikip dosdoğru yürüyorum.</p>

  <p class="normal">Bizler, hemen hepimiz, görünüşü gerçeklik saymaya, insanları gösterdikleri gibi sanmaya alışmışız; pek azımızda başkalarının gerçek, gizli doğasını sezmeye izin veren koku alma yetisi vardır. Yaşama uygulanan bu özel bakış açısının sonucu olarak, olayların arasından köstebek gibi burnumuzun ucunu görmeden geçeriz; hiçbir zaman olana inanmayız, gibi görünene inanırız; bize perdenin arkasındaki olgu gösterildiğinde hep: “Yok canım olamaz,” diye bağırırız ve ülkücü ahlak anlayışımıza aykırı gelen her şeyi ayrık örnek sınıfına sokar, bütün bu ayrık örneklerin aslında bütünü oluşturduğunun ayrımına bile varmayız; dolayısıyla, benim gibi her şeye inananlar, herkesçe, özellikle de bunun için fırsat kollayan kadınlar tarafından kandırılırlar.</p>

  <p class="normal">Beni ilgilendiren özel olaya gelebilmek için lafı epey dolandırdım.</p>

  <p class="normal">Evli bir oynaşım var. Pek çok erkek gibi ben de kocasını ilk kez aldatan, mutsuz bir kadıncağızla, ayrık bir örnekle karşı karşıya olduğumu sanıyordum. Çevresinde dolanmıştım, daha doğrusu uzun süre gönlünü çelmeye çalıştığımı, gösterdiğim özen ve sevgiyle kalbini kazandığımı, direncini sabırla yendiğimi sanıyordum. Gerçekten de sevgisini kazanabilmek için bin bir sakınıma, hünere başvurmuş, işi olabildiğince ağırdan almıştım.</p>

  <p class="normal">Derken, bakın ne geldi geçen hafta başıma.</p>

  <p class="normal">Kocası birkaç günlüğüne yoktu, uşak bulunmasın diye, benim hazırladığım bir akşam yemeğine evime geldi. Kafasında dört beş yıldır hiç yakasını bırakmayan bir düşünce vardı, sarhoş olmak, hiçbir şeyden korkmadan, eve dönmek, oda hizmetçisiyle konuşmak, o haliyle tanıkların önüne çıkmak zorunda kalmadan, zilzurna sarhoş olmak istiyordu. Çoğunlukla “kaygılı neşe” adını verdiği noktaya dek varabilmiş, ötesine geçmeyi göze alamamıştı ve zilzurna sarhoş olmayı tadına doyulmaz buluyordu. Dolayısıyla bir keresinde, şöyle iyice kafayı çekmeyi kararlaştırmıştı. Evinde Paris yakınlarındaki dostlarında yirmi dört saat geçireceğini anlatmıştı, tam yemek saatinde bana geldi.</p>

  <p class="normal">Doğal olarak, bir kadının ancak yıllanmış şampanyayla kafayı bulması gerekir. Aç karnına kocaman bir bardak içti ve sıra istiridyelere gelmeden, yalpalamaya başladı.</p>

  <p class="normal">Hemen arkamdaki masaya soğuk yemekler hazırlamıştım. Onun gevezelik edişini dinlerken yemek tepsilerini ya da tabaklarını alabilmek için elimi uzatmam yetiyordu.</p>

  <p class="normal">Aklından çıkmayan saplantı uyarınca, bardakları üst üste deviriyordu. Genç kızlık duygularıyla ilgili olarak ardı arkası gelmez, önemsiz itiraflara girişti. Dili çözülmüş, gözleri azıcık dalgın, ışıl ışıl, durmadan anlatıyordu; tüy gibi hafif düşünceleri, mavi bobinlerini kendi kendine döndüren, hiç bitmeyecekmiş gibi duran, üstlerini bilinmeyen sözcüklerle dolduran elektrikli aygıtın tıkırtısı arasında uzayıp giden telgrafçıların kâğıt tomarları gibi bitip tükenmeden açılıyordu.</p>

  <p class="normal">Zaman zaman bana soruyordu:</p>

  <p class="normal">“Kafayı buldum mu?”</p>

  <p class="normal">— Hayır, henüz değil.</p>

  <p class="normal">Bunun üzerine yeniden içiyordu.</p>

  <p class="normal">Sonunda sarhoş oldu. Bilincini yitirecek kadar değil, bence doğruyu söyleyecek kadar sarhoş oldu.</p>

  <p class="normal">Genç kızlığındaki heyecanlarıyla ilgili itirafların ardından kocasıyla ilgili daha özel olanlar geldi. İnsanı utandıran bu itirafları bana belki yüz kez: “Sana her şeyi söyleyebilirim… Sana söyleyemezsem, kime söyleyeceğim bunları?” diye diye, eksiksiz anlattı. Böylece kocasının bütün alışkanlıklarını, bütün kusurlarını, bütün saplantı ve en gizli zevklerini öğrendim.</p>

  <p class="normal">Onaylama bekleyerek soruyordu: “Can sıkıcı herifin teki değil mi?.. Söyle bana, can sıkıcı herifin teki değil mi?.. Ne kadar canımı sıktığını düşünebiliyor musun, ha?.. O yüzden, seni ilk görüşümde, kendi kendime: ‘Hah, hoşuma gitti bu adam, onu kendime sevgili yaparım,’ dedim. Ondan sonra çevremde dolanmaya başladın.”</p>

  <p class="normal">Gülünç bir yüz takınmak zorunda kaldım, çünkü sarhoşluğuna karşın yüzümü görüyordu; kahkahalarla gülmeye başladı: “Ah, saf oğlum ah!..” dedi, “nasıl da sakınımlı yanaştın… hey gidi koca sersem hey, insan bir kadının çevresinde dönenmeye başladı mı… biz bunu istiyoruz demektir… o zaman da elini çabuk tutmak gerekir, yoksa bizi bekletmiş olursunuz… Salt bakışımızdan şunu demek istediğimizi anlamamak için insanın ne kadar bön olması gerekir: Evet, tamam, avanak, sanırım seni bekledim! Acelem olduğunu sana nasıl anlatacağımı bilmiyordum… Ha, evet, çiçekler… şiirler… övgüler… yine çiçekler… sonra hiç… ama hiçbir şey yok… Az kalsın seni bırakacaktım yavrum, öyle geç karar veriyorsun ki. Ve erkeklerin yarısı senin gibi, öbür yarısıysa… Ah!.. Ah!.. Ah!..”</p>

  <p class="normal">Bu gülüş bana soğuk terler döktürdü. Ağzımın içinde geveledim: “Peki öbür yarısı… öbür yarısı nasıl?”</p>

  <p class="normal">Durmadan içiyordu, gözleri duru şarapla buğulanmış, aklı zaman zaman sarhoşların yakasına yapışan doğruyu söyleme gereksinmesine takılıp kalmıştı.</p>

  <p class="normal">Sürdürdü: “Haa! Öbür yarısı hızlı gider… çok hızlı gider… ama yine de onlar haklıdır. Kimi günler bu hızlılık hiç işlerine yaramaz, ama kimi günler de, her şeye karşın, başarı sağlar.</p>

  <p class="normal">Ah sevgili dostum… bilsen… ne gülünçtür şu erkekler!.. Bak şimdi, senin gibi çekingenler, öbürlerinin nasıl olduğunu asla canlandıramazlar kafalarında… ne yaptıklarını… hem de hemen… bizimle yalnız kalır kalmaz… Ya herru ya merru diyenlerdir bunlar!.. Zaman zaman tokadı yerler… gerçekten… ama ne etkisi olur bunun onlar üzerinde… hiçbir zaman gevezelik etmeyeceğimizi iyi bilirler. Çok iyi tanırlar biz kadınları onlar…”</p>

  <p class="normal">Çılgınca konuşturma, her şeyi öğrenme gereksinmesiyle kutsal mahkeme yargıcı gibi gözümü dikmiş ona bakıyordum. Kaç kez sormuştum şu soruyu kendime: “Öbür erkekler kadınlara, kadınlarımıza nasıl davranıyor acaba?” Bir salonda aynı kadınla konuşan iki erkeğin, onunla baş başa kalınca, kadını aynı derecede tanıyor olsalar bile, bambaşka davranacaklarını çok iyi seziyordum. Kadınların hoşuna gitme konusunda bizden daha yetenekli ya da daha uyanık, daha gözü pek olanların, hoşlandıkları bir kadınla bir saat konuştuktan sonra, bizim bir yılda varacağımız yakınlığa ulaştıkları daha ilk bakışta kestirilir. Acaba bu erkekler de, tavlayıcılar da, girişkenler de, fırsat çıktığında, bizim gibi tiril tiril titreyenlere iğrenç gözü peklikler gibi gelecek, ama kadınların bağışlanabilir saygısızlık, karşı konulmaz güzelliklerine yapılmış yakışıksız saygı gösterileri saydıkları gözü kara el kol, dudak hareketleri yapıyorlar mıydı?</p>

  <p class="normal">Dolayısıyla sordum: “Kimi erkekler pek yakışıksız işler yapar, öyle değil mi?”</p>

  <p class="normal">Daha rahat gülmek için arkasına yaslandı, ama bu, hani şu sinir nöbetine dönüşen, sinirli, hastalıklı bir gülüştü; biraz yatışınca kaldığı yerden sürdürdü: “Ah, ah! Sevgili dostum, yakışıksız mı?.. Her şeyi göze aldıkları için mi?.. Hem de hemen… her şeyi… anlıyor musun?.. Üstelik daha da fazlasını…”</p>

  <p class="normal">Mide bulandıran bir şeyi itiraf etmiş gibi ayağa fırladığımı duyumsadım.</p>

  <p class="normal">“Ve siz kadınlar bunlara izin veriyorsunuz?..”</p>

  <p class="normal">— Yoo, hayır… izin vermiyoruz… tokadı yapıştırıyoruz… ama hoşumuza da gidiyor… Öyleleri sizden daha eğlendiricidir!.. Ayrıca onların yanında insan hep korkar, hiçbir zaman rahat değildir… korkmak… özellikle bu işten korkmaksa çok tatlıdır. Gözünüzün hep üzerlerinde olması gerekir… düellodaki gibi… Düşüncelerinin ne olduğunu, ellerinin nereye uzandığını görmek için gözlerinin içine bakarsınız. Kaba adamlardır belki, ama sizden daha iyi severler bizi!..</p>

  <p class="normal">Garip, beklenmedik bir duygu kapladı içimi. Sevgili olduğum, sevgili kalmaya kararlı olduğum halde, bu edepsiz itiraf karşısında bir koca gibi duyumsadım kendimi. Eşlerine güvenen, malları çalınmasa da, arkalarından dolap çevrilen o erkeklerin dostu, bağlaşığı, kardeşi gibi duyumsadım.</p>

  <p class="normal">Şu anda size yazarken, beyefendi ve gönlü rahat koca ordusuna bir uyarı çığlığı göndermenizi rica ederken de aynı garip duygunun buyruğunu yerine getiriyorum.</p>

  <p class="normal">Bununla birlikte, içimde kuşkular kalmıştı, bu kadın sarhoştu, yalan söylüyor olabilirdi.</p>

  <p class="normal">“Peki ama, bu serüvenleri neden hiç anlatmıyorsunuz siz kadınlar?” diye sordum bu kez.</p>

  <p class="normal">Öyle derin ve içten bir acımayla yüzüme baktı ki, bir dakika boyunca, şaşkınlıkla sarhoşluğunun uçup gittiğini sandım.</p>

  <p class="normal">“Biz kadınlar haa… Ne aptalsın sevgili dostum! Hiç bundan söz edilir mi?.. Ah! Ah! Ah!.. Uşağın ara sıra elde ettiği küçük kazançları, aldığı yüzdeleri, daha başka şeyleri sana anlatıyor mu, ha? Bu da bizim küçük yüzdemiz. Daha ileri gitmediğimiz sürece kocanın hiç yakınmaması gerekir. Aman ne aptalsın!.. İyi ama bunları anlatmak, bütün bönleri uykularından uyandırmak olur yavrum! Ah ne aptalsın!.. Üstelik bütünüyle teslim olmadığımıza göre, ne zararı var bunun?”</p>

  <p class="normal">Kafam iyice karışık, bir daha sordum:</p>

  <p class="normal">“Demek sana sık sık sarıldılar?”</p>

  <p class="normal">Bundan kuşkulanacak erkeğe duyulan sınırsız küçümsemeyle yanıt verdi: “Hey ulu Tanrım!.. Bütün kadınların beline sarılınmıştır sık sık… Görmek istiyorsan, koca çaylak, kiminle istersen dene. Örneğin, çok genç, çok namuslu X hanımefendiye sarıl da bak… Kucakla, öp, sevgili dostum… ayrıca dokun… görürsün… görürsün… Ah! Ah! Ah!..”</p>

  <p class="normal">.................................................................................................</p>

  <p class="normal">Birden, dolu bardağını avizeye fırlattı. Şampanya yağmur gibi aşağı döküldü, üç mumu söndürdü, perdeleri lekeledi, masayı ıslattı, kırılan billur kadeh de bütün yemek odasına saçıldı. Sonra aynı şeyi yapmak üzere şişeyi kapmak istedi, engelledim; bunun üzerine, alabildiğine ince bir sesle, haykırmaya koyuldu… ve tahmin ettiğim gibi… sinir nöbeti başladı.</p>

  <p class="normal">.................................................................................................</p>

  <p class="normal">Birkaç gün sonra, bu kafayı bulmuş kadın itirafını artık anımsamadığım bir akşam, oynaşımın bana sarılmayı salık verdiği X hanımefendinin evine gittim rastlantıyla. Aynı mahallede oturduğumuzdan kendisini evinin kapısına bırakmayı önerdim, çünkü yalnızdı o akşam. Kabul etti.</p>

  <p class="normal">Arabaya bindiğimiz an kendi kendime: “Hadi bakalım, denemelisin” dedim, ama göze alamadım. İşe nasıl başlayacağımı, nasıl saldırıya geçeceğimi bilmiyordum.</p>

  <p class="normal">“Ne güzeldiniz bu akşam,” dedim.</p>

  <p class="normal">Kadın gülerek karşılık verdi:</p>

  <p class="normal">“Mademki ilk kez ayrımına vardınız, bu sıra dışı bir akşamdı besbelli.”</p>

  <p class="normal">Ne diyeceğimi bilemedim. Gönül çelme savaşı hiç bana göre değildi. Bununla birlikte, biraz düşündükten sonra şunu buldum:</p>

  <p class="normal">“Yoo, hayır, söylemeyi göze alamadım.”</p>

  <p class="normal">Pek şaşırdı:</p>

  <p class="normal">“Neden ama?”</p>

  <p class="normal">— Biraz zor da… ondan.</p>

  <p class="normal">— Bir kadına güzel olduğunu söylemek mi zor? İyi ama nereden geldiniz siz? Her zaman söylemek gerekir bunu… yarı yarıya inandığınız zaman bile… bunu işitmek hep hoşumuza gider çünkü…</p>

  <p class="normal">Birden içimi inanılmaz bir gözü pekliğin kapladığını duyumsadım ve beline sarılıp, dudaklarımı dudaklarına yapıştırmaya çalıştım.</p>

  <p class="normal">O arada korkudan titriyordum sanırım, kadına da pek korkunç görünmüyordum herhalde. Ayrıca hareketlerimi çok kötü ayarlayıp yerine getirmiş olmalıyım, çünkü amacıma ulaşmamı engellemesi için başını öteye çevirmesi yetti, o arada: “Yoo, hayır!.. Bu kadarı… bu kadarı da… Çok hızlı gidiyorsunuz… saçıma dikkat edin… Bir kadının saçı benimki gibi yapılmışsa beline sarılıp öpülmez!..” diyordu.</p>

  <p class="normal">Bu bozguna üzülmüş, ne yapacağını şaşırmış olarak köşeme çekildim. O sırada araba tam kapısının önünde duruyordu. İndi, bana elini uzattı, en tatlı sesiyle: “Beni eve getirdiğiniz için çok teşekkür ederim, sevgili beyefendi… ama sakın öğüdümü unutmayın!” dedi.</p>

  <p class="normal">Sonradan üç kez gördüm onu. Her şeyi unutmuştu.</p>

  <p class="normal">Bana gelince, beyefendi, sürekli öbürlerini… yapılı saçları hesaba katmayı bilen ve bütün fırsatları değerlendiren öbür erkekleri düşünüyorum…</p>

  <p class="normal">.................................................................................................</p>

  <p class="normal">Bu mektubu, hiçbir şey eklemeden, evli ya da bekâr, bütün kadın ve erkek okurların değerlendirmesine sunuyorum.</p>
</body>
</html>
