<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">Öç Alıcı</h1>

  <p class="normal">Bay Antoine Leuillet, dul Bayan Mathilde Souris’yle evlendiğinde, on yıldır ona vurgundu.</p>

  <p class="normal">Bay Souris dostu, eski bir lise arkadaşıydı. Leuillet onu sever, ama biraz sümsük bulurdu. Sık sık da söylerdi bunu: “Şu bizim zavallı Souris barutu icat etmemiştir.”</p>

  <p class="normal">Souris, genç kızlık soyadı Duval olan Mathilde’le evlendiğinde Leuillet biraz şaşırdı ve canı sıkıldı, çünkü hafiften vurgundu ona. Komşularından, küçük bir servetle köşesine çekilmiş, eski bir tuhafiyeci kadının kızıydı Mathilde. Güzel, ince, akıllıydı. Parası için vardı Souris’ye.</p>

  <p class="normal">Bunun üzerine Leuillet başka umutlar besledi. Arkadaşının karısının çevresinde dolanmaya başladı. Eli ayağı düzgün bir insandı, aptal sayılmazdı, üstelik onun da parası vardı. Başarıya ulaşacağından emindi; beceremedi. Bunun üzerine gerçekten sevdalandı, kocayla yakınlığın gizli kapaklı, utangaç, tedirgin kıldığı bir aşktı bu. Bayan Souris onun kendisine artık öyle girişken düşüncelerle bakmadığına inandı, gerçek dostu oldu. Bu böyle dokuz yıl sürdü.</p>

  <p class="normal">Bir sabah, görevlendirilmiş bir haberci ona zavallı kadının umutsuz iki satırını getirdi. Souris, kalbi genişleyip damarlardan biri kopunca, ansızın ölüvermişti.</p>

  <p class="normal">Önce tepeden tırnağa ürperdi, çünkü aynı yaştaydılar, ama ardından derin bir sevinç, sınırsız bir rahatlama, kurtulma duygusu kapladı beynini de, bedenini de. Bayan Souris artık serbestti.</p>

  <p class="normal">Bununla birlikte gerektiği gibi üzüntülü bir yüz takındı, gerektiği kadar bekledi, bütün görgü kurallarına uydu. On beş ay geçince, dul kadınla evlendi.</p>

  <p class="normal">Herkes bu olayı son derece doğal, hatta cömertçe buldu. İyi bir dost, dürüst bir erkek ancak bunu yapardı.</p>

  <p class="normal">Sonunda mutlu, ama gerçekten mutlu oldu.</p>

  <p class="normal">Daha ilk anda birbirlerini anlayıp değerlendirdikleri için, tam bir dostluk içinde yaşadılar. Birbirlerinden hiçbir şey gizlemiyor, en özel düşüncelerini bile birbirlerine anlatıyorlardı. Leuillet şimdi artık eşini dingin, güvenli bir aşkla, eşiti ve sırdaşı, sevecen, kocasına yürekten bağlı bir can yoldaşı gibi seviyordu. Ancak yüreğinin derinlerinde, bu kadına kendisinden önce sarılmış, gençliğinin ve ruhunun çiçeğini ilk koparmış, böylece bir bakıma azıcık şiirsizleştirmiş olan merhum Souris’ye karşı garip, açıklanamayan bir hınç yatıyordu. Ölü kocanın anısı yaşayan kocanın mutluluğunu bozuyordu; adamın ölümünden sonra ortaya çıkmış bu kıskançlık, gece gündüz kafasını kurcalıyordu Leuillet’nin.</p>

  <p class="normal">Bir de bakıyordunuz, sık sık Souris’den söz açıyor, onunla ilgili bin bir özel, gizli ayrıntıyı soruyor, alışkanlıkları ve kişiliği konusunda her şeyi öğrenmek istiyordu. Ve küçük kusurlarıyla alay edip gülünç yanlarını, aksayan yanlarını vurgulayarak dalga geçişleriyle gömütünde bile rahat bırakmıyordu adamı.</p>

  <p class="normal">Her saniye evin öbür ucundan karısına sesleniyordu:</p>

  <p class="normal">— Hey Mathilde! Orada mısın?</p>

  <p class="normal">— Evet dostum.</p>

  <p class="normal">— Gel, bana şunu söyle.</p>

  <p class="normal">Kadın, yine Souris’den söz edeceklerini adı gibi bilerek, yeni kocasının bu zararsız saplantısını gözetip kollayarak, hep güler yüzlü çıkıp geliyordu.</p>

  <p class="normal">“Baksana, bir gün Souris’nin bana kısa boylu erkeklerin uzun boylulardan daha çok sevildiklerini kanıtlamaya giriştiğini anımsıyor musun?”</p>

  <p class="normal">Ondan sonra, uzun boylu olan kendisine oranla gizlice üstünlükler elde etmiş kısa boylu merhum konusunda ardı arkası gelmeyen tatsız düşünceler sıralıyordu.</p>

  <p class="normal">Bayan Leuillet de onun haklı, hem de çok haklı olduğunu düşünmesine izin veriyor; bütün yüreğiyle gülüyor, yenisini alabildiğine sevindirerek eski kocasıyla dalga geçiyordu; beriki sonunda hep şöyle diyerek sözünü bitiriyordu:</p>

  <p class="normal">“Hey gidi Souris hey, sümsüğün biriydi işte!”</p>

  <p class="normal">Karı koca mutluydular, gerçekten mutlu. Ve Leuillet, ne kadar dışa vursa içine sinmeyen gösterilerle karısına duyduğu sevgiyi kanıtlamayı sürdürüyordu.</p>

  <p class="normal">Ama o akşam, ikisi de içlerinde uyanan gençlik ateşiyle duygulanmış, bir türlü uyuyamıyorlardı; eşine sımsıkı sarılan Leuillet, dudaklarından öperken ansızın sordu:</p>

  <p class="normal">“Söylesene, sevgilim.”</p>

  <p class="normal">— Neyi?</p>

  <p class="normal">— Souris… bu soracağım epey zor ama – Souris… iyi bir sevgili miydi?</p>

  <p class="normal">Kadın da ona kocaman bir öpücük verdi, sonra mırıldandı: “Senin kadar değil, pisiciğim.”</p>

  <p class="normal">Adamın bütün erkeklik gururu okşandı, sürdürdü: “Bu işlerde biraz… beceriksizdi sanırım… öyle değil mi?”</p>

  <p class="normal">Kadın yanıt vermedi. Yalnız hınzırca kıs kıs gülürek yüzünü kocasının boynuna gömdü.</p>

  <p class="normal">Adam sordu: “Çok çok sümsüktü ve… hani nasıl derler… pek becerikli değildi galiba?”</p>

  <p class="normal">Kadın başını, “Hayır, değildi” anlamına hafifçe salladı.</p>

  <p class="normal">Adam sürdürdü: “Geceleri epey canını sıkıyordu herhalde?”</p>

  <p class="normal">Kadın bu kez tam bir içtenlikle yanıtladı: “Ooo, evettt!”</p>

  <p class="normal">Adam bu söz üzerine kadını yeniden öptü, mırıldandı: “Vay hayvan herif vay! Onunla mutlu değildin demek?”</p>

  <p class="normal">Kadın yanıtladı: “Hayır, her gün iç açıcı değildi.”</p>

  <p class="normal">Leuillet, içinde karısının eski durumuyla şimdikini kendisini sevindirecek biçimde kıyaslayarak havalara uçtu.</p>

  <p class="normal">Bir süre ağzını açmadı, sonra yeni bir sevinç içerisinde sordu:</p>

  <p class="normal">“Şunu da söyler misin?”</p>

  <p class="normal">— Neyi?</p>

  <p class="normal">— Ama bana karşı içten, çok içten olur musun?</p>

  <p class="normal">— Evet dostum, elbette.</p>

  <p class="normal">— Peki öyleyse, onu… şu salak Souris’yi aldatmak geçmedi mi hiç içinden?</p>

  <p class="normal">Bayan Leuillet, “Öff!” dedi yüzü kızararak ve kocasının boynuna iyice gömüldü. Ancak adam onun güldüğünü fark etti.</p>

  <p class="normal">Üsteledi: “Gerçekten, hadi itiraf et! O hayvanda tam bir boynuzlu suratı vardı çünkü! Öylesi çok gülünç olurdu, çokkk! Zavallı Souris’cik! Hadi sevgilim, bunu bana, özellikle bana söyleyebilirsin.”</p>

  <p class="normal">“Bana”yı özellikle vurguluyor, Souris’yi aldatmak isterse, kadının bunu onunla, Leuillet ile yapacağını düşünüyordu çünkü ve bu itirafı beklerken hazdan titriyordu, eskiden sandığı gibi iffetli bir kadın değildiyse, üstelese bunu elde edebileceğine emin olarak.</p>

  <p class="normal">Ancak kadın, alabildiğine gülünç bir olayı anımsar gibi karşılık vermiyor, durmadan gülüyordu.</p>

  <p class="normal">Bunun üzerine Souris’ye boynuz taktırabileceğini düşünerek Leuillet de gülmeye koyuldu! Ne esaslı bir oyundu bu! Evet, evet, dünyanın en matrak olayı!</p>

  <p class="normal">Sevinçten kırılırken ağzının içinde geveliyordu: “Vah zavallı Souris’cik, vah zavallı Souris’cik! Evet, evet, tam bir boynuzlu suratı vardı oğlanda!”</p>

  <p class="normal">Bayan Leuillet artık çarşaflar arasında yuvarlanıyor, gözünden yaşlar akıtarak gülüyor, neredeyse çığlıklar atıyordu.</p>

  <p class="normal">Bu arada Leuillet üsteliyordu: “Hadi, hadi, itiraf et. Açıkyürekli ol. Bunun hiç canımı sıkmayacağını iyi biliyorsun.”</p>

  <p class="normal">O zaman kadın, gülmekten kırılırken geveledi: “Evet, evet.”</p>

  <p class="normal">Kocası üsteliyordu. “Neye evet? Hadi artık, her şeyi anlat.”</p>

  <p class="normal">Bunun üzerine kadın artık usulca güldü, ağzını hoş bir itiraf bekleyen Leuillet’nin kulağına dayayıp: “Evet, aldattım onu,” diye mırıldandı.</p>

  <p class="normal">Leuillet buz gibi bir ürpertinin iliklerine işlediğini duyumsadı, aklı başından gitti, kekeledi: “Sen… sen… sen onu aldattın… tam anlamıyla mı?”</p>

  <p class="normal">Kadın, erkeğin bunu son derece hoş bulduğunu sanıp karşılık verdi: “Evet… tam anlamıyla… tam anlamıyla.”</p>

  <p class="normal">Leuillet, boynuzlananın kendisi olduğunu öğrenmişçesine sarsılmış, soluğu kesilmişti, doğrulup oturmak zorunda kaldı.</p>

  <p class="normal">Önce hiçbir şey demedi; birkaç saniye sonra, yalnızca: “Ahh!” demekle yetindi.</p>

  <p class="normal">Yaptığı yanlışı çok geç anlayan kadın da gülmeyi kesmişti.</p>

  <p class="normal">Leuillet sonunda sordu: “Peki kiminle?”</p>

  <p class="normal">Kadın hiç ağzını açmadı, bir gerekçe aradı.</p>

  <p class="normal">Adam yineledi: “Kiminle?”</p>

  <p class="normal">Kadın sonunda: “Bir delikanlıyla,” dedi.</p>

  <p class="normal">Adam birden ona döndü, kuru bir sesle: “Bir aşçı kadınla olmadığını biliyorum elbet. Kim olduğunu soruyorum bu delikanlının, anladın mı?” dedi.</p>

  <p class="normal">Kadın yanıt vermedi. Adam başına örttüğü çarşafı çekip yatağın ortasına attı, yineledi:</p>

  <p class="normal">“Bu delikanlının kim olduğunu öğrenmek istiyorum, anlıyor musun?”</p>

  <p class="normal">Bunun üzerine kadın: “Eğlenmek istemiştim,” diyebildi bin bir güçlükle.</p>

  <p class="normal">Oysa adam öfkeden titriyordu: “Nee? Nasılll? Eğlenmek mi istemiştin? Demek benimle dalga geçiyordun? Ben bu masalları yutmam, anladın mı? Delikanlının adını soruyorum sana!”</p>

  <p class="normal">Kadın sırtüstü uzanmış, kıpırdamadan yatıyordu, karşılık vermedi.</p>

  <p class="normal">O zaman adam koluna yapışıp esaslı biçimde sıktı: “İşitiyor musun beni? Konuşurken bana yanıt vermelisin!”</p>

  <p class="normal">Bunun üzerine kadın sinirli bir sesle: “Aklını kaçırıyorsun galiba, rahat bırak beni!” dedi.</p>

  <p class="normal">Adam çileden çıkmış, ne diyeceğini bilemiyor, zangır zangır titriyor, bütün gücüyle kadını silkeleyip yineliyordu: “İşitiyor musun beni? İşitiyor musun ha?”</p>

  <p class="normal">Kadın kurtulmak için ansızın bir hareket yaptı, parmaklarının ucuyla kocasının burnunu tuttu. Beriki iyiden iyiye köpürdü, kendisine vurulduğunu sandı, kadının üstüne çullandı.</p>

  <p class="normal">Şimdi artık altına almış, var gücüyle tokatlıyor, bir yandan da bağırıyordu: “Al sana, al sana, al sana, kaltak, orospu, orospu!”</p>

  <p class="normal">Gücü tükenip soluk soluğa kalınca kalktı, yatağın başındaki küçük masaya yollandı, bayılmak üzere olduğundan, portakal çiçeğiyle şekerli su yapacaktı kendine.</p>

  <p class="normal">Kadın kendi kusuru yüzünden bütün mutluluğunun uçup gittiğini duyumsuyor, yatağın dibinde, hıçkıra hıçkıra ağlıyordu.</p>

  <p class="normal">Derken, hıçkırıklar arasında, dili dolaşarak mırıldandı:</p>

  <p class="normal">“Dinle beni Antoine, gel buraya, yalan söyledim sana, dinle beni, anlayacaksın.”</p>

  <p class="normal">Ve bin türlü gerekçe ve hileyle donanmış olarak, azıcık yana yatmış gece takkesinin altında karman çorman olmuş başını azıcık kaldırdı.</p>

  <p class="normal">Adam da onu dövdüğüne utana utana, ama bir koca olarak yüreğinin derinlerinde, öbür kocayı, Souris’yi aldatmış bu kadına bitip tükenmez bir kin besleyerek yüzünü ona döndü, yanına geldi.</p>
</body>
</html>
