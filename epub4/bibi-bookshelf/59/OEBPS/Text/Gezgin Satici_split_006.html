<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">Bir Düello</h1>

  <p class="normal">Savaş bitmişti, Almanlar Fransa’yı ele geçirmişti. Ülke, yenenin dizinin altına aldığı yenilmiş bir güreşçi gibi çırpınıyordu.</p>

  <p class="normal">Neye uğradığını şaşırmış, aç, umutsuz Paris’ten ilk trenler hareket ediyor, yeni cephelere yollanıyor, köylerin, kentlerin içinden ağır ağır geçiyorlardı. İlk yolcular, trenin kapılarından altüst olmuş ovalara, yanmış kulübelere bakıyorlardı. Ayakta kalmış evlerin önünde bakır tepeli kara şapkalar giymiş Prusya askerleri, iskemlelere ata biner gibi oturmuş, pipolarını tüttürüyorlardı. Kimisiyse, aileden biri gibi çalışıyor ya da hoşbeş ediyordu. Kentlerden geçerken, alanlarda eğitim yapan birlikler görülüyor, insanın kulağına zaman zaman boğuk buyruklar çalınıyordu.</p>

  <p class="normal">Bütün kuşatma sırasında Paris Ulusal Savunma Birlikleri’nde görev almış Bay Dubuis, işgalden önce her olasılığa karşı yabancı ülkeye gönderdiği eşiyle kızının yanına, İsviçre’ye gidiyordu.</p>

  <p class="normal">Açlık ve yorgunluklar varlıklı, barışçı tüccarlara özgü koca göbeğini bir santim bile eritmemişti. Bütün o korkunç olaylara üzüntülü bir rızayla, insanların yırtıcılıklarını dile getiren acı sözlerle katlanmıştı. Savaşın sonunda, sınıra doğru yol alırken, savunma görevini siperlerde yapmış, soğuk gecelerde nöbet tutmuş olmasına karşın, ilk kez Prusyalıları görüyordu.</p>

  <p class="normal">Fransız toprağına babalarının malı gibi yerleşmiş bu silahlı, sakallı adamlara sinirli bir korkuyla bakıyor, içinde bir yandan işe yaramayan bir yurtseverlik duygusu uyanıyor, bir yandan da, savaştan sonra bir daha yakamızı bırakmayan o büyük gereksinme, yeni belirmiş sakınımlı olma içgüdüsü yaşıyordu.</p>

  <p class="normal">Aynı kompartımanda, olup biteni görmeye gelmiş iki İngiliz, dingin ve meraklı gözlerle çevreye bakıyorlardı. Onlar da şişmandılar, kendi dillerinde konuşuyor, gösterilen yerleri iyi tanıyabilmek için, ellerindeki kılavuzu zaman zaman karıştırıp yüksek sesle okuyorlardı.</p>

  <p class="normal">Tren ansızın küçük bir kentin garında durdu, bir Prusyalı subay belindeki kılıcı şakırdatarak vagonun basamağına çıktı. Uzun boylu, bedenini sımsıkı saran bir üniforma giymiş, gözlerinin altına dek sakallı bir adamdı. Kızıl sakalı alev alev yanıyordu sanki, daha solgun bıyıkları, yüzünün iki yanında, çaprazlama aşağı doğru uzanıyordu.</p>

  <p class="normal">İngilizler merakla hemen onu gözlemeye başladılar, Bay Dubuis ise gazetesini okuyormuş gibi yapıyordu. Bir jandarmanın kıstırdığı hırsız gibi köşesine büzülmüş duyumsuyordu kendini.</p>

  <p class="normal">Tren yeniden yola koyuldu. İngilizler yine konuşmaya, savaşın geçtiği kesin yerleri saptamaya giriştiler; içlerinden biri bir köyü göstermek üzere parmağını uzatırken, Prusyalı subay uzun bacaklarını yayıp geriye doğru yaslanarak, Fransızca şunları söyledi:</p>

  <p class="normal">“Pen yon iki Fransız öldürdüm o küyde. Büzden fazla da yesir aldım.”</p>

  <p class="normal">İyice meraklanan İngilizler hemen sordular:</p>

  <p class="normal">“Yaaa! Peki adı neydi o köyün?”</p>

  <p class="normal">Prusyalı yanıtladı: “Pharsbourg!”</p>

  <p class="normal">Sonra devam etti:</p>

  <p class="normal">“O Fransız körkekleri kulaklarından yakaladım.”</p>

  <p class="normal">Bunu derken, sakalının altından gülüyor, Bay Dubuis’ye bakıyordu.</p>

  <p class="normal">Tren sürekli işgal edilmiş köylerden geçerek tıngır tıngır yol alıyordu. Yollar boyunca tarlalarda, geçitleri kapayan kolların köşesinde dikilen ya da kahvelerin önünde gevezelik eden askerler görülüyordu. Afrika’dan gelmiş çekirgeler gibi kaplamışlardı ülkeyi.</p>

  <p class="normal">Subay elini uzattı:</p>

  <p class="normal">“Kumutan pen olzaydım Paris’i alır, her şeyi yakar, herkesi öldürürdüm. Fransa tiye bir ney galmazdı.”</p>

  <p class="normal">İngilizler incelik olsun diye:</p>

  <p class="normal">“Yaa, evet!” demekle yetindiler.</p>

  <p class="normal">Subay sürdürdü:.</p>

  <p class="normal">“Yirmi yıl icinde bütün Avrupa, hepsi bizim holacak. Brusya herkeşten güçlü.”</p>

  <p class="normal">Kaygılanan İngilizlerin sesi çıkmıyordu artık. Yeniden hiçbir şey anlatmaz olmuş yüzleri, uzun favorilerinin arasında balmumuna dönmüştü. Bunun üzerine Prusyalı subay gülmeye başladı. Ve aynı geri kaykılmış durumda dalga geçmeye koyuldu. Ezilmiş Fransa’yla, yere serilmiş düşmanlarla dalga geçiyordu; eskiden yendikleri Avusturya’yla alay ediyordu; canlarını dişlerine takarak bölgelerini savunan, ama ellerinden bir şey gelmeyen insanları alaya alıyordu; motorlu birliklerle, işe yaramayan topçularla dalga geçiyordu. Bismarck’ın ele geçirdiği toplarla, demirden bir kent yaptıracağını haber verdi. Ve birden fotinlerini, kulaklarına dek kızarıp gözlerini öteye kaçıran Bay Dubuis’nin kalçalarına dayadı.</p>

  <p class="normal">İngilizler, sanki bir anda dünyanın gürültü patırtısından uzak adalarına çekilmişler gibi, her şeyle ilgilerini kesmişlerdi.</p>

  <p class="normal">Subay piposunu çıkardı, gözünü Fransız’a dikip:</p>

  <p class="normal">“Tütününüz gok mu açaba?” dedi.</p>

  <p class="normal">Bay Dubuis karşılık verdi:</p>

  <p class="normal">“Hayır bayım.”</p>

  <p class="normal">Alman devam etti:</p>

  <p class="normal">“Diren turunca inip halmanızı riça eteceğim.”</p>

  <p class="normal">Sonra yine gülmeye başladı:</p>

  <p class="normal">“İyi pir bakşiş feririm size.”</p>

  <p class="normal">Tren yavaşlarken düdüğünü öttürdü. Bir garın yanmış yapılarının önünden geçiyorlardı; sonunda durdu.</p>

  <p class="normal">Alman kapıyı açtı, Bay Dubuis’nin koluna yapışıp:</p>

  <p class="normal">“Hadi gidip hısmarladığımı alın, cabuk, cabuk!” dedi.</p>

  <p class="normal">Garda küçük bir Prusya müfrezesi vardı. Tahta parmaklıklar boyunca dizilmiş daha başka askerler trene bakıyorlardı. Tren yeniden yola koyulmak üzere düdüğünü öttürmüştü bile. Bunun üzerine Bay Dubuis, bir anda perona fırladı, gar şefinin karşı çıkışına aldırmadan yan kompartımana attı kendini.</p>

  <p class="normal">Kompartımanda yalnızdı! Yüreği öylesine atıyordu ki yeleğini açtı, soluk soluğa, alnını sildi.</p>

  <p class="normal">Tren başka bir durakta yeniden durdu. Ansızın kapıda subay belirdi, merakın kamçıladığı iki İngiliz de arkasında. Alman yine gülerek gelip Fransız’ın karşısına oturdu.</p>

  <p class="normal">“Hısmarladığımı halmak histemediniz,” dedi.</p>

  <p class="normal">Bay Dubuis yanıt verdi:</p>

  <p class="normal">“Hayır bayım.”</p>

  <p class="normal">Tren yeniden yola koyulmuştu.</p>

  <p class="normal">Subay:</p>

  <p class="normal">“Öyleyse bibomu toldurmak için bıyıkınızı gesmek kerekecek,” dedi.</p>

  <p class="normal">Elini karşısındakinin yüzüne doğru uzattı.</p>

  <p class="normal">Yüzlerinde en küçük bir kıpırtı olmamış iki İngiliz, gözlerini dikmiş bakıyorlardı.</p>

  <p class="normal">Alman bir tutam bıyığa yapışmış çekiyordu, Bay Dubuis elinin tersiyle adamın kolunu havaya kaldırdı, yakasına yapışıp sıraya yapıştırdı. Sonra öfkeden çıldırmış, alın damarları fırlamış, gözleri kan çanağına dönmüş halde, bir eliyle adamın gırtlağını sıkarken, öbürüyle suratına müthiş tokatlar indirmeye girişti. Prusyalı çırpınıyor, kılıcını çekmeye, üstüne abanmış rakibini belinden kavramaya çalışıyordu. Ama Bay Dubuis, koca göbeğinin ağırlığıyla onu eziyor, soluk almadan, tokatların nereye indiğine bakmadan, durmadan vuruyordu. Kan akıyordu; boğazına sarılınmış Alman hırıldıyor, kan tükürüyor, gövdesine abanmış bu aklı başından gitmiş şişmanı üstünden atmaya çalışıyordu.</p>

  <p class="normal">İngilizler ayağa kalkmış, daha iyi görebilmek için yaklaşmışlardı. Ayakta duruyor, boğuşanlardan biri üstüne bahse tutuşmaya hazır, merak ve sevinç içinde bakıyorlardı.</p>

  <p class="normal">Birden, harcadığı çabayla bitkin düşen Bay Dubuis doğruldu, ağzını açmadan gidip eski yerine oturdu.</p>

  <p class="normal">Prusyalı başına gelen karşısında, şaşkınlık ve acıdan ötürü öylesine ürkmüştü ki, üstüne çullanmadı.</p>

  <p class="normal">“Tapançayla karşıma cıkmak histemezseniz, sizi höldürürüm,” dedi.</p>

  <p class="normal">Bay Dubuis karşılık verdi:</p>

  <p class="normal">“Ne zaman isterseniz. Ben hazırım.”</p>

  <p class="normal">Alman devam etti:</p>

  <p class="normal">“Strasbourg kendine keldik, gidip gendime iki subay tanık ketiricem, tren yola goyulmadan vagtim far.”</p>

  <p class="normal">Tren kadar yüksek sesle burnundan soluyan Bay Dubuis İngilizlere sordu:</p>

  <p class="normal">“Tanığım olmak ister miydiniz?”</p>

  <p class="normal">“Ooo, evet!”</p>

  <p class="normal">Tren durdu.</p>

  <p class="normal">Prusyalı gidip iki dakikada, iki tabanca getiren iki arkadaşını bulmuştu, hemen toprak tabyalara çıkıldı.</p>

  <p class="normal">İngilizler treni kaçırma kaygısıyla durmadan saatlerini çıkarıyor, hızlı hızlı yürüyor, hazırlıkları bir an önce bitirmeye çabalıyorlardı.</p>

  <p class="normal">Bay Dubuis o güne dek eline tabanca almamıştı. Rakibinin yirmi adım ötesine yerleştirdiler onu. Sordular:</p>

  <p class="normal">“Hazır mısınız?”</p>

  <p class="normal">“Evet bayım,” diye yanıt verirken, İngilizlerden birinin güneşten korunmak için şemsiyesini açtığını gördü.</p>

  <p class="normal">Bir ses komut verdi:</p>

  <p class="normal">“Ateş!”</p>

  <p class="normal">Bay Dubuis beklemeden, gelişigüzel ateş etti ve büyük bir şaşkınlıkla karşısındaki Prusyalının sendelediğini, kollarını havaya kaldırdığını ve yüzüstü yere çakıldığını gördü. Öldürmüştü adamı.</p>

  <p class="normal">İngilizlerden biri sevinç içinde, giderilmiş merakı, mutlu sonla biten sabırsızlığı dile getiren bir “Vayyy be!” kopardı. Saatini eline almıştı, öbürüyse Bay Dubuis’nin koluna yapıştı, koşar adım gara sürükledi.</p>

  <p class="normal">Birinci İngiliz yumruklarını sıkmış, dirseklerini bedenine yapıştırmış, koşarken buyruk veriyordu:</p>

  <p class="normal">“Bir, ki! Bir, ki!”</p>

  <p class="normal">Ve üçü yan yana, kocaman göbeklerine karşın, bir gülmece dergisinin çizgi kahramanları gibi tırıs tırıs koşuyorlardı.</p>

  <p class="normal">Tren yola çıkmak üzereydi. Vagonlarına atladılar. Bunun üzerine, İngilizler kısa kenarlı gezi şapkalarını çıkardılar, havaya kaldırıp üç kez arka arkaya:</p>

  <p class="normal">“Hip, hip, hip, hurraaaa!” diye bağırdılar.</p>

  <p class="normal">Sonra gelip büyük bir ciddilikle, sırayla Bay Dubuis’ye sağ ellerini uzattılar, işleri bitince gidip köşelerine oturdular yeniden.</p>
</body>
</html>
