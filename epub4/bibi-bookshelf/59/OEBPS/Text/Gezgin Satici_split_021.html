<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">Armağanlar</h1>

  <p class="normal">Jacques de Randal, akşam yemeğini tek başına yedikten sonra, uşağına çıkabileceğini söyleyip mektup yazmak üzere masasının başına oturdu.</p>

  <p class="normal">Her yılı böyle mektup yazıp düşler kurarak, tek başına bitirirdi. Yılın son gününden başlayarak bitip gitmiş, ölmüş şeyleri gözden geçirmek oluyordu bu onun için ve dostlarının yüzleri gözünün önüne geldikçe, onlara birkaç satır yazıyor, 1 Ocak’ta dostça selam gönderiyordu.</p>

  <p class="normal">Masanın başına oturdu, bir çekmeceyi açtı, içinden bir kadın fotoğrafı çıkardı, birkaç saniye baktı, öptü. Sonra resmi kâğıdının yanına koyup yazmaya başladı:</p>

  <p class="normal">“Sevgili Irène’ciğim, gönderdiğim küçük armağanı almış olmalısınız; bu akşam size şunu bildirmek üzere odama kapandım…”</p>

  <p class="normal">Divit durdu. Jacques ayağa kalkıp dolaşmaya başladı.</p>

  <p class="normal">On aydır bir oynaşı vardı, ama bu öbürlerine benzemeyen bir oynaş, bir serüven kadın, bir tiyatrocu, bir sokak kadınıydı, onu sevmiş, kalbini kazanmayı başarmıştı. Henüz genç olmasına karşın delikanlı değildi artık ve olumlu, uygulamacı bir anlayışla yaşama ciddi gözle bakıyordu.</p>

  <p class="normal">Dolayısıyla, her yılki gibi, geçip gitmiş dostluklarla yenilerinin, yaşamına girmiş olgularla varlıkların kıyaslamasını yaparak tutkusunun dökümünü çıkarmaya girişti.</p>

  <p class="normal">İlk sevda ateşi yatıştığından, hesap yapan bir tüccar titizliğiyle, bu kadına duyduğu sevginin durumunu sordu kendi kendine ve ileride ne olacağını kestirmeye çalıştı.</p>

  <p class="normal">Bu sevdada uzun ve güçlü ilişkileri doğuran binlerce küçük bağlanmadan, sevecenlikten, gönül borcundan oluşan büyük ve köklü bir sevgi buldu.</p>

  <p class="normal">Bir zil sesi onu zıplattı. Duraksadı. Açacak mıydı kapıyı? Sonunda, bu yılbaşı gecesinde oradan geçip zili çalana, kim olursa olsun, kapıyı açmak gerektiğini söyledi kendine.</p>

  <p class="normal">Bir mum aldı, girişi geçti, kilitleri kaldırdı, anahtarı çevirip kapıyı kendine doğru çekti ve yüzü ölü gibi sapsarı kesilmiş, ellerini duvara dayamış oynaşının oracıkta dikildiğini gördü.</p>

  <p class="normal">Kekeledi:</p>

  <p class="normal">“Neyiniz var?”</p>

  <p class="normal">Kadın karşılık verdi:</p>

  <p class="normal">“Yalnız mısın?”</p>

  <p class="normal">— Evet.</p>

  <p class="normal">— Uşak falan yok mu?</p>

  <p class="normal">— Yok.</p>

  <p class="normal">— Dışarı çıkmayacaktın değil mi?</p>

  <p class="normal">— Hayır.</p>

  <p class="normal">Kadın, evi tanıyan biri olarak içeri girdi. Oturma odasına gelir gelmez, divana çöktü, elleriyle yüzünü kapatıp korkunç biçimde ağlamaya başladı.</p>

  <p class="normal">Adam önüne diz çökmüş, kollarını açmaya, yüzünü görmeye çabalıyor, bir yandan da yineliyordu:</p>

  <p class="normal">“Irène, Irène, neyiniz var? Yalvarırım söyleyin bana, neyiniz var?”</p>

  <p class="normal">Bunun üzerine kadın, hıçkırıklar arasında mırıldandı:</p>

  <p class="normal">“Böyle yaşayamam artık.”</p>

  <p class="normal">Adam bir şey anlamıyordu.</p>

  <p class="normal">“Böyle yaşamak mı?.. Nasıl yani?..”</p>

  <p class="normal">— Evet. Böyle yaşayamam artık… kendi evimde… Bilmiyorsun… sana söylemedim… Korkunç bir şey bu… Dayanamam artık… çok acı çekiyorum… Az önce bana vurdu…</p>

  <p class="normal">— Kim vurdu… kocan mı?</p>

  <p class="normal">— Evet… kocam.</p>

  <p class="normal">— Yaa!..</p>

  <p class="normal">Bu kocanın kaba bir adam olacağını hiç aklına getirmediğinden, şaşırıyordu. Kibarlar dünyasından bir adamdı, dahası, ünlüler kulübünün üyesi, ata binen, tiyatro kulislerinde dolaşan, kılıç oyunlarını bilen biriydi; tanınan, adı anılan, her yerde beğenilen, davranışları çok ince, aklı epey kıt, iyi yetiştirilmiş insanlar gibi düşünemeyecek kadar eğitimsiz ve kavrayışsız, bütün önyargılara kusursuz saygı gösteren bir adamdı.</p>

  <p class="normal">İyi bir ailede doğmuş varlıklı insanlar arasında olması gerektiği gibi karısıyla ilgileniyora benzerdi. İstediklerini yerine getirmekle, sağlığıyla, süslü giysileriyle yeterince ilgilenir, gerisine hiç aldırmazdı.</p>

  <p class="normal">Irène’in dostu olduktan sonra Randal yaşamayı bilen her kocanın karısının tanıdıklarına borçlu olduğu sevgi dolu tokalaşmalara hak kazanmıştı. Bir süre dost kalan Jacques’ın sevgililiğe geçmesinden sonra, kocayla ilişkileri çevrenin kurallarına uygun olarak daha sıcaklaşmıştı.</p>

  <p class="normal">O evde fırtına koptuğunu ne görmüş, ne sezmişti, bu beklenmedik itiraf karşısında ağzı açık kalmıştı.</p>

  <p class="normal">Sordu:</p>

  <p class="normal">“Peki, söyle bana, nasıl oldu bu iş?”</p>

  <p class="normal">Bunun üzerine kadın, uzun bir öykü, evlendiği günden başlayarak yaşamının öyküsünü anlattı. İlk kopukluk yok yere çıkmış, sonra iki zıt kişilik arasındaki açıklıkla gün geçtikçe ağırlaşmıştı.</p>

  <p class="normal">Ardından kavgalar başlamış, bunu biçimsel değilse bile, duygusal ayrılma izlemişti, sonra kocası saldırgan, kuşkucu, kaba bir adam olmuştu. Şimdiyse kıskançtı, Jacques’ı kıskanıyordu, o gün de bir tartışmanın ardından ona vurmuştu.</p>

  <p class="normal">Kararlı bir sesle ekledi kadın: “Dönmem artık onun evine. Ne istersen yap beni.”</p>

  <p class="normal">Jacques geçip karşısına oturmuştu, dizleri birbirine değiyordu. Ellerini avuçlarına aldı:</p>

  <p class="normal">“Bakın sevgili dostum, öyle davranırsanız, büyük, onarılmaz bir aptallık etmiş olursunuz. Kocanızdan ayrılmak istiyorsanız, onu kusurlu gösterecek biçimde davranın, böylece bir kadın, kibar insanlar dünyasının tek söz edilemeyen kadını olarak durumunuz sarsılmasın.”</p>

  <p class="normal">Bunun üzerine kadın kaygılı bir bakışla sordu:</p>

  <p class="normal">“Peki, ne yapmamı öğütlersin?”</p>

  <p class="normal">— Evinize dönmeyi, savaşın bütün onurlarını elinizde bulundurarak bir ayrılma ya da boşanmaya dek oradaki yaşama katlanmayı.</p>

  <p class="normal">— İyi ama salık verdiğiniz şey azıcık alçakça değil mi?</p>

  <p class="normal">— Yoo, hayır, bilgece, akıllıca. Toplum içinde yüksek bir yeriniz var, korumanız gereken bir adınız, saklamanız gereken dostlarınız, hoş tutmanız gereken yakınlarınız. Bunu unutmamak ve bir kafa indirip hepsini birden yitirmemek gerekir.</p>

  <p class="normal">Kadın ayağa kalktı, büyük bir şiddetle: “Yoo, hayır, dayanamam artık, bitti, bitti, bitti!” dedi.</p>

  <p class="normal">Sonra gelip ellerini sevgilisinin omuzlarına koydu, gözlerinin içine bakarak sordu:</p>

  <p class="normal">“Seviyor musun beni?”</p>

  <p class="normal">— Evet.</p>

  <p class="normal">— Gerçekten mi?</p>

  <p class="normal">— Evet.</p>

  <p class="normal">— Öyleyse, al beni yanına.</p>

  <p class="normal">Adam haykırdı:</p>

  <p class="normal">“Yanıma almak mı?.. Evime? Buraya? Çıldırdın mı sen? Böyle bir şey seni bütünüyle yitirmek olur; geri dönmemecesine! Çıldırmışsın sen!”</p>

  <p class="normal">Bunun üzerine kadın, sözlerinin ağırlığını bilen bir kadın olarak, ciddi bir sesle, ağır ağır sürdürdü:</p>

  <p class="normal">“Dinleyin beni Jacques. Sizi görmemi yasakladı, ben de öyle gizli kapaklı gelme oyunu oynayamam. Ya yitireceksin beni, ya da yanına alacaksın.”</p>

  <p class="normal">— Sevgili Irène’ciğim, o zaman boşanma hakkını elde edin, hemen evleneyim sizinle.</p>

  <p class="normal">— Evet, en erken, yasal sürenin sonunda… yani iki yıl sonra evlenirsiniz benimle. Sabırlı bir sevginiz var.</p>

  <p class="normal">— İyi ama, düşünün bir. Burada kalırsanız, yarın gelip sizi alır, çünkü kocanız o, hem hak, hem yasa ondan yana.</p>

  <p class="normal">— Evet ama beni burada tutmanı istemiyordum ki, Jacques, alıp istediğiniz yere götürün. Bunu yapacak kadar sevdiğinizi düşünüyordum beni. Yanılmışım. Elveda.</p>

  <p class="normal">Arkasını döndü, hızla kapıya yöneldi, adam ancak oturma odasından çıkarken koluna yapışabildi.</p>

  <p class="normal">“Dinleyin beni Irène…”</p>

  <p class="normal">Kadın, gözü yaş içinde, hiçbir şey dinlemek istemiyor, kolunu kurtarmak için debeleniyor, bir yandan da mırıldanıyordu: “Bırakın beni… Bırakın beni… Bırakın beni…”</p>

  <p class="normal">Adam onu zorla oturttu, yeniden önünde diz çöktü, sonra bütün gerekçelerle öğütleri sıralayarak tasarısının çılgınlığını ve korkunç tehlikesini anlatmaya çalıştı. Sevgisinde inandırıcı yardımcılar da arayarak, aklını yatırmak için gerekli hiçbir şeyi atlamadı.</p>

  <p class="normal">Buz gibi bir yüzle, hiç sesini çıkarmadan oturunca, dinlemesi, inanması, gösterdiği yolu tutması için rica etti, yalvardı kadına.</p>

  <p class="normal">Konuşmasını bitirince, kadın yalnız şunu sordu:</p>

  <p class="normal">“Şimdi artık beni bırakmaya hazır mısınız? Bırakın da kalkayım.”</p>

  <p class="normal">— İyi ama, Irène!..</p>

  <p class="normal">— Bırakacak mısınız beni!</p>

  <p class="normal">— Irène… bu kadar kesin mi kararınız?</p>

  <p class="normal">— Bırakacak mısınız beni!</p>

  <p class="normal">— Tamam, yalnız bana kararınızın, sonradan acı acı pişman olacağınız kararınızın kesin olup olmadığını söyleyin bana!</p>

  <p class="normal">— Evet, kesin… Bırakın beni!</p>

  <p class="normal">— Peki öyleyse, kal. Buranın evin olduğunu çok iyi biliyorsun. Yarın sabah yola çıkarız.</p>

  <p class="normal">Kadın, adam izin vermese de ayağa kalktı, sert bir sesle:</p>

  <p class="normal">“Hayır. Çok geç artık. Özveri, kendini adama falan istemem ben.”</p>

  <p class="normal">— Kal. Yapmam gerekeni yaptım, söylemem gerekeni söyledim. Sana karşı sorumluluğum yok artık. Bilincim rahat. İstediğini söyle, yerine getireceğim.”</p>

  <p class="normal">Kadın oturdu, uzun uzun yüzüne baktı, sonra çok dingin bir sesle sordu:</p>

  <p class="normal">“Açıkla o zaman.”</p>

  <p class="normal">— Neyi? Ne açıklamamı istiyorsun?</p>

  <p class="normal">— Her şeyi… Kararımı değiştirmem için düşündüğün her şeyi. Ondan sonra ne yapmam gerektiğini anlayacağım.</p>

  <p class="normal">— İyi ama hiçbir şey düşünmedim ben. Bir çılgınlık yapmak üzere olduğunu söylemek zorundaydım. Sen kararında direniyorsun, o zaman ben de bu çılgınlıktaki payımı soruyor, hatta ısrarla istiyorum.</p>

  <p class="normal">— Bu kadar hızlı görüş değiştirmek doğal değil.</p>

  <p class="normal">— Dinle beni, sevgili dostum. Burada ne özveri var, ne kendini adama. Seni sevdiğimi anladığım gün kendi kendime, bütün sevdalıların söylemesi gereken şeyi söyledim:</p>

  <p class="normal">“Bir kadını seven, gönlünü çelmeye çalışan, ele geçiren, koynuna alan erkek hem kendisiyle, hem kadınla kutsal bir sözleşme imzalar. Burada söz konusu olan elbette yüreği herkese açık, kolay elde edilen değil, sizin gibi bir kadındır.</p>

  <p class="normal">Bugün genellikle hangi koşullarda yapıldığı belli olduğuna göre, büyük bir toplumsal, yasal değer taşıyan evlilik benim gözümde öyle büyük bir ahlaksal değer taşımaz.</p>

  <p class="normal">Dolayısıyla, bu yasal bağla bağlı, ama kocasını sevmeyen, sevemeyecek, gönlü boşta bir kadın, hoşuna giden, kollarına atıldığı bir erkekle karşılaştığı zaman, kimseyle ilişkisi olmayan bir erkek böyle bir kadını kollarına aldığı zaman, belediye başkanının kurdelesi önünde mırıldanılan ‘evet’ten daha özgür ve karşılıklı o rızayla birbirlerine bağlanırlar.</p>

  <p class="normal">‘İkisi de onurlu insanlardır,’ derim kendime, birliktelikleri bütün kutsamaların sağlayacağından daha sıkı, daha güçlü ve sağlıklıdır.</p>

  <p class="normal">Bu kadın her şeyi göze alır. Bunu bildiği, yüreğini, bedenini, ruhunu, onurunu, canını verdiği için, bütün yıkımları, bütün tehlikeleri, bütün felaketleri önceden gördüğü için, gözü kara, gözü pek bir edime cesaret ettiği için, kendisini öldürebilecek kocasına, onu kaldırıp atacak dünyaya göğüs germeye hazır, kararlı olduğu için, eşini aldatırken bile saygıdeğerdir, sevgilisinin de onu kollarına alırken, her şeyi önceden görmüş olması, ne olursa olsun, bu kadını her şeye yeğlemesi gerekir. Buna ekleyecek bir sözüm yok. Önce sizi uyarması gereken bilge bir erkek gibi konuştum, şimdi artık içimde tek bir erkek var, sizi seven adam. Buyruklarınızı bildirin şimdi.”</p>

  <p class="normal">Yüzü ışıldayan kadın iki eliyle birden ağzını kapatıp fısıldadı:</p>

  <p class="normal">“Doğru değildi sevgilim, hiçbir şey yok, kocam hiçbir şey demedi. Ama ben ne yapacağını görmek, bilmek istiyordum, şey istiyordum… yüreğinden kopacak armağanları… bir zamanlar verdiğin gerdanlığın dışındaki armağanları istiyordum. Verdin onları bana. Sağ ol… sağ ol… Ah ulu Tanrım, nasıl da mutluyum!”</p>
</body>
</html>
