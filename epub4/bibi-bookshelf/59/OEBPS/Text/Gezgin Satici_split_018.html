<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">Latince Sorunu</h1>

  <p class="normal">İnsanı serseme çeviren her Latince sorunu bana bir öyküyü, gençlik yıllarımın bir öyküsünü anımsatır.</p>

  <p class="normal">Merkezi Fransa’daki büyük kentlerden birinde, bir çorbacının evinde kalıyor, bütün taşrada Latince derslerinin sıkılığıyla ün kazanmış Robineau Enstitüsü’nde eğitim görüyordum.</p>

  <p class="normal">Robineau Enstitüsü, on yıldır, kentteki krallık lisesini de, ilçelerdeki bütün liseleri de yarışmaların hepsinde yeniyordu ve bu sürekli başarılarının sıradan bir gözcüden, Bay Piquedent’dan, daha doğrusu Peder Piquedent’dan ileri geldiği söyleniyordu.</p>

  <p class="normal">Bu, yaşını kestirmek olanaksız, ama yaşamöyküsü görür görmez sezilen, hani şu saçları erken ağarmış orta yaşlılardan biriydi. Yirmi yılı aşkın bir süre önce eğitim kurumlarından birine, ilkin lisansını, ardından doktorasını tamamlamak üzere yatılı okul gözcüsü olarak girmiş, o iç karartıcı yaşama öylesine bir dalmıştı ki, ömür boyu gözcü kalmıştı. Ancak Latince sevdası hiç eskimemişti, hastalığa varan bir tutkuyla yakasındaydı. Saplantıya varan bir direngenlikle ozanları, düzyazı ustalarını, tarihçileri okumayı, yorumlamayı, çözmeyi, açıklamayı sürdürüyordu.</p>

  <p class="normal">Günün birinde aklına, sınıfındaki öğrencilerin hepsini kendisine yalnız Latince karşılık vermeye zorlamak geldi; bu konuda o kadar ısrar etti ki, sonunda öğrenciler onunla anadilleriymiş gibi uzun uzun konuşmayı başarır oldular.</p>

  <p class="normal">Öğrencilerini, çalgıcılarının çalışmasını dinleyen bir orkestra yöneticisi gibi dinliyor, cetveliyle her an kürsüye vurup bağırıyordu:</p>

  <p class="normal">“Bay Lefrère, Bay Lefrère, söz diziminde yanlış yapıyorsunuz! Kuralı anımsamıyor musunuz?..”</p>

  <p class="normal">“Bay Plantel, tümce yapınız Latince değil, tastamam Fransızca. Bir dilin özünü kavramak gerekir. Şimdi bana kulak verin…”</p>

  <p class="normal">Oysa Robineau Enstitüsü’nün öğrencileri yıl sonunda bütün Latince’ye çeviri, Latince’den çeviri, konuşma ödüllerini kazandılar.</p>

  <p class="normal">Maymun kadar kurnaz, ayrıca her saniye buruşan, gülünç suratı da maymunu andıran ufak tefek kurum sahibi ertesi yıl izlencelerin, tanıtım duyurularının hepsine bunu yazdırıp kurumun kapısına boyayla işletti:</p>

  <p class="normal">“Latince derslerinde özel ustalıklar. – Lisenin beş sınıfında kazanılmış beş birincilik.”</p>

  <p class="normal">“Bütün Fransa lise ve kolejlerinin katıldığı Genel Yarışma’da iki onur ödülü.”</p>

  <p class="normal">Robineau Enstitüsü tam on yıl aynı derecede başarılı oldu. Bu başarılardan etkilenen babam beni Robinetto ya da Robinettino adını verdiğimiz bu Robineau’ya gündüzlü olarak yazdırdı ve saatine beş frank ödeyerek Peder Piquedent’dan özel dersler aldırdı; o beş frankın ikisini gözcü alıyor, üçü okulun sahibine kalıyordu. O sırada on sekiz yaşındaydım ve felsefe bölümüne gidiyordum.</p>

  <p class="normal">Özel dersler sokağa bakan küçük bir odada yapılıyordu. Gün geldi, Peder Piquedent benimle Latince konuşacak yerde, çektiği acıları Fransızca anlattı. Bu anasız babasız, dostsuz, zavallı adam beni bağrına bastı, acısını benim yüreğime akıttı.</p>

  <p class="normal">On, on beş yıldan beri, kimseyle baş başa konuşmamıştı.</p>

  <p class="normal">“Çöldeki bir meşe gibiyim,” diyordu. “<span class="ideitalik">Sicut quercus in solitudine.</span>”</p>

  <p class="normal">Öbür gözcülerden tiksiniyordu; kentte kimseyi tanımıyordu, çünkü insanlarla ilişki kuracak zamanı yoktu.</p>

  <p class="normal">“Geceleri bile dostum, ve en zoru da bu. Bütün düşüm, kendi eşyamı, kitaplarımı, benim olan, başka kimsenin dokunamayacağı nesneleri koyacağım bir odamın olması. Benim olan tek şeyim yok, pantolonumla kuyruklu ceketimin dışında, hayır, tek bir şeyim yok, döşeğimle yastığım bile benim değil! Şu odada ders vermeye geldiğim saatin dışında, içine kapanacağım dört duvarım da yok. Siz anlayabiliyor musunuz, bir insanın ömür boyu, nereye olursa olsun, tek başına bir yere kapanacak, düşünecek, düşüncelere dalacak, çalışacak, düş kuracak zamanı olmamasını? Ah sevgili dostum, bir anahtardır mutluluk, kapatılabilen bir kapının anahtarıdır, budur işte biricik mutluluk!</p>

  <p class="normal">Burada bütün gün sürekli kıpırdayan şu yumurcaklarla ders, gece de yatakhanede aynı horlayan yumurcaklar. Ve gözetlemem gereken bu haylazların iki sıralı yataklarının ucundaki açık yatakta uyuyorum. Hiç ama hiçbir zaman yalnız kalamıyorum! Dışarı çıkınca kalabalık sokakla karşılaşıyorum, yürümekten yorulunca sigara içenlerle, bilardo oynayanlarla dolu bir kahveye giriyorum. Ne diyorum size, tam bir zindandayım.”</p>

  <p class="normal">Soruyordum:</p>

  <p class="normal">“İyi ama, neden başka bir şey yapmadınız Bay Piquedent?”</p>

  <p class="normal">Hemen bağırıyordu:</p>

  <p class="normal">“Peki ama, ne yapacaktım, yavrum, ne? Ne ayakkabıcıyım, ne marangoz, ne şapkacı, ne fırıncı, ne berber. Bir tek Latince biliyorum, pahalıya satacak bir diplomam yok. Hekim olsaydım, şimdi beş meteliğe sattığımı beş franka satardım ve sattığımın niteliği de daha düşük olurdu, çünkü adım ünümü sürdürmeye yeterdi.”</p>

  <p class="normal">Zaman zaman bana:</p>

  <p class="normal">“Yalnız sizin yanınızda geçirdiğim saatlerde dinleniyorum,” diyordu. “Sakın korkmayın, hiçbir kaybınız olmayacak. Sınıfta sizi öbürlerinin iki katı konuşturarak açığımı kapatacağım.”</p>

  <p class="normal">Bir gün gözümü kararttım, ona sigara tuttum. Önce şaşkınlıkla beni süzdü, sonra kapıya baktı:</p>

  <p class="normal">“İyi ama, sevgili dostum, ya biri girerse!”</p>

  <p class="normal">— Tamam, biz de pencere önünde içelim, dedim.</p>

  <p class="normal">Bunun üzerine sokağa bakan pencereye dirseklerimizi dayadık, incecik sarılmış tütünleri deniz kabuğu gibi büktüğümüz avuçlarımıza sakladık.</p>

  <p class="normal">Tam karşımızda bir ütücü dükkânı vardı; etekli, beyaz ceketler giymiş dört kadın, önlerine serilmiş çamaşırların üzerinde duman çıkaran, ağır, sıcak ütüyü dolaştırıyorlardı.</p>

  <p class="normal">Ansızın başka biri, beşinci kadın, müşterilere gömleklerini, mendillerini, örtülerini götürmek üzere, kolunda belini büken ağır bir sepetle dükkândan çıktı. Kapıda şimdiden yorulmuş gibi durdu; sonra başını kaldırdı, sigara içtiğimizi görünce bize gülümsedi, boştaki eliyle hiçbir şeye aldırmayan işçi kızlara özgü alaycı bir öpücük gönderdi; ardından pabuçlarını sürüye sürüye, ağır adımlarla yürüdü gitti.</p>

  <p class="normal">Kısa boylu, zayıfça, epey güzel, solgun yüzlü, dağınık saçlarının altından gülümseyen gözlerle bakan, çocuksu, yirmi yaşında bir kızdı.</p>

  <p class="normal">Duygulanan Peder Piquedent mırıldandı:</p>

  <p class="normal">“Bir kadın için ne uğraş ama! Tam bir beygir işi!”</p>

  <p class="normal">Sonra halkın acılı yaşamına duygulandı. Duygusal demokratlara özgü coşkulu bir yüreği vardı, işçi kızların yorgunluğundan tam Jean-Jacques Rousseau tümceleriyle, boğazı düğümlenerek söz ediyordu.</p>

  <p class="normal">Bir sigara attım kıza, hemen yakıp içmeye başladı. Öbür dört ütücü de birer sigara kapma umuduyla kapıya fırlayıp ellerini uzattılar.</p>

  <p class="normal">Böylece kaldırımdaki işçi kadınlarla pansiyondaki aylaklar arasında dostluk alışverişi kuruldu.</p>

  <p class="normal">Peder Piquedent’ın hali gerçekten gülünçtü. İşini yitireceği için, görülürüm diye tir tir titriyor, utangaç, gülünç el hareketleri yapıyor, sahnedeki bir sevdalı gibi usulca kaşını gözünü oynatıyor, kadınlar da buna öpücük yağmuruyla karşılık veriyordu.</p>

  <p class="normal">Haince bir düşünce filizleniyordu kafamda. Bir akşam odamıza girince, yaşlı gözcüye alçak sesle:</p>

  <p class="normal">“İnanmayacaksınız Bay Piquedent,” dedim, “küçük ütücü kıza rastladım! Hani şu sepet taşıyan kıza ve konuştum onunla!”</p>

  <p class="normal">Adamcağız sesimden biraz etkilenmiş olarak sordu:</p>

  <p class="normal">“Ne dedi size?”</p>

  <p class="normal">— Bana dedi ki… hay Allah… sizi beğendiğini söyledi… Bana kalırsa, şey… azıcık size vurgun bu kız…</p>

  <p class="normal">Yüzünün sarardığını gördüm, bıraktığı yerden sürdürdü:</p>

  <p class="normal">“Benimle dalga geçiyor besbelli. Benim yaşımda böyle şeyler olmaz.”</p>

  <p class="normal">Ciddi bir sesle yanıtladım:</p>

  <p class="normal">“Neden olmuyormuş? Aslan gibisiniz!”</p>

  <p class="normal">Kurnazca oyunumdan etkilendiğini görünce, daha fazla üstelemedim.</p>

  <p class="normal">Ama her gün küçük kıza rastlayıp konuştuğumu söylüyordum; sonunda bana inandı, ütücü kıza ateşli, inançlı öpücükler göndermeye başladı.</p>

  <p class="normal">Derken günün birinde, pansiyona dönerken, gerçekten rastladım kıza. On yıldır tanıyormuşum gibi çekinmeden yanına gittim.</p>

  <p class="normal">“Merhaba küçük hanım. İyi misiniz?”</p>

  <p class="normal">— Teşekkür ederim beyefendi, çok iyiyim.</p>

  <p class="normal">— Sigara ister misiniz?</p>

  <p class="normal">— Evet ama, sokakta olmaz.</p>

  <p class="normal">— Evde içersiniz.</p>

  <p class="normal">— O zaman isterim.</p>

  <p class="normal">— Baksanıza küçük hanım, bilmiyorsunuz değil mi?</p>

  <p class="normal">— Neyi, beyefendi?</p>

  <p class="normal">— Hani şu bey, benim yaşlı öğretmen…</p>

  <p class="normal">— Peder Piquedent mı?</p>

  <p class="normal">— Evet, Peder Piquedent. Adını biliyorsunuz demek?</p>

  <p class="normal">— Elbette! Ee peki?</p>

  <p class="normal">— O size vurgun!</p>

  <p class="normal">Çılgınca gülmeye başladı kız ve bağırdı:</p>

  <p class="normal">“Amma da şaka ha!”</p>

  <p class="normal">— Yoo, hiç de şaka değil! Her derste bana sizden söz ediyor. Kendi payıma, sizinle evleneceğine yemin ederim!</p>

  <p class="normal">Kız gülmeyi kesti. Evlenme sözü bütün kızları ciddileştirir. Sonra inanmayarak yineledi:</p>

  <p class="normal">“Tam bir şaka bu!”</p>

  <p class="normal">— Yemin ederim ki doğru.</p>

  <p class="normal">Ayaklarının dibine bıraktığı sepetine yapıştı:</p>

  <p class="normal">“Peki! Görürüz,” dedi.</p>

  <p class="normal">Sonra çekip gitti.</p>

  <p class="normal">Hemen pansiyona girip Peder Piquedent’ı köşeye çektim:</p>

  <p class="normal">“Kıza yazmalısınız, deli gibi seviyor sizi.”</p>

  <p class="normal">Bunun üzerine bizimki uzun tümcelerle, dolaylamalarla, mecazlarla, kıyaslamalarla, üniversite çevrelerine özgü felsefeyle, övgülerle dolu, sevgi yüklü bir mektup, kaba güldürülere yakışan bir incelik başyapıtı yazdı, onu genç kıza götürme görevini ben üstlendim.</p>

  <p class="normal">Kız mektubu ciddi bir yüzle, heyecanlanarak okudu, sonra mırıldandı:</p>

  <p class="normal">“Ne kadar güzel yazmış! Eğitimli olduğu görülüyor! Benimle evlenecek mi gerçekten?”</p>

  <p class="normal">Hiç sektirmeden yanıtladım:</p>

  <p class="normal">“Hay Allah! Düşündükçe aklı başından gidiyor!”</p>

  <p class="normal">— Öyleyse gelecek pazar beni Çiçek adasına akşam yemeğine çağırsın.</p>

  <p class="normal">Oraya çağrılacağına söz verdim.</p>

  <p class="normal">Peder Piquedent, anlattıklarımdan çok etkilendi.</p>

  <p class="normal">“Bu kız sizi seviyor Bay Piquedent,” diye ekledim; “ve onun dürüst bir kız olduğuna eminim. Sakın tavlayıp yüzüstü bırakmayın!”</p>

  <p class="normal">Kararlı bir sesle yanıt verdi:</p>

  <p class="normal">“İyi ama dostum, ben de dürüst bir insanım.”</p>

  <p class="normal">İnanın, aslında hiçbir tasarım yoktu. Bir şaka, bir öğrenci şakası yapıyordum, o kadar. Yaşlı gözcünün saflığını, çocuksuluğunu, zayıflığını sezmiştim. İşin nereye varacağını düşünmeden, eğleniyordum. On sekiz yaşındaydım ve lisede adım çoktan anasının gözü şakacıya çıkmıştı.</p>

  <p class="normal">Sözün kısası, Peder Piquedent’la ikimizin arabayla İnek Kuyruğu salına dek gitmesi, orada Angèle’le buluşması kararlaştırıldı, orada onları kendi tekneme bindirecektim, çünkü o günlerde kayıkla dolaşıyordum. Onları Çiçek adasına götürecek, akşam yemeğini üçümüz orada yiyecektik. Elde ettiğim başarının iyice tadını çıkarabilmek için, yemekte ben de bulunmak istemiştim ve yaşlı gözcü yaptığım ayarlamayı kabul ederek, konumunu ortaya vurarak kız için gerçekten yanıp tutuştuğunu kanıtlamak istiyordu.</p>

  <p class="normal">Sandalımın sabahtan beri bağlı durduğu araba taşıma iskelesine vardığımızda, otların, daha doğrusu kıyıdaki yüksek otların üstünde dev boyutlu bir gelinciği andıran kırmızı bir şemsiye gördüm. Şemsiyenin altında pazar giysileriyle ütücü kız bizi bekliyordu. Şaşırdım, biraz solgun olsa da gerçekten şekerdi ve görünüşü biraz kenar mahalleli gibi olsa da epey çekiciydi.</p>

  <p class="normal">Peder Piquedent kızı şapkasını çıkarıp yerlere eğilerek selamladı. Kız elini uzattı, hiçbir şey demeden birbirlerine baktılar. Sonra tekneme bindiler, küreklere yapıştım.</p>

  <p class="normal">Arka sıraya, yan yana oturmuşlardı.</p>

  <p class="normal">Yaşlı gözcü konuştu ilkin:</p>

  <p class="normal">“Tekne gezintisi için güzel bir hava.”</p>

  <p class="normal">Kız mırıldandı:</p>

  <p class="normal">“Yaa, evet, öyle!”</p>

  <p class="normal">Elini uzatmış, parmaklarıyla suya dokunuyor, parmaklarının ucundan camdan kılıcı andıran ince saydam bir ip süzülüyordu. Böylece sandal boyunca, hafif bir iz oluşuyordu.</p>

  <p class="normal">Lokantaya girince kızın dili çözüldü, yemek ısmarladı: Patates kızartması, piliç, salata; yemekten sonra avucunun içi gibi tanıdığı adaya götürdü bizi.</p>

  <p class="normal">O zaman neşelendi, çocuklaştı, hatta epey şakacı bir insan oldu.</p>

  <p class="normal">Tatlı gelene dek, kimse sevdadan söz etmedi. Ben onlara şampanya söylemiştim, Peder Piquedent hafifçe kafayı bulmuştu. Kız da azıcık çakırkeyif olmuş, adama:</p>

  <p class="normal">“Bay Piquedent,” diye sesleniyordu.</p>

  <p class="normal">“Bakın küçük hanım, Bay Raoul size duygularımdan söz etmiştir sanırım.”</p>

  <p class="normal">Kız bir anda yargıç gibi ciddileşti.</p>

  <p class="normal">“Evet beyefendi!”</p>

  <p class="normal">— Bunlara karşılık veriyor musunuz?</p>

  <p class="normal">— Bu tür sorulara yanıt verilmez efendim.</p>

  <p class="normal">Adamın heyecandan soluğu kesilmişti, sürdürdü:</p>

  <p class="normal">“Peki, günün birinde hoşunuza gider miyim acaba?”</p>

  <p class="normal">Kız gülümsedi:</p>

  <p class="normal">“Hay koca sersem! Çok incesiniz.”</p>

  <p class="normal">— Şey yani, küçük hanım, acaba günün birinde biz ikimiz?..</p>

  <p class="normal">Kız bir saniye duraksadı; sonra titreyen bir sesle sordu:</p>

  <p class="normal">“Benimle evlenmek için mi söylüyorsunuz bunları? Başka türlüsü olmaz çünkü, anlıyorsunuz değil mi?”</p>

  <p class="normal">— Evet küçük hanım!</p>

  <p class="normal">— Eh, o zaman tamamdır, Bay Piquedent!</p>

  <p class="normal">Böylece, yaramaz bir çocuk yüzünden bu iki şaşkın birbirlerine evlenme sözü verdiler. Ben bu işi ciddiye almıyordum; belki onlar da. Kız bir duraksama geçirdi:</p>

  <p class="normal">“Biliyorsunuz, hiçbir şeyim yok benim, tek meteliğim bile.”</p>

  <p class="normal">Adam, zilzurna sarhoş olduğundan, ağzının içinde geveledi:</p>

  <p class="normal">“Benim biriktirilmiş beş bin frankım var.”</p>

  <p class="normal">Bunun üzerine kız sevinçle haykırdı:</p>

  <p class="normal">“Öyleyse yerleşip iş kurarız, değil mi?”</p>

  <p class="normal">Adam kaygılandı:</p>

  <p class="normal">“Nereye yerleşeceğiz?”</p>

  <p class="normal">— Ne bileyim? Görürüz. Beş bin frankla epey şey yapılır. Gelip sizin yurtta oturmamı istemezsiniz sanırım?</p>

  <p class="normal">Adam işi bu kadar ileri götürmemişti, şaşkın, kekeliyordu:</p>

  <p class="normal">“Nereye yerleşip hangi işi kuracağız? Pek kolay değil bu iş! Ben Latince’den başka şey bilmem ki!”</p>

  <p class="normal">Düşlediği bütün uğraşları zihninden geçirerek, kız da düşünmeye koyulmuştu.</p>

  <p class="normal">“Hekim olamaz mısınız?”</p>

  <p class="normal">— Hayır, diplomam yok.</p>

  <p class="normal">— Peki eczacı?</p>

  <p class="normal">— O da olmaz.</p>

  <p class="normal">Kız bir sevinç çığlığı attı. Bulmuştu.</p>

  <p class="normal">“Öyleyse baharat dükkânı alırız! Aman Tanrım, ne büyük talih! Baharat dükkânı alırız! Öyle büyük bir şey değil elbet; beş bin frankla çok açılınmaz.”</p>

  <p class="normal">Adam buna ayaklandı:</p>

  <p class="normal">“Yoo, hayır, baharatçı olamam… Ben… ben… tanınmış biriyim… üstelik… Latince’den başka şey bilmem…”</p>

  <p class="normal">O bunları derken, kız dolu bir şampanya bardağını ağzına dayıyordu. İçip sustu.</p>

  <p class="normal">Yeniden tekneye bindik. Ortalık karanlık, zifiri karanlıktı. Buna karşın, birbirlerinin beline sarıldıklarını ve birkaç kez öpüştüklerini gördüm.</p>

  <p class="normal">Olay korkunç bir yıkımla sonuçlandı. Yaptığımız kaçamak ortaya çıkınca, Bay Piquedent kovuldu. Bu olaya kızan babam, beni alıp felsefe bölümünü bitirmek üzere, Ribaudet yatılı okuluna gönderdi.</p>

  <p class="normal">Altı hafta sonra liseyi bitirdim. Sonra Paris’e hukuk okumaya gittim; doğduğum kente ancak iki yıl sonra dönebildim.</p>

  <p class="normal">Yılan sokağını dönünce küçük bir dükkân gözüme çarptı. Dükkânın tepesinde: <span class="ideitalik">Sömürgelerden Gelmiş Ürünler</span> yazıyordu. Altında da bilgisizleri aydınlatmak üzere: <span class="ideitalik">Baharatçı...</span></p>

  <p class="normal">Heyecanlı bir sesle:</p>

  <p class="normal">“<span class="ideitalik">Quantum mutatos ab illo!</span>”<sup class="calibre2"><a href="../Text/Gezgin%20Satici_split_023.html#footnote-100-4" id="footnote-100-4-backlink">[4]</a></sup> dedim.</p>

  <p class="normal">Adam başını kaldırdı, müşterilerini bırakıp ellerini uzattı, bana doğru koştu.</p>

  <p class="normal">“Ah, sevgili küçük dostum, sevgili küçük dostum, sonunda kavuştum size! Ne büyük talih! Ne büyük talih!”</p>

  <p class="normal">Güzel, yusyuvarlak bir kadın da tezgâhı bırakıp boynuma atıldı. Öyle şişmanlamıştı ki, tanımakta güçlük çektim.</p>

  <p class="normal">Sordum:</p>

  <p class="normal">“Ee, işler yolunda mı?”</p>

  <p class="normal">Piquedent yeniden terazinin başına geçmişti:</p>

  <p class="normal">“Oo, çok, ama çok iyi! Bu yıl tastamam üç bin frank kazandım!”</p>

  <p class="normal">— Peki ya Latince, Bay Piquedent?</p>

  <p class="normal">— Haa, Latince mi? Latince, Latince, biliyorsunuz, Latince karın doyurmuyor!</p>
</body>
</html>
