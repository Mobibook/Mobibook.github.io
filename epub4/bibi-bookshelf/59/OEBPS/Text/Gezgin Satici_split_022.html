<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">Sonra</h1>

  <p class="normal">“Sevgili yavrularım,” dedi kontes, “hadi gidip yatın.”</p>

  <p class="normal">İkisi kız, biri oğlan üç çocuk kalktılar, gelip büyükannelerini kucakladılar.</p>

  <p class="normal">Sonra her perşembe yaptığı gibi yemeği şatoda yemiş olan papaz efendiye iyi geceler dilediler.</p>

  <p class="normal">Rahip Mauduit, çocukların ikisini dizlerine oturttu, kara giysili uzun kollarını boyunlarına doladı, başlarını kendine doğru çekti, alınlarına babaca uzun birer öpücük kondurdu.</p>

  <p class="normal">Sonra yere bıraktı, küçük yavrular, önde oğlan, arkada kızlar, gittiler.</p>

  <p class="normal">“Çocukları seviyorsunuz, sayın rahip,” dedi kontes.</p>

  <p class="normal">— Hem de çok, hanımefendi.”</p>

  <p class="normal">Yaşlı kadın açık renk gözlerini papaza çevirdi.</p>

  <p class="normal">“Peki… yalnızlığınız hiç ağır gelmedi mi?</p>

  <p class="normal">— Yoo, zaman zaman geldi.</p>

  <p class="normal">Sustu, biraz duraksadı, sonra sürdürdü: “Olağan bir yaşam sürecek insan değildim.”</p>

  <p class="normal">— Nereden biliyorsunuz?</p>

  <p class="normal">— Oo, çok iyi biliyorum! Rahip olmak üzere yaratılmıştım, bana çizilen yolu izledim.</p>

  <p class="normal">Kontesin bakışları hâlâ üzerindeydi.</p>

  <p class="normal">“Peki, sayın rahip, söyleyin bakalım, biz öbür insanlara yaşamı sevdiren, avutan, destekleyen her şeyden vazgeçmeye nasıl karar verdiniz? Sizi doğal anayoldan, evlilik ve aile yolundan ayrılmaya ne itti? Ne coşkulu bir insansınız, ne bir bağnaz, ne bir karamsar, ne de bir kederli. Böyle ömür boyu insanlara öğüt vermeye bir olay, bir yürek acısı mı zorladı sizi?”</p>

  <p class="normal">Rahip Mauduit ayağa kalktı, ateşe yaklaştı, köy papazlarına özgü kocaman pabuçlarını alevlere uzattı. Yanıt vermekte hâlâ duraksıyor gibiydi.</p>

  <p class="normal">Saint-Antoine-du-Rocher bucağına yirmi yıldır hizmet veren uzun boylu, ak saçlı bir ihtiyardı. Köylüler onun için: “Al sana, iyi yürekli bir adam,” derlerdi.</p>

  <p class="normal">Gerçekten de iyilikçi, dost canlısı, yumuşak, özellikle eli açık, yiğit bir adamdı. Ermiş Martin gibi, isteseniz, pelerinini cart diye ikiye ayırırdı. Seve seve güler, en küçük şeyde kadın gibi ağlardı, bu da aslında köylülerin gözünde ona azıcık zarar verirdi.</p>

  <p class="normal">Oğluyla gelininin art arda ölümlerinden sonra torunlarını yetiştirmek üzere Rocher’deki şatosuna çekilmiş olan<br class="chapter"/>
  Saville kontesi rahibi çok sever, onun için: “Altın yürekli adam,” derdi.</p>

  <p class="normal">Her perşembe akşamı şato sahibi hanıma gelirdi, aralarında yaşlılara özgü sağlam, içten bir dostluk vardı. İkisi de yalın, bütün yumuşak başlı insanlar gibi gösterişsiz, iyi yürekli olduklarından, leb demeden birbirlerini anlıyorlardı.</p>

  <p class="normal">Kontes üsteliyordu: “Hadi sayın rahip, şimdi de siz günah çıkarın bakalım.”</p>

  <p class="normal">Rahip yineledi: “Herkes gibi bir ömür sürmek üzere yaratılmamışım. Neyse ki bunun tam zamanında ayrımına vardım ve sık sık yanılmadığımı gördüm.”</p>

  <p class="ortayazi">*</p>

  <p class="normal">Verdiers’de tuhafiyecilik yapan ve epey varlıklı olan anamın babamın benimle ilgili oldukça yüksek hayalleri vardı. Küçük yaşta beni yatılı okula verdiler. Anasından babasından ayrıldığı, toplumdan yalıtıldığı için, bir çocuğun böyle yatılı okulda ne acılar çekeceğini bilemezsiniz. O tekdüze, sevgisiz yaşam kimilerine iyi gelir, kimilerineyse hiç uymaz. Küçük varlıkların çoğu kez sanıldığından daha duyarlı yürecikleri vardır, onları alıp küçük yaşta sevdiklerinden uzak bir yere kapatırsanız, alabildiğine aşırıya giden, hastalıklı ve tehlikeli hale gelen bir duyarlılık yaratabilirsiniz.</p>

  <p class="normal">Hiç oyun oynamıyordum, tek arkadaşım yoktu, bütün saatlerimi evimi özlemeye veriyordum, geceleri yatağımda ağlıyor, evimin anılarını, en sıradan şeylerin, küçük olguların önemsiz anılarını gözümün önüne getirebilmek için başımı yastığa gömüyordum. Sürekli orada yaptıklarımı düşünüyordum. Usul usul, en küçük karşı çıkışın korkunç acılara gömeceği aşırı coşkulu biri oluyordum.</p>

  <p class="normal">Bunun yanında, suskun, içine kapanık, dışa açılamayan, acılarını kimseye söyleyemeyen biri olarak kalıyordum. O zihinsel coşma çalışması alttan alta, kesin adımlarla yürüyordu. Çocukların sinirleri çabuk ayağa kalkar: bütün gelişmelerini tamamlayana dek, köklü barış içinde yaşamaları sağlanmalıdır. Ama kimi yatılı öğrenciler için, böyle haksız dört duvar arasına kapatılmanın, ileride bir dostun ölümü kadar büyük acıya yol açabileceği kimin aklına geliyor; kimi genç ruhların en küçük şeyler karşısında korkunç duygulara kapılabileceklerini, kısa sürede hastalıklı, onulmaz ruhlara dönüştüklerini kim düşünüyor?</p>

  <p class="normal">Ben işte böyle oldum; o özlem yeteneği bende öyle gelişti ki, bütün yaşamım işkence halini aldı.</p>

  <p class="normal">Kimseye söylemiyordum bunu, hiçbir şey söylemiyordum; ama yavaş yavaş öyle bir duyarlılık, daha doğrusu duygusallık ediniyordum ki, ruhum açık bir yaraya benziyordu. Ona dokunan her şey acı kasılmalara, korkunç titreşimlere, ardından da gerçek yıkımlara yol açıyordu. Ne mutlu doğanın kayıtsızlık zırhıyla donattığı, aldırmazlıkla silahlandırdığı insanlara!</p>

  <p class="normal">On altı yaşına geldim. Her şeyin acısını çekme eğilimi beni aşırı utangaç yapmıştı. Rastlantı ya da yazgının bütün saldırılarına açık olduğumu sandığımdan, bütün ilişkilerden, yakınlaşmalardan, olaylardan ürküyordum. Bilinmeyen, hep beklenen sürekli bir tehlikeyle karşı karşıyaymışım gibi uyanık yaşıyordum. İnsan içinde konuşmayı da, kıpırdamayı da göze alamıyordum. Yaşam dayanılmaz yumruklar yenen, çok acı veren, öldürücü yaralar alınan bir savaş, korkunç bir savaşımmış gibi bir duygulanım vardı içimde. Bütün insanlar gibi, yarınla ilgili mutlu umutlar besleyecek yerde, onunla ilgili yalnızca belirsiz bir korku vardı kafamda, gidip saklanmak, yenilip öldürüleceğim o kavgadan kaçınmak geliyordu içimden.</p>

  <p class="normal">Okulum bitince bir uğraş seçmek üzere altı ay izin verdiler bana. Son derece yalın bir olay bir anda kendi içimi açıkça görmeme yol açtı, ruhumun hastalıklı halini bana gösterdi, bana tehlikeyi anlattı, ondan kaçmam gerektiği kararına vardırdı.</p>

  <p class="normal">Verdiers, ovalarla, ormanlarla çevrili küçük bir kenttir. Anamla babamın evi onun ana caddesindeydi. Şimdi artık günlerimi onca özlediğim, onca görmek istediğim bu yuvadan uzakta geçiriyordum. Kafamda birtakım düşler uyanmıştı, onların rahatça gelişebilmesi, kanatlanıp uçabilmesi için tek başıma tarlalarda dolaşıyordum.</p>

  <p class="normal">Yalnız kendi ticaretleriyle ilgilenen, bir tek benim geleceğim için kaygılanan anamla babam, benimle yalnız satışlarını ya da kurabileceğim tasarıları konuşuyorlardı. Her şeye somut uygulama açısından bakan, olumlu insanlar olarak, yüreklerinden çok akıllarıyla seviyorlardı beni; kendi düşüncelerime kapatılmış olarak yaşıyor, sonsuz kaygım içinde tir tir titriyordum.</p>

  <p class="normal">Bir akşam, uzun bir gezintinin ardından, geç kalmamak için uzun adımlarla eve dönerken, bana doğru koşan bir köpek gördüm. Uzun kıvrık kulaklı, alabildiğine sıska, kırmızı tüylü bir tür İspanyol köpeğiydi bu.</p>

  <p class="normal">On adım öteme gelince durdu. Ben de öyle. Bunun üzerine kuyruğunu sallayarak, bütün bedeni korku içinde, kısa adımlarla, patilerini yalvarırcasına bükerek, başını usulca oynatarak yaklaştı. Ona seslendim. Bunun üzerine öylesine alçakgönüllüce, kederle, öylesine yalvararak yerde sürünmeye başladı ki, gözüm yaş doldu. Ona doğru gittim, kaçtı, sonra geri geldi, yanıma gelsin diye tatlı sözler söyleyerek dizimin birini yere dayadım. Sonunda elimin ulaşacağı yere geldi, bin bir sakınımla, usul usul okşadım.</p>

  <p class="normal">Yüreklendi, azıcık doğruldu, ayaklarını omuzlarıma dayadı, yüzümü yalamaya başladı. Sonra ardımdan eve dek geldi.</p>

  <p class="normal">Sevgime karşılık verdiği için yürekten sevdiğim ilk varlık buydu. O hayvana gösterdiğim sevgi abartılı ve gülünçtü elbet. Kafamın içinde, belli belirsiz, ikimizin de yeryüzünde yitip gitmiş, aynı ölçüde yalıtılmış ve savunmasız iki kardeş olduğumuz duygusu vardı. Artık hiç yanımdan ayrılmıyor, yatağımın ucunda uyuyor, anamın babamın hoşnutsuzluğuna karşın, masamızda yemek yiyor, yalnız gezintilerimde bana eşlik ediyordu.</p>

  <p class="normal">Çoğu kez bir çukurun kıyısında duruyor, çimenlere oturuyordum. Sam hemen koşup geliyor, yanıma ya da dizlerime uzanıyor, onu okşayayım diye burnuyla elimi havaya kaldırıyordu.</p>

  <p class="normal">Haziran ayının sonlarına doğru bir akşam Saint-Pierre-de-Chabrol yolunda Ravereau posta arabasının geldiğini gördüm. Araba, tepesine oturtulmuş kara deri tentesi ve sarı gövdesiyle, dörtnala kalkmış dört atıyla koşuyordu. Arabacı kamçısını şaklatıyordu; arabanın ağır tekerleklerinden bir toz bulutu yükseliyor, sonra küçük bir bulut gibi arkada uçuşuyordu.</p>

  <p class="normal">Araba tam bana doğru gelirken, belki gürültüden ürken ve yanıma gelmek isteyen Sam arabanın önüne atıldı. Atlardan birinin ayağı onu devirdi, hayvanın yuvarlandığını, döndüğünü, doğrulduğunu, atların ayaklarının altına yuvarlandığını, sonra arabanın iki büyük sarsıntı geçirdiğini, ardından da arabanın arkasında, bir şeyin tozlar içinde debelendiğini gördüm. Hemen hemen ikiye biçilmişti: Yırtılan karnındakiler dışarı sarkıyor, kan revan içinde sallanıyordu. Ayağa kalkmaya, yürümeye çalışıyordu, ama ancak ön iki patisi kıpırdayabiliyor, çukur açmak istiyormuşçasına toprağı tırmalıyordu; iki arka bacağı çoktan ölmüştü. Ve çektiği acıyla çılgına dönmüş, korkunç seslerle uluyordu.</p>

  <p class="normal">Birkaç dakikada can verdi. Ne duyumsadığımı, nasıl acı çektiğimi anlatamam. Bir ay odamdan çıkmadım.</p>

  <p class="normal">Beni bu acıklı durumda görüp küplere binen babam bir akşam bağırdı: “Gerçek acılarla karşılaştığında, eşini, çocuklarını yitirdiğinde ne yapacaksın? İnsan bu kadar da salak olmaz ki!”</p>

  <p class="normal">Bu söz o günden sonra hep belleğimde durdu, hiç aklımdan çıkmadı: “Gerçek acılarla karşılaştığında, eşini, çocuklarını yitirdiğinde ne yapacaksın?”</p>

  <p class="normal">Ve kendi içimi açık seçik görmeye başladım. Her günkü küçük acıların gözümde neden büyük yıkıma dönüştüğünü anladım; doğal yapımın her şeyden korkunç bir acı çekmek üzere oluştuğunu, bütün acı veren izlenimleri hastalıklı bir duyarlılıkla bin katına çıkararak algılamak üzere hazırlandığımı gördüm ve müthiş bir yaşama korkusu kapladı içimi. En küçük bir tutkum, özencim yoktu; bunun üzerine, kesin acılardan kaçınabilmek için olası sevinçleri gözden çıkarmaya karar verdim. “Ömür kısa, onu öbür insanlara hizmet ederek, onların acılarını dindirerek, mutluluklarına sevinerek geçireceğim,” dedim kendi kendime. Böylece ne acıları, ne sevinçleri doğrudan tatmayacağımdan, duygulanımlar bana hafifletilmiş olarak gelecekti.</p>

  <p class="normal">Bilseniz nasıl işkence eder bana insanların çektiği acı, nasıl yere serer! Ama böylece benim için dayanılmaz bir acı olacak şey, acımaya, merhamete dönüştü.</p>

  <p class="normal">Her an dokunduğum o yürek acılarına, kendi yüreğimi dağlasalar dayanamazdım. Çocuklarımdan birinin öldüğünü görsem o anda kendim de can verirdim. Bu arada her şeye karşın içimde olaylar karşısında öyle karanlık, delici bir korku kaldı ki, postacının evime girdiğini görünce iliklerime dek ürperirim, oysa korkacak hiçbir şeyim yok artık.</p>

  <p class="ortayazi">*</p>

  <p class="normal">Rahip Mauduit sustu. Birtakım gizemli şeyleri, acı karşısında daha gözü pek olsaydı yaşacağı bütün o bilinmeyen şeyleri görmek istercesine, büyük ocaktaki ateşe bakıyordu. Daha alçak sesle sürdürdü:</p>

  <p class="normal">“Haklı çıktım. Bu dünyaya göre bir insan değildim.”</p>

  <p class="normal">Kontes hiçbir şey demiyordu; uzun bir sessizliğin ardından, sonunda mırıldandı: “Kendi payıma, torunlarım olmasaydı, yaşamayı göze alabileceğimi sanmazdım.”</p>

  <p class="normal">Bunun üzerine papaz, başka söz etmeden ayağa kalktı.</p>

  <p class="normal">Uşaklar mutfakta uyukladıklarından, kontes onu bahçeye açılan kapıya dek götürdü, lambadan yansıyan ışığın aydınlattığı uzun ağır gölgesinin karanlığa dalıp gidişine baktı.</p>

  <p class="normal">Sonra dönüp ocağının karşısına oturdu, insanın gençliğinde aklına bile getirmediği şeyleri düşlemeye koyuldu.</p>

  <div class="calibre1" id="calibre_pb_23"/>
</body>
</html>
