<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">Bekleyiş</h1>

  <p class="normal">Akşam yemeğinden sonra erkek erkeğe sigara odasında hoşbeş ediyorlardı. Beklenmedik, garip miraslardan söz ediliyordu. Kimi zaman ünlü üstat, kimi zaman da ünlü savunman diye seslenilen Üstat Le Brument gelip ocağa yaslandı.</p>

  <p class="normal">“Bu aralar korkunç koşullarda ortadan kaybolmuş bir mirasçının peşindeyim. Sıradan yaşamın yalın, acımasız dramlarından biri bu; hemen her gün yaşanabilecek, bununla birlikte bildiğim en dayanılmaz öykülerden biri. İşte size öykü.”</p>

  <p class="ortayazi">*</p>

  <p class="normal">Yaklaşık altı ay önce, ölmek üzere olan bir kadının başına çağrıldım. Bana dedi ki:</p>

  <p class="normal">“Beyefendi, size olabilecek en tehlikeli, en zor ve uzun görevi vermek istiyorum. Şuradan, masanın üstünden vasiyetimi alın lütfen. İşi başaramazsanız beş bin, başarırsanız yüz bin frank bırakıldı size. Ben öldükten sonra oğlumu bulmanız gerekiyor.”</p>

  <p class="normal">Kesik kesik çıkan sesi, soluk soluğa kalan boğazında öttüğü için, daha rahat konuşabilmek için kalkıp oturmasına yardım etmemi istedi.</p>

  <p class="normal">Çok varlıklı bir evdeydim. Şatafatlı, ama yalın oda, duvar gibi kalın kumaşlarla kaplıydı; bu kumaşlar o kadar yumuşak ve sessizdi ki, bakarken insanın gözünü okşuyor, sözler içlerine giriyor, gözden yitiyor, can veriyordu sanki.</p>

  <p class="normal">Can çekişen hanım kaldığı yerden sürdürdü:</p>

  <p class="normal">“Siz korkunç öykümü anlatacağım ilk varlıksınız. Sonuna kadar gitme gücünü bulmaya çalışacağım. Siz hem duygulu, hem tanınmış bir insansınız, bana var gücünüzle yardım etmeyi isteyebilmeniz için, bilmediğiniz bir şey kalmamalı.</p>

  <p class="normal">Dinleyin şimdi.</p>

  <p class="normal">Evlenmezden önce, varlıklı olmadığı için ailemin geri çevirdiği bir genci sevmiştim. Kısa bir süre sonra çok zengin biriyle evlendim. Bütün genç kızlar gibi, bilgisizlik, korku yüzünden, ana baba sözü dinlemek için, uyuşukluğumdan evlendim onunla.</p>

  <p class="normal">Bir çocuğum, oğlum oldu. Kocam birkaç yıl sonra öldü.</p>

  <p class="normal">Sevdiğim genç de evlenmişti. Dul kaldığımı görünce, bekâr olmayışına çok yandı. Beni görmeye geldi, içimi parçalamak üzere önümde ağladı, hıçkırdı. Dostum oldu. Belki aslında onu görmemeliydim. Ama ne yaparsınız? Yalnızdım ve öyle kederli, öyle kimsesiz, öyle umutsuzdu ki! Üstelik onu hâlâ seviyordum. Ah, ah, ne acılar çekiyor zaman zaman insan!</p>

  <p class="normal">Anam babam da öldüğünden, dünyada bir tek o vardı benim için. Sık sık geliyor, bütün akşam yanımda kalıyordu. Evli olduğundan, bu kadar sık gelmesine izin vermemeliydim. Ama buna engel olacak gücüm yoktu.</p>

  <p class="normal">Evet, ne diyordum?.. Sonunda sevgilim oldu. Nasıl oldu bu iş? Biliyor muyum? Bilinir mi bu gibi şeyler? İnsan denen iki yaratık birbirlerine böyle karşılıklı sevdayla itiliyorsa başka türlü olabilir mi sizce? Hayran olduğunuz, en küçük isteklerini bile karşılayıp mutlu etmek, olabilecek bütün sevinçleri tattırmak istediğiniz, şu dünyanın onuruna ayak uydurmak üzere umutsuzluğa gömdüğünüz adamın diz çökerek, yalvararak, tutkulu bir öfkeyle istediklerine ömür boyu karşı durulabilir, savaşılabilir, hayır olmaz denebilir mi beyefendi? Bunun için nasıl bir güç, nasıl bir mutluluktan vazgeçiş, ne büyük bir özveri, ayrıca namus konusunda nasıl bir bencillik gerekir, öyle değil mi?</p>

  <p class="normal">Sözün kısası beyefendi, oynaşı oldum; mutlu da oldum elbet. On iki yıl mutlu oldum. Ayrıca bu da benim en büyük zayıflığım, en büyük alçaklığım, eşinin dostu olmuştum.</p>

  <p class="normal">Oğlumu birlikte büyütüyorduk, kafası cömert ve geniş düşüncelerle dolu, duygulu, iradeli, akıllı bir insan, tam bir erkek gibi yetiştiriyorduk onu. Çocuk on yedi yaşına geldi.</p>

  <p class="normal">O, delikanlı, şeyi… sevgilimi en az benim kadar seviyordu, çünkü ikimiz tarafından aynı sevgiyle, aynı özenle büyütülüyordu. Ona ‘sevgili dost’ diyor, ondan yalnız bilgece öğütler aldığı, onda yalnızca dürüstlük, onur ve doğruluk örnekleri gördüğü için, sonsuz saygı duyuyordu. Onu annesinin eski, sözünün eri, özverili arkadaşı, bir tür manevi baba, vasi, koruyucu, ne bileyim ben, buna benzer bir şey sayıyordu.</p>

  <p class="normal">Küçük yaştan beri bu insanı evin içinde, benim yanımda, kendisinin yanında, sürekli bizimle ilgilenirken gördüğü için, belki hiçbir zaman aklından geçirmemişti.</p>

  <p class="normal">Bir akşam üçümüz yemeği birlikte yiyecektik (bu benim en büyük bayramlarımdan biriydi), hangisinin önce geleceğini merak ederek onları bekliyordum. Kapı açıldı, gelen eski dostumdu. Kollarımı açıp yanına gittim, o da dudaklarıma uzun bir mutluluk öpücüğü kondurdu.</p>

  <p class="normal">Birden hafif bir ses, varla yok arası bir şey, bir sürtünme, başka birinin varlığını sezdiren gizemli bir duyum ikimizi de ürpertti, bizi sarsılarak geri döndürdü. Oğlum, Jean, ayakta, sapsarı kesilmiş, bize bakıyordu.</p>

  <p class="normal">Korkunç bir şaşkınlık anı yaşandı. Ellerimi yalvarır gibi oğluma uzatarak bir adım geriledim. Bir daha yüzünü göremedim. Gitmişti.</p>

  <p class="normal">Biz ikimiz, kolu kanadı kırık, dilini yutmuş halde birbirimize bakakalmıştık. Ben bir koltuğa çöktüm, içimde karışık ve güçlü bir arzu, kaçıp gitme, karanlığa karışma, yok olma arzusu vardı. Sonra çırpınmalı hıçkırıklar düğümlendi boğazımda, ruhum paramparça, bu onulmaz yıkımla bütün sinirlerim tel gibi, o gibi anlarda bir ananın yüreğini kaplayan korkunç utanç içinde, sarsıla sarsıla ağladım.</p>

  <p class="normal">O… çocuğun geri gelmesinden korktuğu için, yanıma gelmeyi, bana seslenmeyi, dokunmayı göze alamadan, şaşkın, önümde duruyordu. Sonunda:</p>

  <p class="normal">‘Gidip arayayım onu… söyleyeyim… anlatayım… Kısacası, göreyim onu… bilsin…’ dedi ve çıktı.</p>

  <p class="normal">Bekledim… Aklım başımdan gitmiş, en küçük gürültüde ürpererek, yüreğim ağzımda, ocaktaki ateşin bütün çıtırtılarında bilmem hangi anlatılmaz, dayanılmaz duyguya kapılarak bekledim.</p>

  <p class="normal">Hiç tanımadığım bir korkunun, en büyük suçu işlemiş insana bile on dakikasını dilemeyeceğim bir sıkıntının yüreğimi sardığını duya duya, bir saat, iki saat bekledim. Neredeydi yavrum? Ne yapıyordu?</p>

  <p class="normal">Gece yarısına doğru bir haberci sevgilimin pusulasını getirdi. Hâlâ ezberimdedir.</p>

  <p class="normal">‘Oğlunuz döndü mü? Bulamadım onu. Aşağıdayım. Bu saatte yukarı çıkamam.’</p>

  <p class="normal">Kurşunkalemle, aynı kâğıda şunu yazdım:</p>

  <p class="normal">‘Geri dönmedi, onu bulmalısınız.’</p>

  <p class="normal">Bütün geceyi, bekleyerek, koltuğumda geçirdim.</p>

  <p class="normal">Aklımı kaçırıyordum. Avaz avaz bağırmak, koşmak, yerlerde yuvarlanmak istiyordum. Ama yerimden kıpırdamıyor, hep bekliyordum. Ne gelecekti acaba başına? Bunu bilmek, keşfetmek istiyordum. Ancak harcadığım bütün çabalara, yüreğimin acıyla kıvranmasına karşın, kestiremiyordum bunu.</p>

  <p class="normal">Şimdi artık birbirlerini bulmalarından korkuyordum. Ne yapacaklardı? Çocuk ne yapacaktı? Ürkütücü kuşkular, korkunç varsayımlar yüreğimi paralıyordu.</p>

  <p class="normal">Bunu anlıyorsunuz değil mi beyefendi?</p>

  <p class="normal">Hiçbir şey bilmeyen, anlamayan oda hizmetçim, beni deli sanarak durmadan gidip geliyordu. Tek bir sözle ya da el hareketiyle geri yolluyordum onu. Gidip hekimi getirdi, adam beni tam bir sinir nöbeti içinde buldu.</p>

  <p class="normal">Beni yatağa yatırdılar. Beynim ateşler içindeydi.</p>

  <p class="normal">Uzun bir hastalıktan sonra kendime geldiğimde, yatağımın dibinde… yalnız… sevgilimi gördüm. Bağırdım: ‘Oğlum nerde?.. Nerede oğlum?’ Yanıt vermedi. Ağzımın içinde mırıldandım:</p>

  <p class="normal">‘Öldü… öldü… Kendini mi öldürdü?’</p>

  <p class="normal">O yanıtladı:</p>

  <p class="normal">‘Yoo, hayır, hayır, yemin ederim size. Ancak bütün çabalarıma karşın ona ulaşmayı başaramadık.’</p>

  <p class="normal">Bunun üzerine birden sabrım tükendi, hatta öfke içinde bağırdım, insan böyle açıklanmaz, akıldışı öfkelere kapılıveriyor:</p>

  <p class="normal">‘Onu bulamazsanız, buraya dönmenizi, beni görmenizi yasaklıyorum; hadi çıkın şimdi.’</p>

  <p class="normal">Çıktı.</p>

  <p class="normal">Bir daha ne onu gördüm, ne ötekini, beyefendi, yirmi yıldır böyle yaşıyorum.</p>

  <p class="normal">Düşünebiliyor musunuz? Bu sonsuz işkenceyi, bir ana, bir kadın olarak yüreğimdeki o ağır, sürekli paralanmayı, o korkunç, sonu gelmeyen… evet, sonu gelmeyen bekleyişi anlıyor musunuz? – Hayır. – Neyse, bitecek bu bekleyiş… can veriyorum artık. Bir daha yüzlerini göremeden ölüyorum… ne birini ne ötekini!</p>

  <p class="normal">Öteki, sevgilim, yirmi yıl her gün yazdı bana; ama ben bir daha kabul etmedim onu, bir saniye için bile; çünkü bana öyle geliyor ki, o buraya gelse, o anda oğlumu da göreceğim! – Oğlum! – Oğlum! – Öldü mü acaba? Yaşıyor mu? Nerede saklanıyor? Ta ötede, büyük denizlerin ardında, adını bile bilmediğim uzak ülkede belki! Beni düşünüyor mu acaba?.. Ah, ah! Bir bilse! Nasıl da acımasız oluyor çocuklar! Beni nasıl dayanılmaz bir acıya gömdüğünü bir kerecik anladı mı acaba; beni, hem de yaşarken, genç yaşta nasıl bir umutsuzluğa düşürdüğünü, hangi işkenceye soktuğunu, onu bir ananın duyabileceği sevginin bütün şiddetiyle seven ben anasını ömrünün sonuna dek nasıl üzdüğünü aklına getirdi mi acaba?</p>

  <p class="normal">Ona bütün bunları söylersiniz, beyefendi. Son sözlerimi aktarırsınız ona:</p>

  <p class="normal">‘Yavrum, sevgili yavrum, zavallı yaratıklara karşı daha yumuşak ol. Yaşam yeterince hoyrat ve yırtıcı! Sevgili yavrum, gittiğin günden beri annenin, zavallı anneciğinin yaşamının ne hale geldiğini düşün. Canım yavrucuğum, ölüp gittiğine göre, bağışla artık anneni, sev, çünkü o cezaların en korkuncuna çarptırıldı.’”</p>

  <p class="normal">Kadıncağız, gelip karşısına dikilmiş oğluyla konuşur gibi, titreyerek, soluk soluğa söylüyordu bunları. Sonra ekledi:</p>

  <p class="normal">“Ve o günden beri… ötekinin yüzünü görmediğimi de söylersiniz beyefendi.”</p>

  <p class="normal">Yeniden sustu, daha sonra kırık bir sesle sürdürdü:</p>

  <p class="normal">“Rica ederim, yalnız bırakın şimdi beni. Madem ikisi de yok, tek başıma ölmek istiyorum.”</p>

  <p class="ortayazi">*</p>

  <p class="normal">Üstat Le Brument ekledi:</p>

  <p class="normal">“Evet beyler, hayvan gibi ağlayarak çıktım, öyle yüksek sesle gözyaşı döküyordum ki, arabacım zaman zaman dönüp bana bakıyordu.</p>

  <p class="normal">Ee, işte beyler, ne diyeceksiniz, yanımızda yöremizde her gün bunun gibi bir sürü dram yaşanır!</p>

  <p class="normal">O çocuğu bulamadım… Siz ne derseniz deyin, bana göre… gerçek bir suçlu o çocuk!”</p>
</body>
</html>
