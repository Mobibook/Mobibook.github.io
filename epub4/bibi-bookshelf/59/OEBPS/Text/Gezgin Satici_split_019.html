<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">Çiftçi</h1>

  <p class="normal">Treilles baronu René bana:</p>

  <p class="normal">“Av mevsimini açmak üzere Marinville’deki çiftliğime gelin,” demişti. “Çok hoşnut edersiniz beni. Zaten tek başımayım. Avlanma alanı öyle çetin, yattığım ev de o kadar ilkel ki, ancak birkaç yakın dostumu götürebiliyorum.”</p>

  <p class="normal">Kabul etmiştim.</p>

  <p class="normal">Dolayısıyla, cumartesi akşamı Normandiya hattında çalışan trenle yola çıktık. Alvimare durağında indik ve Baron René, kır saçlı iriyarı bir köylünün tuttuğu ürkek bir atın koşulduğu iki sıralı bir köy arabasını gösterip:</p>

  <p class="normal">“Arabamızla arabacımız bu, sevgili dostum,” dedi.</p>

  <p class="normal">Köylü efendisine elini uzattı, baron da dostça sıkarken sordu:</p>

  <p class="normal">“Ee, Lebrument Usta, işler yolunda mı?”</p>

  <p class="normal">— Heb aynı, baron hazletleri.</p>

  <p class="normal">Alabildiğine kocaman iki tekerleğin üstüne oturtulmuş o tavuk kafesine bindik. Ve genç at, şiddetli bir yana savrulmanın ardından, bizi top gibi havaya zıplatarak dörtnala kalktı; tahta sıraya her iniş korkunç canımı yakıyordu.</p>

  <p class="normal">Köylü, telaşsız, tekdüze sesiyle yineliyordu:</p>

  <p class="normal">“Hopp, hopp, yavaş ol, Moutard, yavaş ol.”</p>

  <p class="normal">Ama Moutard hiç aldırmıyor, oğlak gibi seğirtiyordu.</p>

  <p class="normal">İki köpeğimiz, arkamızda, kafesin boş kesiminde ayağa kalkmış, av kokusunun dolaştığı ova havasını kokluyordu.</p>

  <p class="normal">Baron kederli gözlerle uçsuz bucaksız bir İngiliz parkını andıran, inişli çıkışlı, hüzünlü Normandiya kırlarına bakıyordu; bu ölçüye sığmaz parkta iki üç sıra ağaçla çevrili, evlerin görünmesini engelleyen bodur elma ağaçlarıyla dolu çiftlik avluları, göz alabildiğine uzayıp giden ulu ağaçlar sanatçı bahçıvanların soyluların topraklarında biçimlendirmeye çalıştıkları ağaç kümeleri, sık ağaçlıklar giriyordu görünüme. Treilles baronu René ansızın mırıldandı:</p>

  <p class="normal">“Benim toprağım bu, köklerim orada.”</p>

  <p class="normal">Bütün okyanusların kıyısında krallıklar kurmaya giden eski serüvencilerin soyundan gelen, uzun boylu, geniş omuzlu, azıcık göbekli, has bir Normandiya’lıydı o. Aşağı yukarı yirmi beşinde, bizi götüren çiftçiden on yaş küçüktü. Buysa, hani şu yüz yıl yaşayan, kemikleri etsiz bir deriyle kaplı, sıska bir köylüydü.</p>

  <p class="normal">O yeşil, hep aynı ovada, taşlı yollarda geçen iki saatlik yolculuktan sonra, araba elmalı bir avluya girdi; yaşlı bir hizmetçi kadının, koşup atın yularına yapışan genç bir oğlanla birlikte beklediği dökülen bir yapının önünde durdu.</p>

  <p class="normal">Çiftliğe girdik. Duman kokulu mutfak yüksek tavanlı ve genişti. Ocağın yansımalarıyla aydınlanan bakır kaplarla fayanslar pırıl pırıl parlıyordu. İskemlelerden birinin üzerinde bir kedi uyuyordu, masanın altında da bir köpek. İçerde süt, elma, is kokusu vardı, bir de eski köylü evlerine özgü o tanıma gelmeyen koku, toprak, duvar, eşya, çevreye sıçramış çorba kokusu, eski çamaşırların, orada yaşayan yaşlıların kokusu, hayvanlarla insanların, nesnelerle varlıkların iç içe geçmiş kokusu, zamanın, geçip gitmiş zamanın kokusu.</p>

  <p class="normal">Avluya bakmak için dışarı çıktım yeniden. Avlu kocamandı, eski çağlardan kalma, bodur, eğri büğrü, dalları yanımıza yöremize, otların arasına düşen meyvelerle dolu elma ağaçlarıyla kaplıydı. Bu avludaki Normandiya’ya özgü elma kokusu, güney kıyılarındaki çiçek açmış portakal ağaçlarının kokusu kadar keskindi.</p>

  <p class="normal">Dört sıra gürgen çevreliyordu çiftliği. Güneşin batmak üzere olduğu bu saatte öyle uluydular ki, başları neredeyse bulutlara değiyordu ve akşam yelinin değdiği tepeleri durmadan kıpırdıyor, sonu gelmez, kederli bir ağıt söylüyordu.</p>

  <p class="normal">Yeniden içeri girdim. Baron ayaklarını ısıtıyor, çiftçisinin anlattığı yöre olaylarını dinliyordu. Adam düğünleri, doğumları, ölümleri, tahıldaki düşüşü, hayvanlarla ilgili haberleri anlatıyordu. La Veularde (Veules’den alınmış inek) haziran ortasında buzağılamıştı. Geçen yıl elma şarabı pek başarılı olmamıştı. Armut aşılanmış elmalar yörede gittikçe azalıyordu.</p>

  <p class="normal">Sonra akşam yemeği yendi. Köye özgü, yalın ve bol, uzun ve dingin bir akşam yemeğiydi bu. Yemek boyunca, baronla köylü arasındaki, ilkin beni şaşırtmış olan dostça yakınlığın özelliği iyice gözüme çarptı.</p>

  <p class="normal">Dışarıda gürgenler gece rüzgârı altında inlemeyi sürdürüyorlardı ve bir ahıra kapatılmış iki köpeğimiz korkunç bir sesle ağlayıp uluyorlardı. Büyük ocaktaki ateş söndü. Hizmetçi kadın yatmaya gitti. Lebrument Usta da:</p>

  <p class="normal">“Baron hazletleri, izin veriseniz, gendimi yataa atayım. Menim öle geç vakte kada oturma alışganlığım yok,” dedi.</p>

  <p class="normal">Baron adama elini uzattı; “Hadi, gidip yatın dostum,” dedi ve bunu öyle sevgi dolu bir sesle söyledi ki, köylü gider gitmez sordum:</p>

  <p class="normal">“Size çok mu sadık bu çiftçi?”</p>

  <p class="normal">— Sadıktan öte, sevgili dostum, beni ona bağlayan bir dramdır, eski, yalın mı yalın, acı mı acı bir dram. Öyküsü şöyle…</p>

  <p class="ortayazi">*</p>

  <p class="normal">Biliyorsunuz, babam süvari albayıydı. Emir eri olarak da yanında, bir çiftinin oğlu olan, şimdi artık yaşlanmış bu çocuk vardı. Babam emekli olunca, aşağı yukarı kırkına gelmiş bu eri uşak olarak yanına aldı. O sırada ben otuzumdaydım. Caudebec-en-Caux yakınlarındaki Valrenne şatomuzda yaşıyorduk.</p>

  <p class="normal">O günlerde annemin oda hizmetçisi dünyanın en güzel kızlarından biri, sarışın, uyanık, canlı, ince bir kızdı, hani şu artık örneği bulunmayan, hizmetçi kızı canlandıran sanatçılardan biriydi. Günümüzde bu yaratıklar hemencecik sokak kızına dönüşüyor. Paris, demiryollarıyla onları kendine çekiyor, çağırıyor, eskiden sıradan hizmetçiler olarak kalan o küçük hoppa kızları serpilir serpilmez kapıyor. Eskiden asker devşirici olarak ortada dolaşan adamlar bu küçük kızları toplayıp yosmalık yaptırıyor, bize de oda hizmetçisi diye kadın cinsinin en döküntüleri, gönül işlerinde kullanılamayacak kadar çirkin, kalın, aşağılık, sıradan ve biçimsizleri kalıyor.</p>

  <p class="normal">Kısacası, bu kız sevimliydi, ben de kıyıda köşede zaman zaman ona sarılıyordum. Ama o kadar: Yoo, yemin ederim, o kadar! Zaten kız da dürüst bir insandı; ben de bugünkü çapkınların hiç aldırmadıkları şeyi yapıyor, anamın evine saygı gösteriyordum.</p>

  <p class="normal">Derken, babamın uşağı, eski emir eri, az önce gördüğünüz yaşlı çiftçi bu kıza çılgınca, ama görülmemiş derecede vuruldu. İlkin, adamın her şeyi unuttuğunu, hiçbir şeyi düşünmediğini ayrımsadık.</p>

  <p class="normal">Babam durmadan soruyordu:</p>

  <p class="normal">“İyi ama, Jean, neyin var? Hasta mısın?”</p>

  <p class="normal">O da:</p>

  <p class="normal">“Yoo, baron hazletleri. Hiçbir şeyim yok.”</p>

  <p class="normal">Zayıfladı, derken, masaya yemek getirirken bardakları kırdı, tabakları düşürdü. Sinir hastalığına yakalandığını sanıp hekim getirdik, adam omurilikteki bir rahatsızlığın belirtilerini yakaladığını sandı. Bunun üzerine, uşağının üstüne titreyen babam onu bir sağlık evine göndermeye karar verdi. Adamcağız bu haberi duyunca her şeyi açıkladı.</p>

  <p class="normal">Bu iş için bir sabahı seçti, babam tıraş olurken, çekine çekine:</p>

  <p class="normal">“Baron hazletleri…” dedi.</p>

  <p class="normal">— Evet yavrum.</p>

  <p class="normal">— Bana gerek olan, hap falan diğil.</p>

  <p class="normal">— Ne peki?</p>

  <p class="normal">— Evlenme!</p>

  <p class="normal">Şaşıran babam ona döndü:</p>

  <p class="normal">“Ne, ne, ne dedin?”</p>

  <p class="normal">— Evlenme.</p>

  <p class="normal">— Evlenme mi? Demek, demek… birine vurgunsun… hayvan adam?</p>

  <p class="normal">— Tamam öyle baron hazletleri.</p>

  <p class="normal">Babam öyle ölçüsüz bir kahkaha kopardı ki, annem duvarın öte yanından bağırdı:</p>

  <p class="normal">“Neyin var, Gontran?”</p>

  <p class="normal">O da yanıt verdi:</p>

  <p class="normal">“Gel buraya, Catherine.”</p>

  <p class="normal">Ve karısı içeri girince, gözlerinden sevinç yaşları akıtarak, sersem uşağının birine vurulduğunu anlattı.</p>

  <p class="normal">Annem gülecek yerde duygulandı.</p>

  <p class="normal">“Kimi seviyorsun böyle çılgınca, oğlum?”</p>

  <p class="normal">Adam hiç duraksamadan açıkladı:</p>

  <p class="normal">“Louise’i, barones hazletleri.”</p>

  <p class="normal">Bunun üzerine annem ciddi bir yüzle sürdürdü:</p>

  <p class="normal">“Tamam, en iyi biçimde çözmeye çalışırız bu sorunu.”</p>

  <p class="normal">Dolayısıyla, Louise annem tarafından çağrıldı, sorguya çekildi; kız Jean’ın kendisine ne kadar vurgun olduğunu bildiğini, bunu birçok kez dile getirdiğini, ama kendisinin onu istemediğini bildirdi. Nedenini söylemeye yanaşmadı.</p>

  <p class="normal">Aradan iki ay geçti, annemle babam Jean’la evlenmesi için kızı sürekli sıkıştırdılar. Kızsa başka kimseyi sevmediğine yemin ediyor, ama hayır deyişine bir gerekçe gösteremiyordu. Babam sonunda epey yüklü para armağan ederek kızın direnişini kırdı ve onları şimdi bulunduğumuz toprağa çiftçi olarak yerleştirdi. Şatodan ayrıldılar, üç yıl yüzlerini görmedim.</p>

  <p class="normal">Üç yıl sonra Louise’in veremden öldüğünü öğrendim. Derken annemle babam da öldüler, Jean’la yüz yüze gelemeden iki yıl daha geçirdim.</p>

  <p class="normal">Bir sonbahar, ekim ayının sonlarına doğru, büyük özenle bakılan, çiftçimin avının bol olduğunu söylediği bu topraklara avlanmaya gelmeyi düşündüm.</p>

  <p class="normal">Bunun üzerine bir akşam, yağmurlu bir akşam bu eve geldim. Babamın eski erini, daha yaşı kırk beş, kırk altı olduğu halde saçı bembeyaz kesilmiş bulunca şaşırdım.</p>

  <p class="normal">Onu karşıma, şimdi oturduğumuz masaya oturtup yemek verdim. Yağmur sağanak halinde yağıyordu. Yağmurun çatıyı, duvarları, camları dövdüğü, sel halinde avluya döküldüğü işitiliyor, köpeğim de bugünkülerin yaptığı gibi ahırda uluyordu.</p>

  <p class="normal">Hizmetçi yatmaya gider gitmez, ansızın adam mırıldandı:</p>

  <p class="normal">“Baron hazletleri…”</p>

  <p class="normal">— Ne var Jean?</p>

  <p class="normal">— Size deyecek sözüm va.</p>

  <p class="normal">— Söyle, Jean Usta.</p>

  <p class="normal">— Deyeyim ama… canımı sıkıyo.</p>

  <p class="normal">— Olsun, yine de söyle.</p>

  <p class="normal">— Karım Louise’i hatırlıyonuz di mi?</p>

  <p class="normal">— Elbette anımsıyorum.</p>

  <p class="normal">— Tamam işte, o bana siz için bi şe bıraktı.</p>

  <p class="normal">— Ne bıraktı?</p>

  <p class="normal">— Şe… şe… nasıl disem, bi itiraf.</p>

  <p class="normal">— Yaa, neymiş bu itiraf peki?</p>

  <p class="normal">“Şe… şe… azlında sölemek hiç hoşuma gitmiyo… ama… ama… sölemeliyim… o… veremden ölmedi… şeden… yürek yarasından öldü… uzun hikâye ama, işin kısası bu.</p>

  <p class="normal">Ho buraya gelince, ho zayıfladı, ho deyişti, bi ay sona tanınmaz oldu, baron hazleetleri. Honunla evlenmeden ben nasılsam öle oldu, atta tersi, tam tersi.</p>

  <p class="normal">Hekim çaarttım. Hekim karaciyerinin hasta olduunu söledi… şe… iç sönmesi. Bunun üstüne haplar aldım, üç yüz frank verip yıınla haplar aldım. Ama ho bunları yutmak istemiyodu, hiç istemiyodu, hep diyodu ki:</p>

  <p class="normal">‘Hiç gereği yok, sevgili Jean’ım. Hiç işe yaramıcak.’</p>

  <p class="normal">Men, yüreciğinde bir uf olduğun görüyodum. Daha kötüsü, günün birinde honu aalar buldum; ne edeceğim bilemedim, hayır hiç bilmedim. Başlıklar, entariler, saç için kremler aldım, güpeler aldım. Hiç işe yaramadı. O zaman honun öleceni annadım.</p>

  <p class="normal">Derken bi akşam, kasım sonunda, karlı bi akşam, bütün gün yatakından çıkmamıştı, gidip papaz getimemi söledi. Gittim.</p>

  <p class="normal">Papaz gelincek:</p>

  <p class="normal">‘Jean,’ dedi, ‘sana itirafımı sölecem. Bunu sölemek boynumun borcu. Seni hiç aldatmadım, hiç. Ne evlilikten önce, ne de sona, hiç. Ruhumun içini bilen papaz efendi öle olduğuna tanıktır. Dinle beni şimdi, Jean, ölüsem, bu, şatoda olamadım içindir, çünküm Baron René’ye karşı çok… çok büyük bi dostluğum vaadı… Çok büyük dostluğum, annıyon mu, yalnız dostluğum. Bu beni öldürüyo. Onu göremeyince, ölecemi hissettim. Onu görebilseydim, ölmezdim; yanız görseydim, başka bi şe deel. Bunu bi gün, daha sona, ben burada olmadım zaman ona sölemeni istiyom. Ona söyleceksin. Yemin et… yemin et Jean… papaz efendinin önde yemin et. Bundan dolayı öldüğüm bilmesi içime su sepecek… dileğim bu… yemin et şimdi.’</p>

  <p class="normal">Ben de söz vedim, baron hazletleri. Ve erkekçe söz vediğim için, sözümü tuttum.”</p>

  <p class="normal">Bunu dedi, gözleri benimkilere dikili, sustu.</p>

  <p class="normal">Hey ulu Tanrım! Hiç ayrımında olmaksızın eşini öldürdüğüm bu zavallı adamcağız bunu bana o yağmurlu akşam, bu mutfakta anlattığında yüreğimi nasıl bir heyecanın kapladığını düşünemezsiniz sevgili dostum.</p>

  <p class="normal">Durmadan:</p>

  <p class="normal">“Zavallı Jean’cığım! Zavallı Jean’cığım!” deyip duruyordum içimden.</p>

  <p class="normal">O mırıldandı:</p>

  <p class="normal">“O şe bu işte, baron hazletleri. Elimden bi şey gelmezdi, ne menim… ne de sizin… Olan oldu…”</p>

  <p class="normal">Masanın üstünden uzanıp ellerine yapıştım, ağlamaya başladım.</p>

  <p class="normal">Sordu:</p>

  <p class="normal">“Mezarı görmek iste misiniz?”</p>

  <p class="normal">Ağzımı açamadığım için, başımla “evet” dedim.</p>

  <p class="normal">Kalktı, bir fener yaktı, yağmur altında yola koyulduk, fenerin ışığı yağmurun ok gibi hızlı, yanlamasına düşen damlalarını zaman zaman aydınlatıyordu.</p>

  <p class="normal">Bir kapıyı açtı, kara tahta haçlar gördüm.</p>

  <p class="normal">Bir mermer levhanın önünde birden: “İşte burada,” dedi ve okuyabileyim diye elindeki feneri levhanın üstüne koydu:</p>

  <p class="orta">Çiftçi</p>

  <p class="orta">Jean-François Lebrument’ın eşi</p>

  <p class="orta1">LOUISE HORTENSE MARINET</p>

  <p class="orta1">SADIK BİR EŞ OLMUŞTUR</p>

  <p class="orta1">TANRI GÜNAHLARINI BAĞIŞLASIN!</p>

  <p class="normal">Fener aramızda, ikimiz de çamurun içine diz çökmüştük, yağmurun beyaz mermeri dövüşüne, su tanecikleri halinde çevreye saçılmasına, sonra içine işleyemediği, buz gibi taşın dört bir yanından taşmasına bakıyordum. Ve orada yatan ölmüş kadının yüreğini düşünüyordum… Hey gidi zavallı yürek hey!..</p>

  <p class="normal">.................................................................................................</p>

  <p class="normal">O günden beri her yıl gelirim buraya. Nedendir bilmem, beni sürekli bağışlıyormuşa benzeyen bu adamın karşısında suçluymuşum gibi elim ayağıma dolaşır.</p>
</body>
</html>
