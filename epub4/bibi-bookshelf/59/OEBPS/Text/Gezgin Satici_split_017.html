<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">Yirmi Beş Günüm</h1>

  <p class="normal">Komşuların bütün gürültülerini geçiren, kâğıt duvarlı, daracık hücreme, oteldeki odama yeni girmiştim; aynalı dolaba giysilerimle çamaşırlarımı yerleştirirken tam ortadaki çekmeceyi açtım. Dürülmüş kâğıt tomarı hemen gözüme çarptı. Düzeltip açtım, şu başlığı okudum:</p>

  <p class="orta">Yirmi Beş Günüm</p>

  <p class="normal">Kaplıcaya gelmiş, küçük odamda kalmış son insanın giderken unuttuğu güncesiydi bu.</p>

  <p class="normal">Bu sayfalar, konutlarından hiç ayrılmayan sağlıklı, bilge insanlar için ilginç olabilir. Tek harfine dokunmadan, onlar için aktarıyorum buraya.</p>

  <p class="ortayazi">*</p>

  <p class="orta">Châtelguyon, 15 Temmuz.</p>

  <p class="normal">Burası ilk bakışta hiç iç açıcı değil. Bense karaciğerimi, midemi iyileştirmek, biraz zayıflamak üzere yirmi beş gün kalacağım burada. Yedek askerlerin yirmi beş gününe benzeyen bir yirmi beş gün; ikisi de angaryalarla, ağır angaryalarla doludur. Bugün henüz bir şey yok, yerleştim, yapıları, hekimleri tanıdım. Châtelguyon, sarı bir suyun aktığı bir dereden, onun iki yakasındaki, üzerlerinde bir gazino, evler ve taştan haçların bulunduğu küçük tepelerden oluşuyor.</p>

  <p class="normal">Derenin kıyısında, küçük koyağın dibinde küçük bir bahçeyle çevrili dörtgen bir yapı görülüyor, kaplıcalar onun içinde. Kederli insanlar dolaşıyor bu niteliksiz yapının çevresinde: Hastalar. Ağaçların gölgelediği ara yollarda büyük bir sessizlik var, çünkü bir eğlence değil, gerçek bir sağaltım yeri burası; insanlar buraya inançla iyileşmeye geliyor; galiba iyileşiyorlar da.</p>

  <p class="normal">İşin uzmanları madenli suların mucizeler yarattığını bile öne sürüyorlar. Oysa veznenin üstüne hiçbir <span class="ideitalik">kutsal simge</span> asılmamış.</p>

  <p class="normal">İçinde gülümseyen, tatlı yüzlü bir hanımla bir çimento havuzda fokurdayan kaynağın bulunduğu, tepesine kayağantaştan çatıların oturtulduğu tahta kulübeye zaman zaman bir bey ya da hanım yaklaşıyor. Hastayla iyileştirici suyun başındaki bekçi kadın arasında tek söz edilmiyor. Bekçi kadın yeni gelene, içinde hava kabarcıklarının oynaştığı duru bir suyla dolu bardağı uzatıyor. Beriki bu suyu içiyor, sonra ağır adımlarla ağaçlar altındaki sonsuz gezintisine dönüyor.</p>

  <p class="normal">O küçük bahçede en küçük bir gürültü, yapraklar arasında en küçük bir esinti yok, tek bir ses işitilmiyor bu sessizlikte. Aslında buranın kapısına şu yazılmalıydı: “Burada gülünmez, iyileşilir.”</p>

  <p class="normal">Konuşanlar, ses çıkarmaktan öylesine korkuyorlar ki, ses çıkarıyormuş gibi yapmak üzere ağızlarını açan dilsizlere benziyorlar.</p>

  <p class="normal">Otelde de aynı sessizlik egemen. Birbirlerine söyleyecek hiçbir şeyi olmayan kusursuz insanların akşam yemeği yedikleri kocaman bir otel bu. Davranışları görgülerini açığa vuruyor, yüzleri ise kimisinin belki de somut kanıtlarını göstermekte zorlanacağı bir üstünlüğün inancını yansıtıyor.</p>

  <p class="normal">Saat ikide, keçiyollarından çıkılan küçük bir tepenin üstüne oturtulmuş küçük ahşap kulübeye, gazinoya çıkıyorum. Oradan görünüm olağanüstü. Châtelguyon, ovayla dağ arasındaki küçük, daracık bir koyakta. Dolayısıyla, tepeye çıkınca solda Auvergne bölgesindeki eski yanardağların dibinde olduğumuzdan, yer yer kül rengi lekelerle, donup kemikleşmiş lav akıntılarıyla kaplı ormanlık ulu dağların ilk dalgaları gözümü çarpıyor. Sağda, küçük koyağın V biçimindeki oyuğunda, yalnız sapsarı olgun buğday tarlalarının, köylerin, kentlerin ve elma ağaçlarının gölgesi vurmuş çayırların görünmesine izin veren mavimsi bir sis içinde yüzen, deniz gibi uçsuz bucaksız ovayı keşfediyorum. Her zaman hafif bir buhar peçesinin yüzünü örttüğü, göz alabildiğine dümdüz uzanan Limagne ovası bu.</p>

  <p class="normal">Akşam oldu. Akşam yemeğini tek başıma yedikten sonra, şu anda, açık penceremin önünde bu satırları yazıyorum. İleride, tam karşımda, çölde tek başına öten çılgın bir kuş gibi, birtakım havalar çalan gazinodaki orkestranın sesini işitiyorum.</p>

  <p class="normal">Zaman zaman bir köpek havlıyor. Bu büyük dinginlik insana iyi geliyor. İyi akşamlar.</p>

  <p class="normal"><span class="ideitalik">16 Temmuz.</span> – Hiçbir şey yok. Önce banyo, sonra duş yaptım. Üç bardak su içtim, her bardak arasında parktaki ağaçların altında birer çeyrek, sonuncunun ardındansa yarım saat yürüdüm. Yirmi beş günüme başladım.</p>

  <p class="normal"><span class="ideitalik">17 Temmuz.</span> – Herkesten sonra suya giren, yemek yiyen iki güzel kadın çarptı gözüme.</p>

  <p class="normal"><span class="ideitalik">18 Temmuz.</span> – Hiçbir şey yok.</p>

  <p class="normal"><span class="ideitalik">19 Temmuz.</span> – İki güzel hanımı yeniden gördüm. Pek şıklar ve çok hoşuma giden, anlatılmaz bir havaları var.</p>

  <p class="normal"><span class="ideitalik">20 Temmuz.</span> – Ağaçlı küçük koyakta, Sans-Souci keşiş evine dek, uzun yürüyüş. Kederli de olsa, tadına doyulmaz, alabildiğine dingin, hoş, yeşil bir yer burası. Dağ yollarında iki ineğin ağır adımlarla çektikleri ya da inişlerde yan yana bağlanmış başlarıyla büyük çaba harcayarak tuttukları, saman yüklü dar arabalar görüyorsunuz. Kocaman kara şapka giymiş bir adam, elindeki ince değnekle böğürlerine ya da alınlarına dokunarak sürüyor onları ve çok ağır gelen yük, dik yokuşlarda adımlarını hızlandırınca, bir tek canlı ve ciddi el hareketiyle ansızın zınk diye durduruyor.</p>

  <p class="normal">Bu küçük koyaklarda hava şerbet kadar tatlı. Çok sıcak olduğu zaman toz bulutu insanın burnuna hafif bir vanilya benzeri ahır kokusu getiriyor; çünkü o kadar çok inek geçiyor ki bu yollardan, her yere kendilerinden bir iz bırakıyorlar. Başka hayvanlardan gelse çok kötü olacak bu koku burada hanım kokusunu andırıyor.</p>

  <p class="normal"><span class="ideitalik">21 Temmuz.</span> – Enval koyağında gezinti. Hemen dağın dibinde, kayalıklar arasında kalan dar bir boğaz bu. Sağa sola birikmiş kayaların arasından bir dere akıyor.</p>

  <p class="normal">Koyağın dibine geldiğimde, kadın sesleri çalındı kulağıma, az sonra bir taşa oturmuş konuşan, otelimdeki iki gizemli hanımı gördüm.</p>

  <p class="normal">Fırsat bana uygun göründü, çekinmeden kendimi tanıştırdım. Yakınlaşma çağrım çekinmesiz kabul gördü. Paris’ten söz ettik, tanıdığım pek çok insanı onlar da tanıyorlardı galiba. Kimdiler acaba?</p>

  <p class="normal">Yarın yine görürüm onları. Bu buluşmalardan daha eğlenceli şey olamaz.</p>

  <p class="normal"><span class="ideitalik">22 Temmuz.</span> – Hemen bütün günü tanımadığım o iki hanımla geçirdim. Doğrusu isterseniz, kıyasıya güzeller, biri sarışın, biri esmer. Dul olduklarını söylüyorlar. Hımmm?..</p>

  <p class="normal">Yarın onları Royat’ya götürmeyi önerdim, kabul ettiler.</p>

  <p class="normal">Châtelguyon, gelirken umduğumdan çok daha az keder verici.</p>

  <p class="normal"><span class="ideitalik">23 Temmuz.</span> – Royat’da geçirdik günü. Royat, Clermont-Ferrand’ın hemen önünde, bir koyağın dibindeki bir küme bitişik oteldir. Müthiş kalabalık. Kocaman park kıpır kıpır. Birbirini izleyen küçük koyakların ucundaki Puy-de-Dôme’dan görünüm olağanüstü.</p>

  <p class="normal">Yanımdaki hanımlarla epey ilgileniyor insanlar, bu da pek hoşuma gidiyor. Güzel bir hanıma eşlik eden erkek başında ayla varmış gibi saygı görür, hele iki güzel kadınla gezen. Geleni gideni eksik olmayan bir lokantada, herkesin baktığı bir hanımla yemek yemekten daha hoş bir şey olamaz ve bir erkeğe komşularının gözünde bundan daha büyük saygınlık kazandıracak şey de.</p>

  <p class="normal">Boulogne ormanına ardında bir döküntüyle gitmek ya da caddelerde kolunda çirkin bir kadınla dolaşmak, başkalarının yargısına değer veren biri için başa gelebilecek en küçük düşürücü iki kazadır. Şatafatların en enderi, en seçkini kadındır, bize en pahalıya patlayan ve en çok kıskanılan odur; dolayısıyla halkın kıskanç gözleri önüne en çok sermemiz gereken de odur.</p>

  <p class="normal">Kolundaki güzel kadını insanlara göstermek, bir anda bütün kıskançlıkları körüklemektir, “Görüyorsunuz ya, zenginim, dolayısıyla bu ender bulunan, pahalı nesneye sahibim; bu inciyi bulabildiğime göre beğenim çok ince; belki onun tarafından da seviliyorum, beni aldatmıyorsa elbet, ama aldatıyorsa bile, bu başkalarının da onu sevimli bulduklarını kanıtlar,” demektir.</p>

  <p class="normal">Buna karşılık, kent içinde çirkin bir kadını gezdirmek ne büyük utançtır!</p>

  <p class="normal">Böyle bir görüntü ne küçük düşürücü söylentiler bırakır insanın ardında!</p>

  <p class="normal">İlke olarak, onun yasal eşiniz olduğu varsayılır, çünkü insanın böyle çirkin bir oynaşı olması nasıl kabul edilebilir? Gerçek eş sevimsiz olabilir, ama o zaman çirkinliği sizin için bir sürü tatsız şeyi akla getirebilir. Sizi ilkin noter ya da yargıç sanırlar, gülünç mü gülünç ve epey yüklü çeyiz getirmiş eşlere sahip olma tekeli bu iki uğraşın elindedir çünkü. Buysa bir erkek için dayanılır şey midir? Bu, herkesin yüzüne, o çirkin yüzü, çarpık çurpuk bedeni okşamakla görevli olduğunuzu ve günün birinde o arzulanmaz yaratığı gebe bırakma sakınımsızlığını bile göstereceğinizi haykırmak demektir, buysa dünyanın en gülünç şeyidir.</p>

  <p class="normal"><span class="ideitalik">24 Temmuz.</span> – Şimdi, artık tanımaya başladığım iki duldan hiç ayrılmıyorum. Bu yöre çok hoş, otelimiz harika. Mevsim güzel. Sağaltım bana çok iyi geliyor.</p>

  <p class="normal"><span class="ideitalik">25 Temmuz.</span> – Tazenat gölüne araba gezintisi. Öğle yemeğinde kararlaştırılan beklenmedik, nefis eğlence. Masadan kalkar kalkmaz yola çıkış. Dağlarda uzun süre yol aldıktan sonra, eski bir yanardağ ağzının dibinde yatan o küçücük, cam gibi parlayan, yusyuvarlak, masmavi, hayranlık verici gölü görüyoruz ansızın. Bu kocaman oyuğun bir yakası çorak, öbür yakası ağaçlı. Ağaçların arasında küçük bir ev, sevimli ve şakacı bir adam, günlerini Virgilius’un şiirlerinden çıkmışa benzeyen bu yerde geçiren bir bilge yatıyor evde. Bizi buyur ediyor. Birden aklıma geliyor. Bağırıyorum: “Burada suya girsek!..”</p>

  <p class="normal">— İyi ama… ne derler...</p>

  <p class="normal">— Pöff! Çölün ortasındayız.</p>

  <p class="normal">Ve suya giriyoruz –… – !</p>

  <p class="normal">Ozan olsaydım, suyun saydamlığındaki o unutulmaz körpecik, çıplak bedenleri nasıl anlatırdım. Bir gümüş para gibi parlayan yuvarlak, kıpırtısız gölü eğik, yüksek bir yamaç çevreliyor; güneş sıcak ışığını yağmur gibi yağdırıyor gölün üstüne; sarışın ten, kayalar boyunca, yüzen kadınların üstünde asılı gibi durdukları hemen hemen göze görünmez dalga içinde kayıyor. Dipteki kuma hareketlerinin gölgesi vuruyor.</p>

  <p class="normal"><span class="ideitalik">26 Temmuz.</span> – İki dulla böyle çabucak içlidışlı oluşuma kimileri şaşkın ve onaylamayan gözlerle bakıyor sanki.</p>

  <p class="normal">Demek ki yeryüzünde yaşamın, can sıkıntısı içinde geçirilmek üzere var olduğunu sanan insanlar var. Eğlenceye benzer her şey bunlara hemen görgüsüzlük ya da ahlaksızlık gibi görünüyor. Onlara göre, görevin insanı öldürecek kadar hüzün verici, bükülmez kuralları var.</p>

  <p class="normal">Ben onlara, alçakgönüllüce, görev denen şeyin Mormonlar, Araplar, Zulular, Türkler, İngilizler ya da Fransızlar için aynı şey olmadığını anımsatacağım. Ve bütün halklarda son derece dürüst insanlar bulunduğunu da.</p>

  <p class="normal">Bir örnek vereceğim burada. Kadınlar açısından bir İngiliz’in görevi dokuz yaşında başlatılır, Fransız’ın göreviyse ancak on beşinde başlar. Bana gelince, her halkın görev anlayışından bir parça alır, bunlardan Hazreti Süleyman’ınkine benzer bir ahlak yaparım.</p>

  <p class="normal"><span class="ideitalik">27 Temmuz.</span> – İyi haber. Altı yüz yirmi gram zayıfladım. Harika bu Châtelguyon suyu! Dulları Riom’da akşam yemeğine götürüyorum. Tersine çevirdiğiniz zaman, sağaltıcı kaynaklara yakın olunca iç karartıcı bir anlam kazanan Riom: Mori, yani ölüm.</p>

  <p class="normal"><span class="ideitalik">28 Temmuz.</span> – Rezillik! Benim iki dulu görmeye iki bey geldi. – Bunlar da iki dul herhalde. – Bu akşam yola çıkıyorlar. Küçük bir pusula yazdılar bana.</p>

  <p class="normal"><span class="ideitalik">29 Temmuz.</span> – Yalnızım! Eski yanardağ ağzı Nachère’e dek uzun bir gezinti. Görünüm olağanüstü.</p>

  <p class="normal"><span class="ideitalik">30 Temmuz.</span> – Hiçbir şey yok. – Sağaltımı sürdürüyorum.</p>

  <p class="normal"><span class="ideitalik">31 Temmuz.</span> – Aynı. Aynı.</p>

  <p class="normal">Bu güzel yörede bir sürü kokuşmuş dere var. Hiçbir şeye bakmayan belediyeye büyük otelin karşısındaki yolu berbat eden korkunç çirkefi haber veriyorum. Otelin mutfağından çıkan bütün atıklar oraya dökülüyor. Tam bir kolera yatağı.</p>

  <p class="normal"><span class="ideitalik">1 Ağustos.</span> – Hiçbir şey yok. Sağaltım.</p>

  <p class="normal"><span class="ideitalik">2 Ağustos.</span> – Gelen herkesin topalladığı romatizma sağaltım merkezi Châteauneuf’e harika gezi. Bu değnekli insan kalabalığından daha gülünç bir şey olamaz!</p>

  <p class="normal"><span class="ideitalik">3 Ağustos.</span> – Hiçbir şey yok. Sağaltım.</p>

  <p class="normal"><span class="ideitalik">4 Ağustos.</span> – Aynı. Aynı.</p>

  <p class="normal"><span class="ideitalik">5 Ağustos.</span> – Aynı. Aynı.</p>

  <p class="normal"><span class="ideitalik">6 Ağustos.</span> – Umutsuzluk!.. Tartıldım. Üç yüz on gram almışım. İyi mi?..</p>

  <p class="normal"><span class="ideitalik">7 Ağustos.</span> – Arabayla dağda altmış altı kilometre yol. Hanımlara saygımdan, gittiğim yerin adını söylemeyeceğim.</p>

  <p class="normal">Bu gezintiyi bana çok güzel ve ender yapılan bir şey diye anlatmışlardı. Dört saatlik yürüyüşten sonra, bir nehrin kıyısında, göz kamaştırıcı ceviz ağaçlarının ortasındaki epey güzel bir köye varıyorum. Auvergne’de bu kadar büyük ceviz ormanı görmemiştim.</p>

  <p class="normal">Zaten ceviz yörenin bütün zenginliğini oluşturuyor, bucağın her yerine dikilmiş. Bu bucak eskiden çalılıklarla kaplı, çıplak bir kıyıymış. Yetkililer burada boşu boşuna ekin yetiştirmeye çalışmışlar, yetiştirilen birkaç koyunu beslemeye ancak yetmiş.</p>

  <p class="normal">Kadınların emeğiyle, şimdi göz kamaştırıcı bir orman olmuş ve çok garip bir adı var: “Sayın Rahibin Günahları” deniyor buraya.</p>

  <p class="normal">Oysa dağlı kadınların, ovalılardan çok daha hafif oldukları söylenir. Bu kadınlarla karşılaşan oğlan en azından bir öpücük alır; daha çoğunu alamazsa, aptalın tekidir. Doğrusunu isterseniz, bu, olabilecek tek mantıklı, akıllıca düşüncedir. İster kentte, ister köyde olsun, kadının doğal görevi erkeğin hoşuna gitmek olduğuna göre, erkeğin de ona hoşuna gittiğini kanıtlaması gerekir. Bunu kanıtlamaktan kaçınırsa, kadını çirkin bulduğunu gösterir; buysa kadına hakaret gibidir. Ben kadın olsaydım, ilk karşılaşmamızda bana saygısızlık eden erkeği bir daha yanıma sokmazdım, çünkü güzelliğime, çekiciliğime, kadınlığıma saygısızlık ettiğini düşünürdüm.</p>

  <p class="normal">Dolayısıyla, X köyünün oğlanları kadınlara sık sık onları beğendiklerini kanıtlıyorlardı, bu hem doğal hem çelebice kanıtlamaların önünü alamayan rahip, o beğenmeleri bütün toplumun yararına kullanmaya karar vermiş. Günah işleyen her kadının bucağa bir ceviz dikmesini zorunlu kılmış. Ve her gece tepede ateşböceklerini andıran fenerler dolaşır olmuş, çünkü suçlu kadınlar cezalarını gün ışığında çekmek istemiyorlarmış.</p>

  <p class="normal">İki yılda köyde boş toprak kalmamış, bugün ayin saatlerini onların yaprakları arasında çalan çan kulesinin çevresinde üç binden fazla ağaç var. Bunlar rahibin günahları işte.</p>

  <p class="normal">Bütün Fransa ağaçlandırılmak istendiğine göre, orman genel müdürlüğü bu alçakgönüllü rahibin bulduğu şu yalın yöntemi kullanmak üzere din adamlarıyla anlaşamaz mı?</p>

  <p class="normal"><span class="ideitalik">7 Ağustos.</span> – Sağaltım.</p>

  <p class="normal"><span class="ideitalik">8 Ağustos.</span> – Bavullarımı hazırlayıp o dingin, sessiz yere, yeşil dağa, çıt çıkmayan küçük koyaklara, bulunduğu yerden, her zaman yüzünde o hafif, mavimsi peçesiyle, uçsuz bucaksız Limage ovası görünen ıssız gazinoya veda ediyorum.</p>

  <p class="normal">Yarın sabah yola çıkacağım.</p>

  <p class="ortayazi">*</p>

  <p class="normal">Elyazması burada bitiyor. Kaplıcayla ilgili izlenimlerim benden önce kalanla aynı olmadığından, bunlara bir şey eklemek istemiyorum. Çünkü ben orada aynı dullarla karşılaşmadım!</p>
</body>
</html>
