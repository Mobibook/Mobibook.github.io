<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">Dehşet Verici</h1>

  <p class="normal">Ilık gece usul usul bastırıyordu.</p>

  <p class="normal">Kadınlar villanın oturma odasında kalmışlardı. Bahçedeki iskemlelere düz ya da ata biner gibi oturmuş erkekler, kapının önünde, üstüne fincanlarla küçük bardakların sıralandığı yuvarlak masanın çevresine dizilmiş sigara içiyorlardı.</p>

  <p class="normal">Her geçen dakika koyulaşan karanlıkta sigaraları göz gibi parlıyordu. Az önce, dün yaşanan korkunç bir kaza anlatılmıştı: İki erkekle üç kadın, konukların gözü önünde, nehirde boğulmuştu.</p>

  <p class="normal">General G… dedi ki:</p>

  <p class="ortayazi">*</p>

  <p class="normal">Evet, böyle şeyler insanı duygulandırır, ama ürkünç değildir.</p>

  <p class="normal">Dehşet verici, bu eski sözcük, korkunçtan daha çok şey anlatır. Bunun gibi korkunç bir kaza insanı duygulandırır, sarsar, ürkütür: Ama dehşete düşürmez. İnsanın dehşete düşebilmesi için, ruhun heyecan duymasından öte bir şey, korkunç bir ölü yüz görmekten öte bir şey, ya gizemin verdiği bir ürperti, ya sıra dışı, doğaüstü bir korku gerekir. En acıklı koşullarda bile olsa, ölen bir insan dehşet uyandırmaz; bir çarpışma alanı dehşet verici değildir; kan dehşet saçmaz; en aşağılık cinayetler bile kırk yılda bir dehşet vericidir.</p>

  <p class="normal">İşte size dehşet vericiden ne anlamak gerektiğini bana gösteren iki örnek.</p>

  <p class="normal">1870 savaşı sırasındaydı. Rouen’ı geçmiş, Audemer Köprüsü’ne doğru çekiliyorduk. Ordu, bozguna uğramış, dağılmış, direnme gücünü yitirmiş, bitkin, aşağı yukarı yirmi bin kişi Havre’da yeniden düzene girecekti.</p>

  <p class="normal">Her yer kar kaplıydı. Akşam oluyordu. Bir gün öncesinden beri ağzımıza bir lokma girmemişti. Prusyalılar pek uzakta olmadıklarından, hızla kaçıyorduk.</p>

  <p class="normal">Çiftlikleri çeviren ağaçların gölgeleriyle yer yer lekelenmiş kurşuni mor Normandiya kırları iç karartıcı, kara, ağır göğün altında uzayıp gidiyordu.</p>

  <p class="normal">Batan güneşin solgun ışığında yürüyen birliğin çıkardığı karışık, yumuşak, ama ölçüye sığmaz gürültünün, sefertaslarının ya da kılıçların belli belirsiz çıngırtısının dışında hiçbir şey duyulmuyordu. İki büklüm olmuş, kamburunu çıkarmış, kir içindeki, çoğu kez giysileri lime lime erler bitkin uzun adımlarla, kara bata çıka koşuyorlardı.</p>

  <p class="normal">O gece hava korkunç derecede soğuk olduğundan, elin derisi namluların çeliğine yapışıyordu. Sık sık küçük bir çaylağın pabuçları ayağını sıktığı için, onları çıkarıp çıplak ayak yürüdüğünü görüyordum ve attığı her adımda ayak izinde kan lekesi bırakıyordu. Sonra soluk almak üzere, bir tarlaya oturuyor, bir daha geri gelmiyordu. Oturan her er ölmüş demekti.</p>

  <p class="normal">Donmuş bacaklarını azıcık gevşetince hemen yola koyulmayı uman ne kadar çok zavallı yorgun askeri geride bıraktık! Oysa yürümeyi, hemen hemen kıpırtısızlaşmış kanlarını donmuş bedenlerinde dolaştırmayı kestikleri an, karşı konmaz bir ağırlaşma onları oldukları yere çakıyor, toprağa çiviliyor, gözlerini kapatıyor, aşırı yorulmuş bu insan makinesini bir saniyede kötürüm ediyordu. Ve belleriyle bacakları kıpırtısızlaştığından, bükülmesi ya da doğrultulması olanaksız birer kütüğe döndüğünden, büsbütün devrilmeseler bile, alınlarını dizlerine dayayıp oldukları yere çöküyorlardı.</p>

  <p class="normal">Biz daha güçlü kuvvetli olanlar, iliklerine dek donmuş olarak, o karanlık gecede, karlar içinde, o buz gibi, öldürücü kırda, yürek acısı, bozgun, umutsuzluk altında ezilmiş, özellikle de o korkunç bırakılmışlık, son, ölüm, hiçlik duygusunun pençesine düşmüş olarak, başlatılmış devinimin verdiği güçle ilerliyorduk.</p>

  <p class="normal">İki jandarmanın, görünüşü gerçekten şaşırtıcı, yaşlı, sakalsız, kısa boylu garip bir adamı kolundan tuttuklarını gördüm.</p>

  <p class="normal">Bir casus yakaladıklarına inanarak bir subay arıyorlardı.</p>

  <p class="normal">“Casus” sözcüğü bir anda yayıldı ayaklarını sürüye sürüye yürüyen erler arasında, tutsağın çevresinde bir halka oluşturuldu. Bir ses yükseldi: “Hemen kurşuna dizin bunu!” Ve yorgunluktan yere yıkılan, ancak tüfeklerine yaslandıkları için ayakta durabilen bütün erler kalabalıkları kıyıma iten o çılgın öfkeyle ürperdi.</p>

  <p class="normal">Konuşmak istedim; o dönemde tabur komutanıydım, ama artık komutana falan aldırdıkları yoktu, beni bile kurşuna dizebilirlerdi.</p>

  <p class="normal">Jandarmalardan biri bana:</p>

  <p class="normal">“Üç gündür bizi izliyor,” dedi. “Her önüne gelene topçu birlikleri konusunda soru soruyor.”</p>

  <p class="normal">O varlığı sorguya çekmeye çalıştım:</p>

  <p class="normal">“Ne yapıyorsunuz? Ne istiyorsunuz? Neden ordunun ardından geliyorsunuz?”</p>

  <p class="normal">Adam anlaşılmaz bir yerel ağızla bir şeyler geveledi.</p>

  <p class="normal">Dar omuzlu, sinsi bakışlı, garip bir insandı, karşımda öyle şaşkın duruyordu ki artık casus olduğuna kuşkum kalmamıştı. Alçakgönüllü, sersem, kurnaz bir bakışla bana aşağıdan bakıyordu.</p>

  <p class="normal">Çevremizdeki erler bağırıyorlardı:</p>

  <p class="normal">“Duvar dibine! Duvar dibine!”</p>

  <p class="normal">Jandarmalara döndüm:</p>

  <p class="normal">“Tutsağın sorumluluğunu üstleniyor musunuz?..”</p>

  <p class="normal">Sözümü bitirdiğim an korkunç bir itiş beni yere devirdi, adamın çılgına dönmüş askerlerce yakalandığını, yere yatırıldığını, dövüldüğünü, yolun kıyısına sürüklenip bir ağaca dayandığını gördüm bir saniyede. Yarı ölü gibi karın içine yuvarlandı.</p>

  <p class="normal">Ve anında kurşuna dizildi. Erler, yontulmamış insanlara özgü hırsla adama ateş ediyor, bütün mermilerini boşaltıyor, doldurup yeniden ateş ediyorlardı. Sıra kapmak için birbirleriyle itişiyor, cesedin önünde geçit yapıyor, bir tabutun önünden geçip kutsal su atan insanlar gibi bir de onlar ateş ediyorlardı.</p>

  <p class="normal">Ama ansızın biri haykırdı:</p>

  <p class="normal">“Prusyalılar geliyor! Prusyalılar geliyor!”</p>

  <p class="normal">Ve dört bir yanımdan, koşmaya başlayan, ne yapacağını şaşırmış ordunun uğultusu yükseldi.</p>

  <p class="normal">O başıboş dolaşan insana yağdırılan mermilerin yol açtığı ürküntü kurşuna dizenlerin akıllarını başlarından almıştı, bu büyük korkuyu kendilerinin yarattığını hiç anlamadılar, her yana seğirtip karanlıkta gözden yittiler.</p>

  <p class="normal">Görevleri gereği yanımda kalan iki jandarmayla yalnızdım cesedin başında.</p>

  <p class="normal">O ezilmiş, hamur edilmiş, kanlı et yığınını kaldırdılar.</p>

  <p class="normal">“Onu gömmek gerekir,” dedim.</p>

  <p class="normal">Ve cebimdeki kibrit kutusunu uzattım. Erlerden biri öbürüne ışık tutuyordu. Ben ikisinin arasında ayaktaydım.</p>

  <p class="normal">Cesedi çekiştiren jandarma sıraladı:</p>

  <p class="normal">“Mavi yelek, beyaz gömlek, pantolon ve pabuç giymiş.”</p>

  <p class="normal">Birinci kibrit söndü, ikinci yakıldı. Er, cepleri boşaltarak devam etti:</p>

  <p class="normal">“Kemik saplı bir bıçak, kareli bir mendil, bir tabaka, bir parça ip, biraz ekmek.”</p>

  <p class="normal">İkinci kibrit söndü. Üçüncü yakıldı. Er, cesedi uzun uzun yokladıktan sonra bildirdi:</p>

  <p class="normal">“Hepsi bu.”</p>

  <p class="normal">Bunun üzerine:</p>

  <p class="normal">“Soyun onu,” dedim.” Çıplak bedeninde bir şey buluruz belki.”</p>

  <p class="normal">İki er birlikte çalışabilsinler diye, aydınlatma görevini ben üstlendim. Kibritin kısa ömürlü, hemen sönen ışığında giysileri birer birer çıkardıklarını, o henüz sıcak ve cansız bedeni soyduklarını görüyordum.</p>

  <p class="normal">Derken içlerinden biri kekeledi:</p>

  <p class="normal">“Hay Allah, komutanım, kadın bu!”</p>

  <p class="normal">Nasıl garip, yakıcı bir sıkıntının yüreğimi sardığını anlatamam. Duyduğuma inanamıyordum, yakından görebilmek için, karlar içinde yatan o et yığınının başına çöktüm: Kadındı!</p>

  <p class="normal">Elleri ayakları kesilen, bütün cesaretlerini yitiren jandarmalar bir şey söylememi bekliyorlardı.</p>

  <p class="normal">Bense ne düşüneceğimi, neyi varsayacağımı bilmiyordum.</p>

  <p class="normal">Bunun üzerine jandarma ağır ağır:</p>

  <p class="normal">“Kadın belkim de nicedir haber alamadığı topçu çucuğunu aramaya gelmişti,” dedi.</p>

  <p class="normal">Öbürü ona yanıt verdi:</p>

  <p class="normal">“Ee, belkim de öyleydi.”</p>

  <p class="normal">O güne dek onca kötü şey görmüş olan ben, ağlamaya başladım. Ve o buz gibi gecede, o kapkara ovanın ortasında, öldürülmüş bu kadının karşısında, katledilmiş bu adsızın önünde, bu gizem karşısında, şu sözcüğün ne anlama geldiğini duyumsadım: “Dehşet”.</p>

  <p class="normal">Aynı duyguya, geçen yıl, yerlilerin öldürdüğü Albay Flatters olayını yaşayan tanıklarından birini, Cezayirli bir askeri sorguya çekerken de kapıldım.</p>

  <p class="normal">Bu korkunç acı olayın ayrıntılarını bilirsiniz. Ama belki de bilmediğiniz şu kalmıştır:</p>

  <p class="normal">Albay çölde Sudan’a gidiyor ve uçsuz bucaksız Tuareg bölgesinden geçiyordu; Tuaregler Atlas Okyanusu’ndan Mısır’a, Sudan’dan Cezayir’e dek uzanan o kum okyanusunda yaşayan, bir zamanlar açık denizleri kasıp kavuran korsanlara benzeyen topluluklardır.</p>

  <p class="normal">Albaya yol gösteren kılavuzlar Şambaa aşiretinden, Uarglalardandılar.</p>

  <p class="normal">Günün birinde çölün ortasında konakladılar ve Araplar bütün develeri alıp hemen yakınlardaki kaynaktan su getirmeye gideceklerini söylediler.</p>

  <p class="normal">Tek bir kişi ihanete uğradığını söyleyip albayı uyardı: Flatters buna inanmadı, yanına mühendisleri, hekimleri ve hemen bütün subayları alıp Araplarla gitti.</p>

  <p class="normal">Kaynağın çevresinde hepsi kılıçtan geçirildi, develere el kondu.</p>

  <p class="normal">Konaklama yerinde kalmış olan Uargla Arap Bürosu’nun başındaki yüzbaşı kıyımdan kurtulabilmiş sipahilerle nişancı erlerin komutasını ele aldı, bunları taşıyacak deve bulunmadığı için, yüklerle yiyecekleri orada bırakarak geri çekilmeye başladılar.</p>

  <p class="normal">Sabahtan akşama beyinlerini kaynatan güneş altında, o gölgesiz, uçsuz bucaksız ıssızlıkta yola koyuldular.</p>

  <p class="normal">Kabilelerden biri gelip bağlılığını bildirdi, hurma getirdi. Hurmalar zehirliydi. Hemen bütün Fransızlar, son subay da aralarında olmak üzere can verdi.</p>

  <p class="normal">Geriye bir tek, başçavuş Pobéguin’in de aralarında bulunduğu birkaç sipahi, bir de Şambaa kabilesinden birkaç yerli nişancı kalmıştı. İki de deve vardı. Bir gece iki Arapla birlikte onlar da yok oldu.</p>

  <p class="normal">Bunun üzerine sağ kalanlar yakında birbirlerini yemeye başlayacaklarını anladılar, iki adamın develeriyle birlikte kaçtıkları ortaya çıkar çıkmaz, birbirlerinden ayrılıp şöyle tüfek menzilinin dışında, göğün kavurucu alevi altında, teker teker yürümeye başladılar.</p>

  <p class="normal">Bütün gün böyle yürüyor, bir kaynağa ulaşınca, en yakın tek yürüyen yeterince uzaklaştıktan sonra, sıradaki gelip su içiyordu. Cayır cayır yanan, düz çöl okyanusunda yer yer yürüyenleri uzaktan belli eden küçük toz sütunlarını kaldıra kaldıra bütün gün gidiyorlardı.</p>

  <p class="normal">Ama bir sabah, yolculardan biri ansızın yolundan saptı, komşusuna yaklaştı. Durup bakıştılar.</p>

  <p class="normal">Aç erin üstüne yürüdüğü adam kaçmadı, yere uzandı, gelene nişan aldı. Uygun uzaklığa geldiğine aklı kesince ateş etti. Beriki yaralanmadı, yürümeyi sürdürdü, sonra tüfeğini omuzlayıp arkadaşını oracıkta öldürdü.</p>

  <p class="normal">Bunun üzerine öbürleri paylarını almak için dört bir yandan koşup geldiler. Arkadaşını vuran, ölüyü kesip dağıttı.</p>

  <p class="normal">Ve bu uzlaşmaz bağlaşıklar, onları yaklaştıracak bir sonraki öldürüme dek, birbirlerinden uzaklaştılar yeniden.</p>

  <p class="normal">İki gün paylaştırdıkları o insan etiyle yaşadılar. Sonra açlık geri geldi, ilk öldüren birini daha öldürdü. Ve kasap gibi cesedi parçaladı, kendi payını ayırıp arkadaşlarına dağıttı.</p>

  <p class="normal">Ve kendi türdeşini yiyenlerin bu geri çekilişi böylece sürüp gitti.</p>

  <p class="normal">Son Fransız, Pobéguin, tam da yardımın geleceği günün arifesinde bir kuyu başında öldürüldü.</p>

  <p class="normal">Şimdi anlıyor musunuz “dehşet verici” derken ne demek istediğimi?</p>

  <p class="ortayazi">*</p>

  <p class="normal">General G… geçen akşam bize işte bunları anlattı.</p>
</body>
</html>
