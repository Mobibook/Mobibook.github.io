<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">Bir Zamanlar</h1>

  <p class="normal">Eski tarzda inşa edilmiş şato ağaçlı bir tepede, ulu ağaçlar koyu bir yeşille onu çevreliyor; uçsuz bucaksız bahçe kimi zaman ormanın derinliklerine, kimi zaman komşu ülkelere doğru uzayıp gidiyor. Evin ön yüzünden birkaç metre ötede, içinde mermer kadınların yüzdüğü bir havuz var; daha başka, basamak basamak alçalan havuzlar yamacın sonuna dek sıralanıyor ve yön verilmiş bir kaynak havuzların birinden öbürüne yuvarlıyor çağlayanlarını.</p>

  <p class="normal">Bu eski yurtluktaki, geçkin bir hoppa gibi süzülen küçük konaktan, içlerinde geçen yüzyılın sevdalarının uyuduğu deniz kabuklarıyla bezeli mağaralara dek her şey geçmiş çağların izlerini taşıyor; buradaki her şey insana hâlâ eski alışkanlıklardan, bir zamanların törelerinden, geçip gitmiş inceliklerden, atalarımızın büründükleri hafif zarifliklerden söz ediyor sanki.</p>

  <p class="normal">Duvarları çoban kızlarına övgüler yağdıran çobanların, kolu sepetli güzel hanımların ve kıvır kıvır saçlı kibar beylerin resimleriyle kaplı XV. Louis tarzı küçük salonda, kıpırdamadığı anda ölmüş gibi duran yaşlı bir kadın, kocaman bir koltuğa uzanmış gibi oturuyor, mumyanınkileri andıran kemikli elleri koltuğun iki yanından aşağı sarkıyor.</p>

  <p class="normal">Perdeli bakışı, bahçede gençliğinin görüntülerini izliyormuş gibi, kırlara doğru dalıp gitmiş. Açık pencereden ara sıra gelen küçük esinti, taze ot ve çiçek kokuları getiriyor. Ve bu esinti kadının ak saçlarını kırışık alnıyla kafasındaki eski anıların çevresinde uçuşturuyor.</p>

  <p class="normal">Yakınında, bir dokuma taburesinin üstünde, uzun sarı saçları örülüp arkaya bırakılmış bir genç kız, bir sunak süsü örüyor. Bakışları dalgın, çevik parmakları çalışırken, onun düş kurduğu görülüyor.</p>

  <p class="normal">Bu arada yaşlı kadın başını çevirdi:</p>

  <p class="normal">“Berthe,” dedi, “şu dünyada olup bitenden zaman zaman haberim olsun, biraz gazete oku bana.”</p>

  <p class="normal">Genç kız bir gazete aldı, bakışlarıyla taradı.</p>

  <p class="normal">“Pek çok siyasal haber var büyükanne, geçelim mi?”</p>

  <p class="normal">— Evet, evet geçelim tatlım. Sevda öyküsü yok mu? Fransa’da eski kibarlık kalmamış demek, eskisi gibi ne kaçırmalardan, ne de serüvenlerden söz ediliyor.</p>

  <p class="normal">Genç kız uzun uzun aradı.</p>

  <p class="normal">“Hah, tamam, dedi. Haberin başlığı: ‘Aşk dramı’.”</p>

  <p class="normal">Yaşlı kadın kırışıklıklarının arasından güldü.</p>

  <p class="normal">“Oku bana onu,” dedi.</p>

  <p class="normal">Ve Berthe okumaya başladı. Bu bir kezzap öyküsüydü. Kocasından oynaşının öcünü almak isteyen bir kadın, kezzapla adamın yüzünü gözünü yakmıştı. Kadın suçsuz bulunmuş, ağır ceza mahkemesinden, kalabalığın alkışları arasında, aklanarak çıkmıştı.</p>

  <p class="normal">Büyükanne koltuğunda kıpır kıpır kıpırdıyor, durmadan:</p>

  <p class="normal">“Ay, çok korkunç, çok korkunç bir şey bu!” diyordu. “Aman tatlım, başka bir şey bul.”</p>

  <p class="normal">Berthe aradı; biraz ilerde, yine yargılama haberleri arasından okumaya başladı: “Üzücü dram.” Olgunluk çağına ulaşmış, mağazada çalışan bir kız, bir delikanlının kucağına düşmüş; sonra uçarı sevgilisinden öç almak için tabancayla ateş etmişti. Zavallı oğlan ömür boyu sakat kalacakmış. Ahlak sahibi yargıcılar kurulu üyeleri, ateş eden kızın yasadışı sevdasından yana çıkmış, onurlu bir biçimde onu aklamışlardı.</p>

  <p class="normal">Büyükanne bu kez gerçekten isyan etti ve titreyen bir sesle:</p>

  <p class="normal">“İyi ama, kaçırmışsınız siz bugün! Hepiniz delisiniz! Yüce Tanrı size yaşamın biricik gönül çelme aracını, sevdayı bağışlamış; erkek buna, şu kısa ömrümüzün biricik eğlencesi olan tatlı sözlerle övmeyi eklemiş, ama siz kalkıp buna kezzabı, tabancayı karıştırıyorsunuz, tıpkı güzelim bir İspanya şarabına çamur katar gibi.”</p>

  <p class="normal">Berthe büyükannesinin böyle küplere binişini anlamıyor gibiydi.</p>

  <p class="normal">“İyi ama, büyükanne, bu kadın öcünü almış. Düşünsene, kadın evliymiş ve kocası onu aldatıyormuş.”</p>

  <p class="normal">Büyükanne oturduğu yerde sıçradı.</p>

  <p class="normal">“Ne düşünceler dolduruyorlar siz bugünkü genç kızların kafalarına!”</p>

  <p class="normal">Berthe yanıtladı:</p>

  <p class="normal">“İyi ama, evlilik kutsaldır, büyükanne!”</p>

  <p class="normal">Büyükanne, o kibarlık yüzyılında doğmuş kadın yüreğiyle ürperdi.</p>

  <p class="normal">“Kutsal olan sevdadır,” dedi. “Üç kuşak görmüş, kadınlarla erkekler konusunda epey şey bilen şu yaşlı kadına kulak ver küçük kızım. Evlilikle aşkın en küçük bir ilişkisi yoktur. İnsan aile kurmak için evlenir, aile ise toplum oluşturmak için kurulur. Toplum evlilikten vazgeçemez. Toplumu bir zincir sayarsak, her aile bir halkadır. Bu halkaları birbirine tutturmak için, hep benzer madenler aranır. İnsan evlenince beğenilerini birbirine uydurması, servetlerini birleştirmesi, benzer ırkları bir araya getirmesi, zenginlik ve çocuk demek olan ortak çıkar uğruna çalışması gerekir. Bak küçük kızım, insan yaşarken bir kez evlenir, çünkü dünya böyle ister, ama doğa bizi öyle yarattığından, yirmi kez sevdaya tutulabilir. Evlilik bir yasadır, anlıyor musun, aşksa bizi kimi zaman sağa, kimi zaman sola iten bir içgüdüdür. İnsanlar, içgüdülerimizle çelişen yasalar yaptılar, gerekliydi bu; ancak içgüdüler her zaman daha güçlüdür, yasaları insanlar yaptığına, içgüdüler Tanrı’dan geldiğine göre, onlara çok direnmemek gerekir.</p>

  <p class="normal">Çocukların ilacına konan şeker gibi, insan yaşamı aşkla, olabildiğince çok sevdayla tatlandırmazsa, küçük kızım, kimse ona bu haliyle katlanmak istemezdi.”</p>

  <p class="normal">Korkuya kapılan Berthe gözlerini ardına dek açıyordu. Mırıldandı:</p>

  <p class="normal">“Ah büyükanne! Büyükanne, insan ömründe ancak bir kere sevebilir.”</p>

  <p class="normal">Büyükanne, büyük sevdalar çağının göçüp gitmiş Tanrısından yardım istercesine ellerini yukarı kaldırdı. Kızgınlıkla bağırdı:</p>

  <p class="normal">“Aşağılık yaratıklar, sıradan insanlar sürüsü olup çıktınız! Devrim’den bu yana dünya tanınmaz hale geldi. Bütün eylemlere iri laflar sokuşturdunuz, yaşamın her köşesine ödevler yerleştirdiniz; eşitliğe ve sonsuz tutkuya inanıyorsunuz. İnsanlar sevdadan öldüğümüzü anlatan dizeler yazdılar. Benim zamanımdaysa erkeklere bütün kadınları sevmeyi öğretmek üzere şiir yazılırdı. Biz kadınlara gelince!.. Kibar bir bey hoşumuza gidince, küçük kızım, ona bir uşak yolluyorduk. Ve yüreğimizde yeni bir heves uyanınca, eski sevgiliye hemen yol veriyorduk, eğer ikisini birden saklamak istemiyorsak…”</p>

  <p class="normal">Beti benzi uçan genç kız kekeledi:</p>

  <p class="normal">“Demek o zaman kadınların onuru yokmuş.”</p>

  <p class="normal">Büyükanne gülümsemeyi kesti. Ruhunda Voltaire’in acı alaycılığından bir şeylerin yanında, Jean-Jacques Rousseau’nun ateşlediği felsefeden de kırıntılar vardı. “Onursuz ha! Sevdiğimiz, bunu dile getirmeyi, hatta onunla övünmeyi göze aldığımız için onursuz mu oluyorduk? İyi ama, küçük kızım, Fransa’nın en soylu hanımları arasında bir tekimiz sevgilisiz kalsaydı, bütün saray gülerdi ona. Başka türlü yaşamak isteyenler gidip manastıra kapanabilirdi. Sizler kocalarınızın ömür boyu yalnız sizi seveceğine inanıyorsunuz galiba. Hay Allah, böyle bir şey gerçekten olabilirmiş gibi. Bak ne diyorum sana, evlilik toplumun sürebilmesi için gereklidir elbet, ama soyumuzun doğasında böyle bir şey yoktur, anlıyor musun? İnsan ömrünün biricik güzel şeyi sevdadır.</p>

  <p class="normal">Ve onu yanlış anladığınız, çirkinleştirdiğiniz için, dinsel bir eylem gibi yüceltiyor ya da satın aldığınız entariye döndürüyorsunuz.”</p>

  <p class="normal">Genç kız, titreyen elleriyle yaşlı kadının buruşuk ellerini kavradı.</p>

  <p class="normal">“Sus büyükanne, yalvarırım sus.”</p>

  <p class="normal">Ve diz çöktü, gözyaşları içinde, Yüce Tanrı’dan büyük bir sevda, çağdaş ozanların düşüne uygun olarak, tek bir sevda diledi; bu sırada, aşk çağının düşünürlerinin on sekizinci yüzyıla serptikleri o sevimli, sağlıklı aklı varlığının derinliklerinde saklayan yaşlı kadın, genç kızı alnından öperken mırıldanıyordu:</p>

  <p class="normal">“Dikkat et küçük kızım; böyle çılgınlıklara inanıyorsan, çok mutsuz olursun.”</p>
</body>
</html>
