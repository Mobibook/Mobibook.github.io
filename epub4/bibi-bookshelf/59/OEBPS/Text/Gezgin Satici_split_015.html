<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gezgin Satici</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">Tik</h1>

  <p class="normal">Akşam yemeğine gelenler ağır ağır otelin büyük salonuna girip yerlerine oturuyorlardı. Hizmetliler gecikenler de yetişsin, geri götürmek zorunda kalmasınlar diye, yemeği yavaş yavaş dağıtmaya başladılar; kendileri için mevsimin epeyce ilerlediği kaplıcanın eski konukları, buraya alışmış hastaları, yeni yüzler görme umuduyla, her açılışta başlarını kapıya çeviriyorlardı.</p>

  <p class="normal">Kaplıca kentlerinin en büyük eğlencesi budur. O gün gelenleri gözlemek, kim olduklarını, ne yaptıklarını, ne düşündüklerini keşfetmek için beklenir. Bir arzu dolaşır zihnimizde, hoş insanlarla tanışma, sevimli kişilerle tanışma, belki yeni sevdalar yaşama arzusu. İnsanların birbirlerini her an görerek yaşadıkları bu ortamda komşular, tanımadığımız kişiler müthiş önem kazanır. Merak her an uyanıktır, sevgi hazır bekler, karşılıklı bağlanıp yardımlaşma yeteneği sürekli çalışır.</p>

  <p class="normal">Bir hafta birilerinden hoşlanmaz, bir ay yakın dost olursunuz, insanlara değişik gözle, kaplıcalara özgü bilgiyle bakarsınız. Akşam, yemekten sonra, insanı sağlığına kavuşturan suyun kaynadığı parktaki ağaçların altında, insanlarda ansızın üstün bir kavrama yeteneği, şaşırtıcı nitelikler bulursunuz ve bir ay sonra, ilk günlerde o kadar sevimli görünen bu yeni dostları unutuverirsiniz.</p>

  <p class="normal">Kalıcı ve ciddi ilişkiler burada her yerdekinden daha hızlı kurulur. İnsan birbirini bütün gün görür, çok çabuk tanır ve başlayan sevgiye eski yakınlıkların yumuşaklığından, kendini bırakışından bir şeyler karışır. Bu ilk dostluk saatlerinin değerli, duygulandırıcı anısı, ruhun keşfedildiği ilk konuşmaların, dudaklar kıpırdamazken sorular sorup yanıtlar alan ilk bakışların anısı, o ilk açılmanın anısı, size içini döktüğünü sandığınız birine yüreğinizi açmanın verdiği o tatlı duygunun anısı uzun süre saklanır.</p>

  <p class="normal">Ve kaplıcaların kederi, birbirine benzeyen günlerin tekdüzeliği, bu sevgi açılmasını her geçen saat daha eksiksiz kılar.</p>

  <p class="normal">Dolayısıyla o akşam da her zamanki gibi, tanımadığımız yüzlerin içeri girmesini bekliyorduk.</p>

  <p class="normal">Yalnız iki yüz belirdi, ama epey garip yüzler; bir erkek, bir kadın yüzü: Babayla kızı. Bende hemen Edgar Poe’nun kişilerine benzedikleri izlenimi uyandı; ancak yüzlerinde bir sevimlilik, mutsuz bir sevimlilik vardı; kaçınılmaz bir olayın kurbanları gibi görüyordum onları. Erkek zayıf, uzun boyluydu, biraz kamburdu, henüz genç duran yüzüne epey ters düşen bembeyaz saçları vardı; yürüyüşünde, kişiliğinde ciddi bir şey, Protestanlara özgü sert duruş vardı. Yirmi dört, yirmi beş yaşlarındaki kız kısa boyluydu, o da çok zayıftı, yorgun, bitkin, bıkkın yüzü sapsarıydı. İnsan yaşarken, yaşamın gereklilik ve işlerine dayanamayacak kadar zayıf, hepimizin her gün yaptıklarımıza, kıpırdamaya, yürümeye dayanamayacak kadar zayıf görünen bu insanlara rastlar. Bu kızcağız epey güzeldi, dışarıdan yarı saydam görünen bir güzelliği vardı ve kollarını kıpırdatamıyormuş gibi son derece ağır yiyordu yemeğini.</p>

  <p class="normal">Kaplıcalara gelen belli ki oydu.</p>

  <p class="normal">Masanın öbür yanında, tam karşımda oturuyorlardı; daha ilk anda babanın çok garip bir tiki olduğu gözüme çarptı.</p>

  <p class="normal">Bir nesneye uzandığında, eli hızlı bir çengel hareketi yapıyor, alacağı şeye dokunmadan, bir bakıma korkulu küçük bir zikzak çiziyordu. O kadar canım sıkıldı ki, görmemek için başımı çevirdim.</p>

  <p class="normal">Aynı anda, genç kızın yemek yerken, sol eline eldiven taktığını gördüm.</p>

  <p class="normal">Yemekten sonra kaplıcanın bahçesinde dolaşmaya çıktım. Burası Auvergne’deki küçük bir kaplıca, Châtel-<br class="chapter"/>
  guyon’du; eski yanardağların merkezinden gelen sıcak kaynakların fışkırdığı yüce dağın eteğindeki bir boğaza saklanmıştı. Tepemizdeki sönmüş doruklar kesik başlarıyla dağ dizisi boyunca sıralanıyorlardı. Châtelguyon, yassı tepeler bölgesinin başındadır zaten.</p>

  <p class="normal">Daha ileride sivri doruklar bölgesi uzayıp gider; onun ötesindeyse kurşun madenleri.</p>

  <p class="normal">Yassı tepelerin en büyüğü Dôme<sup class="calibre2"><a href="../Text/Gezgin%20Satici_split_023.html#footnote-100-3" id="footnote-100-3-backlink">[3]</a></sup>, dorukların en yükseği Sancy doruğu, kurşun madenlerinin en büyüğü de Cantal’dır.</p>

  <p class="normal">O akşam hava çok sıcaktı. Karanlık ağaçlı yolda, parkın üstündeki gazinonun ilk şarkılarını çevreye yağdırışını dinleyerek bir aşağı bir yukarı gidip geliyordum.</p>

  <p class="normal">Babayla kızın ağır adımlarla bana doğru geldiklerini gördüm. Kaplıcalarda otelde kalanların birbirlerine yaptıkları gibi onlara selam verdim; adam hemen durup sordu:</p>

  <p class="normal">“Beyefendi, bize daha kısa, daha güzel bir gezinti yeri söyler misiniz acaba? Böyle küt diye soruşumu da bağışlayın lütfen.”</p>

  <p class="normal">İki büyük, kayalık ve ağaçlı yamacın arasında kalan, ince bir derenin aktığı, derin koyağa, boğaza götürmeyi önerdim.</p>

  <p class="normal">Kabul ettiler.</p>

  <p class="normal">Doğal olarak, kaplıcaların erdeminden söz ettik yolda.</p>

  <p class="normal">“Ah,” diyordu adam, “kızımın kaynağı bilinmeyen garip bir hastalığı var. Anlaşılmaz sinir nöbetleri geçiriyor. Kimi zaman kalbi hasta sanılıyor, kimi zaman karaciğeri, kimi zaman da omuriliği. Bugün mideden, hani şu bedenin büyük düzenleyicisi ve kazanından ileri geldiği sanılıyor bu bin yüzlü, bin belirtili hastalığın. Bunun için buradayız zaten. Ben daha çok sinirlerden ileri geldiğine inanıyorum. Her neyse, çok üzücü.”</p>

  <p class="normal">Ansızın elindeki şiddetli tik geldi aklıma, sordum:</p>

  <p class="normal">“İyi ama, kalıtımsal değil mi acaba? Sizin de sinirleriniz biraz hasta değil mi?”</p>

  <p class="normal">Büyük bir dinginlikle karşılık verdi:</p>

  <p class="normal">“Benim mi?.. Yok canım… öteden beri çok sakindir sinirlerim…”</p>

  <p class="normal">Sonra bir süre susup ansızın ekledi:</p>

  <p class="normal">“Haa! Bir şey alacağım zaman elimde beliren kasılmayı anıştırıyorsunuz sanırım? O kapıldığım korkunç heyecandan ileri geliyor. Düşünebiliyor musunuz, bu çocuk diri diri gömüldü!”</p>

  <p class="normal">Şaşkınlık ve heyecanla ağzımdan çıkan “Yaa!”nın dışında ne diyeceğimi bilemedim</p>

  <p class="normal">Adam sürdürdü:</p>

  <p class="ortayazi">*</p>

  <p class="normal">Serüven şöyle. Çok yalın aslında. Juliette bir süredir ciddi kalp rahatsızlıkları geçiriyordu. Kalbinin hasta olduğunu sanıyor, her an her şey olabilir diye bekliyorduk.</p>

  <p class="normal">Günün birinde onu buz kesmiş, kıpırdamaz, can vermiş olarak getirdiler. Bahçede düşmüştü. Hekim ölmüş olduğuna karar verdi. Bir gün iki gece başında bekledim; tabuta kendi elimle yerleştirdim, gömütlüğe dek izledim, orada aile gömütümüze yatırıldı. Bu dediğim, Lorraine’de, kırın tam ortasındadır.</p>

  <p class="normal">Benden aldığı bütün armağanlarla, mücevherleri, bilezikleri, gerdanlıkları, yüzükleriyle ve ilk balo entarisiyle gömülmesini istemiştim.</p>

  <p class="normal">Eve dönerken yüreğimin, ruhumun ne durumda olduğunu düşünüyorsunuzdur. Eşim uzun süre önce öldüğünden, kızımdan başka kimsem yoktu. Kolum kanadım kırık, yarı çılgın, tek başıma odama döndüm, koltuğuma yığıldım, hiçbir şey düşünemiyor, kolumu kaldıracak gücü bulamıyordum. Acılı, titreyen, derisi yüzülmüş bir makineye dönmüştüm; ruhum açık bir yarayı andırıyordu.</p>

  <p class="normal">Juliette’i o son uyku için süsleyip tabutuna yerleştirmekte bana yardım etmiş olan yaşlı uşağım Prosper hiç gürültü etmeden içeri girip sordu:</p>

  <p class="normal">“Beyefendi bir şey içmek isterler mi acaba?”</p>

  <p class="normal">Ben sesimi çıkarmadan başımla: “Hayır,” dedim.</p>

  <p class="normal">O sürdürdü:</p>

  <p class="normal">“Beyefendi yanılıyor. Böyle yaparsa hasta olur. Kendilerini yatırmamı isterler mi acaba?”</p>

  <p class="normal">“Yok, hayır, rahat bırak beni,” dedim.</p>

  <p class="normal">Uşak da çekildi.</p>

  <p class="normal">Kaç saat geçti, bilmiyorum. Hey ulu Tanrım! Ne geceydi, ne gece! Oda soğuktu, büyük ocaktaki ateş sönmüştü ve rüzgâr, kış rüzgârı, her şeyi donduran, buz gibi kış rüzgârı iç karartıcı, düzenli bir gürültüyle pencereleri dövüyordu.</p>

  <p class="normal">Kaç saat geçmişti? Gözüm açık, bacaklarımı uzatmış, bedenim pelte gibi, beynim umutsuzluktan uyuşmuş, koltuğa yığılmış, kolu kanadı kırık, uyumadan oturuyordum orada. Birden giriş kapısındaki, evin ilk boşluğundaki büyük çan çaldı.</p>

  <p class="normal">Öyle bir sarsıldım ki altımdaki koltuk çatırdadı. Çanın kalın, ağır sesi boş şatoda yeraltı gömütlüğündeki gibi çınlıyordu. Duvar saatine bakmak için başımı çevirdim. Sabahın ikisiydi. Kim gelebilirdi bu saatte?</p>

  <p class="normal">Birden çan iki kez daha çaldı. Hizmetçiler kalkmayı göze alamıyorlardı besbelli. Bir mum alıp aşağı indim. Az kalsın soracaktım:</p>

  <p class="normal">“Kim var orada?”</p>

  <p class="normal">Sonra bu zayıflıktan utandım, ağır ağır kilidi çevirdim. Yüreğim çarpıyordu, korkuyordum. Birden kapıyı açtım, karanlıkta dikilen, hayaleti andıran beyaz bir şey gördüm.</p>

  <p class="normal">Korkudan elim ayağım kesilmiş, geri çekilip kekeledim:</p>

  <p class="normal">“Ki… ki… kimsiniz?”</p>

  <p class="normal">Bir ses yanıt verdi:</p>

  <p class="normal">“İyi ama, benim baba.”</p>

  <p class="normal">Gelen kızımdı.</p>

  <p class="normal">Aklımı kaçırdığımı sandım elbet; içeri giren o hayaletin önünde, geri geri gidiyordum; geri gidiyor, bir yandan da onu kovmak için az önce gördüğünüz hareketi yapıyordum; bu hareket bir daha yakamı bırakmadı.</p>

  <p class="normal">Hayalet devam etti:</p>

  <p class="normal">“Korkma baba; ölmemiştim. Yüzüklerimi almak istediler, parmağımı kestiler; kanamaya başladı, bu da beni canlandırdı.”</p>

  <p class="normal">O zaman gerçekten de kan içinde olduğunun ayrımına vardım.</p>

  <p class="normal">Soluğum kesilerek, hıçkırarak, hırıldayarak dizüstü çöktüm.</p>

  <p class="normal">Aklım öylesine başımdan gitmişti ki, karşılaştığım büyük mutluluğu pek kavrayamıyordum, ama azıcık kendimi toparlayınca, kızımı hemen yukarı çıkardım, koltuğuma oturttum; sonra zili üst üste çalarak, ateşi canlandırması, içecek bir şeyler getirmesi, sonra yardım istemesi için Prosper’i çağırdım.</p>

  <p class="normal">Uşak içeri girdi, kızıma baktı, korku ve dehşetle ağzını açtı, sonra küt diye sırtüstü yere serildi.</p>

  <p class="normal">Gömütü açan, çocuğumun parmağını kesip orada bırakan oydu: Yaptığı hırsızlığın izlerini silememişti. Tam güvenime sahip olduğundan, kendisinden kuşkulanmayacağımdan emin, tabutu gömütüne koyma gereğini bile duymamıştı.</p>

  <p class="normal">Görüyorsunuz ya beyefendi, gerçekten talihsiz insanlarız biz.</p>

  <p class="ortayazi">*</p>

  <p class="normal">Adam sustu.</p>

  <p class="normal">Gece olmuş, o ıssız, kederli küçük koyağı karanlık kaplamıştı, bu garip varlıkların, dirilmiş ölü kızla ürkütücü el hareketleri yapan babanın yanında olmanın verdiği gizemli korku yüreğimi daraltıyordu.</p>

  <p class="normal">Söyleyecek bir şey bulamıyordum. Mırıldandım:</p>

  <p class="normal">“Ne dehşet verici şey bu!..”</p>

  <p class="normal">Ve bir dakika sonra ekledim:</p>

  <p class="normal">“Geri dönsek mi, hava serinledi galiba.”</p>

  <p class="normal">Bunun üzerine otele doğru yürüdük.</p>
</body>
</html>
