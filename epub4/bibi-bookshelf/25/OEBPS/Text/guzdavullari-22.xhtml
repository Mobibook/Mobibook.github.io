<html xmlns="http://www.w3.org/1999/xhtml">
<head>
  <title>guzdavullari-22</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-14" xml:lang="en-US"><span class="bold" xml:lang="tr-TR">14<br/>Gelen Gazaptan Kaçmak</span></p>

    <p class="Normal para-style-override-9"><span class="italik char-style-override-7" xml:lang="tr-TR"> </span></p>

    <p class="Normal para-style-override-9"><span class="italik char-style-override-7" xml:lang="tr-TR">Ağustos 1767</span><span class="bold char-style-override-7" xml:lang="tr-TR"/></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Kadını, Farquard Campbell’ın en uzak tarlalarından birinin köşesindeki bir tütün deposuna saklamışlardı. Bunu, Campbell’ın köleleri dışında - ki zaten biliyorlardı - kimsenin fark etmesi pek mümkün değildi. Biz yine de oraya karanlığın çöktüğü, lavanta renkli gökyüzünün griye döndüğü ve kurutma deposunun dış hatlarının belli belirsiz sezilebildiği saatlerde varmaya dikkat ettik. </span></p>

    <p class="Normal para-style-override-7"><span class="char-style-override-8">Kadın dışarıya bir hayalet gibi süzüldü. Başında kapüşon, sırtında pelerin, yanımızda fazladan getirdiğimiz atın sırtına çıktı ve sanki bir kaçak mal paketiymiş gibi ata yapıştı. Bacaklarını sıkmış ve eyeri iki eliyle birden kavramıştı, panik içindeydi. Belli ki daha önce hiç ata binmemişti. </span></p>

    <p class="Normal para-style-override-7"><span class="char-style-override-8">Myers ona dizginleri tutturmaya çalıştı ama kadın buna dikkat bile etmedi; yalnızca ata yapıştı ve paniklemiş, dertli bir şekilde inildedi. Adamlar sanki Çavuş Murchison ve adamlarını bekler gibi ikide bir arkalarındaki boş tarlaları kolluyorlardı; sabırsızlık içindeydiler. </span></p>

    <p class="Normal para-style-override-7"><span class="char-style-override-8">“Benimle beraber at sürsün,” diye önerdim. “Belki o zaman daha emin hisseder.”</span></p>

    <p class="Normal para-style-override-7"><span class="char-style-override-8">Kadın atından zorlukla indirildi ve benim eyerimin arkasına, atın beli üstündeki tümseğe oturtuldu. Güçlü bir biçimde taze tütün kokusu ve biraz da daha başka bir koku salıyordu. Hemen kollarını belime sardı ve hayatı buna bağlıymış gibi sıkıca bana tutundu. Belime sarılı ellerinden birinin üstüne dokundum; bunun üzerine bana daha da sıkı sarıldı ama başka bir hareket etmedi ya da ses çıkarmadı. </span></p>

    <p class="Normal para-style-override-7"><span class="char-style-override-8">Atımı Myers’i izlemek üzere yönlendirirken, panik içinde olmasına şaşmamalı, diye düşündüm. Murchison’un civarda çıkardığı yaygaradan haberdar olmalıydı ama yakalanırsa neler olacağına dair hiçbir tereddüdü yoktu herhalde; çünkü o da iki hafta önce bıçkı atölyesinde olanlara şahitlik eden kalabalığın arasındaydı. </span></p>

    <p class="Normal para-style-override-7"><span class="char-style-override-8">Mutlak bir ölümdense Kızılderili vahşilerin arasına düşmeyi tercih ederdi belki. Fakat hava bu kadar sıcakken bu denli titremesine bakılırsa, bu son da onun için pek iyi değildi. </span></p>

    <p class="Normal para-style-override-7"><span class="char-style-override-8">Rollo bizi izleyerek çalılıkların içinden bir orman iblisi gibi çıkınca belimi öyle bir sıktı ki neredeyse karnım delinecekti. Bundan atım da hoşlanmadı ve kişneyerek geriledi, dizginlerini elimden kurtarmaya çalıştı. </span></p>

    <p class="Normal para-style-override-7"><span class="char-style-override-8">Sevimli bir havada olsa da Rollo’nun korkutucu göründüğünü kabul etmeliydim; Rollo keşif gezilerini çok severdi. Yine de yarı kapalı gözleri, havayı koklayan burnu ve tüm dişlerini ortaya çıkaran sırıtışıyla tekinsiz göründüğüne şüphe yoktu. Gövdesindeki gri ve siyah bölümlerin karanlıkta görünmez olmasıyla birlikte, sanki gecenin içinde yoktan var olmuş gibi garip bir havası vardı.</span></p>

    <p class="Normal para-style-override-7"><span class="char-style-override-8">Yarım metre kadar önümüzden koşturuyordu kadınsa sıcak nefesi ensemde, heyecanla soluyup duruyordu. Elini yine tuttum ve onunla konuştum ama cevap vermedi. Duncan onun Afrika doğumlu olduğunu ve çok az İngilizce konuştuğunu söylemişti ama birkaç sözcük olsun anlıyor olmalıydı. </span></p>

    <p class="Normal para-style-override-7"><span class="char-style-override-8">“Her şey düzelecek,” dedim yeniden. “Korkma.”</span></p>

    <p class="Normal para-style-override-7"><span class="char-style-override-8">Atla ve üstündeki yolcusuyla meşgulken, Rollo kadar sessizce hareket ederek yanımda bitiveren Jamie’yi fark etmemiştim. </span></p>

    <p class="Normal para-style-override-7"><span class="char-style-override-8">Elini bacağıma koyarak, “İyi misin, Sassenach?” diye yumuşakça sordu. </span></p>

    <p class="Normal para-style-override-7"><span class="char-style-override-8">“Sanırım,” dedim. Belimdeki sımsıkı sarılı elleri başımla göstererek ekledim: “Nefessizlikten ölmezsem tabii.”</span></p>

    <p class="Normal para-style-override-7"><span class="char-style-override-8">Baktı ve gülümsedi. “En azından artık düşme tehlikesi </span><span class="char-style-override-8">yok.”</span></p>

    <p class="Normal para-style-override-7"><span class="char-style-override-8">“Ona bir şeyler söyleyebilseydim keşke. Zavallıcık çok korkmuş. Onu nereye götürdüğümüzü biliyor mu sence?”</span></p>

    <p class="Normal para-style-override-7"><span class="char-style-override-8">“Sanmıyorum, nereye gittiğimizi ben de bilmiyorum.” Ata binmek için paçaları büzgülü kısa pantolon giymiş ama üstüne şalını sarmıştı. Açık ucu ceketinin omzunun üstüne atılıydı. Kareli koyu renk kumaş, İskoçya çalılıklarına olduğu kadar ormanın gölgelerine de karışabiliyordu. Tek gördüğüm, gömleğinin önündeki beyaz lekeyle soluk, oval yüzüydü. </span></p>

    <p class="Normal para-style-override-7"><span class="char-style-override-8">“Ona söyleyebilecek işe yarar taktiklerin</span><span class="italik char-style-override-7" xml:lang="tr-TR"> </span><span class="char-style-override-8">var mı?” diye sordum. “Belki buralara Atlantik’i geçerek geldiğini bile bilmiyordur.”</span></p>

    <p class="Normal para-style-override-7"><span class="char-style-override-8">Başını çevirdi ve düşünceli bir biçimde yolcuma baktı. “Ah, nereye gelirlerse gelsinler, hepsinin bildiği tek bir şey vardır.” Uzandı ve kızın ayağını sıkıca tuttu. </span></p>

    <p class="Normal para-style-override-7"><span class="char-style-override-8">“Özgürlük,” dedi ve duraksadı. “</span><span class="italik char-style-override-7" xml:lang="tr-TR">Saorsa</span><span class="char-style-override-8">. Ne dediğimi anladın mı?”</span></p>

    <p class="Normal para-style-override-7"><span class="char-style-override-8">Kadın ellerini gevşetmedi ama nefesi titredi ve başını salladığını hissettiğimi düşündüm. </span></p>

    <p class="Normal para-style-override-7"><span class="char-style-override-8">Atlar tek sıra olmuş birbirlerini izliyordu, başlarında Myers vardı. Zorlu patika, bir at arabası kadar genişliğe bile sahip değildi ama en azından, ağaçlar arasında rahat ilerlenebilecek bir yol sunuyordu.</span></p>

    <p class="Normal para-style-override-7"><span class="char-style-override-8">Çavuş Murchison’un intikam hırsıyla bizi izlese bile bunca yolu geleceğinden şüpheliydim. Ama üstümüzdeki kaçaklara özgü ruh hali çok belirgindi. Konuşmaksızın durumun aciliyeti üstünde anlaşmışçasına, tartışmadan gidebildiğimizce uzağa gitmeye kararlıydık.</span></p>

    <p class="Normal para-style-override-7"><span class="char-style-override-8">Yolcum ya korkusundan kurtuluyordu ya da durumu umursamak için fazlasıyla yorgundu. Gece yarısı verdiğimiz ihtiyaç molasının ardından, Ian ve Myers’in onu yeniden ata bindirmelerine hiç itiraz etmedi ve belimi hiç bırakmasa da sanki arada bir başını omzuma yaslayarak uyukluyordu. </span></p>

    <p class="Normal para-style-override-7"><span class="char-style-override-8">Uzun süre ata binmenin yorgunluğu benim üstüme de çökmüştü. Atların adımlarının yumuşak, hipnotize edici ritmi ve tepemdeki çam ağaçlarının bitmek bilmez hışırtısı da buna katkıda bulunuyordu. Hâlâ çam ormanındaydık ve uzun düz ağaç gövdeleri uzun zaman önce batmış gemilerin direkleri gibi bizi çevreliyordu. </span></p>

    <p class="Normal para-style-override-7"><span class="char-style-override-8">Eski bir İskoç şarkısının sözleri geçti aklımdan: Tuzlu denizde kaç çilek yetişir; ormanda kaç yelkenli dolanır? Acaba şarkının yazarı da bizimki gibi bir ormanda mı dolanmış diye merakla düşündüm. Yarımayın ve yıldızların ışığı altında burası dünya dışı bir yer gibi görünüyordu; maddelerin arasındaki geçişlerin yok olduğu, rüyalara özgü bir ortamdı. Toprakta ilerlediğimiz gibi denizde gidiyor da olabilirdik; altımızdaki orman değil küpeşte, çamlardan çıkan ses yelkenimizdeki rüzgâr olabilirdi. </span></p>

    <p class="Normal para-style-override-7"><span class="char-style-override-8">Şafakta durduk, atların eyerlerini çıkardık, ön ayaklarını birbirine bağlayıp küçük çayırlıktaki uzun otlardan yemeleri için onları saldık. Jamie’nin yanındaki çimlere kıvrıldım ve duyduğum son şey huzurlu sesler oldu. </span></p>

    <p class="Normal para-style-override-7"><span class="char-style-override-8">Gündüz sıcağında iyice uyuduk ve günbatımına yakın her yanımız tutulmuş, susuz ve üstümüz başımız kene içinde uyandık. Keneler etimi çekici bulmadıkları için gizli bir minnet duyuyordum ama yaptığımız yolculuk boyunca uyuduğumuz her seferden sonra, Jamie ve diğerlerinin üstünü kontrol ettiğimde her zaman bu asalaklara rastladım.</span></p>

    <p class="Normal para-style-override-7"><span class="char-style-override-8">“Iyy,” dedim, Jamie’nin koltukaltındaki tarçın rengi kılların arasında çöreklenmiş üzüm büyüklüğündeki sulu bir keneyi incelerken. “Lanet olsun, bunu çekmeye korkuyorum, öyle şişmiş ki patlayacak.”</span></p>

    <p class="Normal para-style-override-7"><span class="char-style-override-8">Jamie öbür eliyle kafatasında başka işgalciler olup olmadığını kontrol ediyordu.</span></p>

    <p class="Normal para-style-override-7"><span class="char-style-override-8">“Onu bırak da diğerleriyle ilgilen,” diye önerdi. “Belki kendi kendine düşer.”</span></p>

    <p class="Normal para-style-override-7"><span class="char-style-override-8">“En iyisi öyle yapayım,” diye onu onayladım. Kenenin patlamasına bir itirazım yoktu fakat bu, dişleri henüz Jamie’nin etine gömülüyken gerçekleşmemeliydi. Çıkarılmaya zorlanırken patlayan kenelerin yol açtığı pek çok enfeksiyon görmüştüm ve bu, şu anda ormanın ortasındayken uğraşmak isteyeceğim bir durum değildi. Yanımda sadece içinde temel ihtiyaçların olduğu bir ilkyardım çantası vardı; neyse ki burada Doktor Rawlings’in kutusundan gelen cımbız uçlu ince bir pens de bulunuyordu. </span></p>

    <p class="Normal para-style-override-7"><span class="char-style-override-8">Myers ve Ian bellerine kadar soyunmuş, birbirlerinin kontrol ediyorlardı. Myers oğlanın üstüne koca siyah bir babun gibi eğilmiş, Ian’ın saçlarını yokluyordu. </span></p>

    <p class="Normal para-style-override-7"><span class="char-style-override-8">“Burada küçük bir tane var,” dedi Jamie ve eğilerek kulağının arkasındaki koyu renkli kabarcığa ulaşabilmek için saçını kenara çekti. Tam yaratığı yumuşak bir hareketle çekiyordum ki yakınımda birinin varlığını hissettim. </span></p>

    <p class="Normal para-style-override-7"><span class="char-style-override-8">Kamp kurduğumuzdan beri kaçağımızın ne yaptığına bakmak için fazlasıyla yorgundum. Onun vahşi doğaya tek başına çıkmayacağına da güveniyordum zaten. Yine de yakınlardaki bir kaynağa gitmiş ve bir kova suyla geri gelmişti. </span></p>

    <p class="Normal para-style-override-7"><span class="char-style-override-8">Yere koyduğu kovadan bir avuç su alıp ağzına götürdü. Bir an yanaklarını şişirerek suyu gayretle ağzında tuttu. Sonra beni kenara çekti ve şaşkın haldeki Jamie’nin kolunu kaldırarak bolca suyu onun koltukaltına püskürttü. </span></p>

    <p class="Normal para-style-override-7"><span class="char-style-override-8">Suların damladığı koltukaltına uzandı ve zarif parmaklarıyla paraziti okşadı. O kısmı çok hassas olan Jamie’yi gıdıkladığı kesindi. Jamie’nin yüzü kızardı, kadının kendine değmesinden rahatsız olarak üst vücudundaki tüm kasları sıktı. </span></p>

    <p class="Normal para-style-override-7"><span class="char-style-override-8">Kadın buna rağmen onun bileğini sıkıca tuttu ve birkaç saniye sonra şişkin kene kadının avuçlarına düşüverdi. Kadın keneyi küçümser bir bakışla fırlattı ve sonra rahatlamış bir nefes vererek bana doğru döndü. </span></p>

    <p class="Normal para-style-override-7"><span class="char-style-override-8">Pelerinine sarılıyken onu bir topa benzetmiştim. Şimdi, üstünde pelerin yokken de hâlâ top gibiydi. Kısacıktı, 130 santimden fazla olamazdı ve neredeyse aynı genişlikteydi. Kafası da top gibiydi ve gövdesine yakındı. Yanakları öyle yuvarlaktı ki bunların üstündeki gözleri çizgi haline gelmişti. </span></p>

    <p class="Normal para-style-override-7"><span class="char-style-override-8">Antillerde gördüğüm bereket tanrıçası yontmalarına o kadar benziyordu ki: Geniş bir göğüs bölgesi, kocaman kalçalar ve bir Kongolu’nun yanık kahve rengindeki teni. Pürüzsüz cildi ince ter tabakasının altında cilalı taşa benziyordu. Bana elini uzattı ve avuç içinde tuttuğu kuru fasulye büyüklüğündeki objeleri gösterdi. </span></p>

    <p class="Normal para-style-override-7"><span class="char-style-override-8">Myers’in bile irkilip sıçrayarak ona dönmesine neden olacak kadar kalın bir sesle, “</span><span class="italik char-style-override-7" xml:lang="tr-TR">Pav-pav</span><span class="char-style-override-8">,” dedi. Bir davulunki kadar kocaman, zengin ve yankılı bir sesti bu. Tepkimi görünce biraz utangaçça gülümsedi ve Gaelce olduğunu anlamama rağmen tam olarak ne dediğini çıkaramadığım bir şeyler söyledi. </span></p>

    <p class="Normal para-style-override-7"><span class="char-style-override-8">“Bu tohumların zehirli olduğunu, onları yutmaman gerektiğini söylüyor,” diye çevirdi Jamie, şalının ucuyla koltukaltını silerken bir yandan onu ihtiyatla süzmekteydi.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Hau</span><span class="char-style-override-8">,” diye onayladı Pollyanne, başını gayretle sallayarak. “Ze-hir.” Kovadan bir avuç daha su alıp ağzına götürdü, ağzını çalkaladı ve silah sesi gibi bir ses çıkararak suyu bir kayanın üstüne püskürttü. </span></p>

    <p class="Normal para-style-override-7"><span class="char-style-override-8">“Bunu silah gibi kullanabilirsin,” dedim ona. Beni anladı mı bilmiyorum ama gülümsememden samimiyetimi sezmiş olmalıydı. Bana tekrar gülümsedi, pav-pav tohumlarından ikisini daha ağzına attı ve çiğnemeye devam ederek tohumları ağzında toza dönüştürürken eliyle Myers’i çağırdı. </span></p>

    <p class="Normal para-style-override-7"><span class="char-style-override-8">Akşam yemeğini yiyip yola çıkmaya hazırlandığımız sırada, ürkekçe tek başına at binmeyi denemek istediğini belirtti. Jamie onu atın yanına götürdü ve atın kendisini koklamasına izin vermeyi gösterdi ona. Büyük burnuyla at onu yoklarken kadın titredi, fakat sonra at kişnedi; kadın ise sıçradı ve bir kavanozdan dökülen bal kadar ahenkli bir sesle kıkırdadı. En sonunda Jamie ile Ian’ın onu ata bindirmelerine izin verdi. </span></p>

    <p class="Normal para-style-override-7"><span class="char-style-override-8">Pollyanne erkeklerden hâlâ çekiniyordu ama bir süre sonra, Gaelce, İngilizce ve kendi dilinin karışımından oluşan bir dille benimle konuşmak için yeterince güven kazandı. Bu dili çevirmeye kalksam çeviremezdim ama hem yüzü hem de vücudu öyle ifade doluydu ki on kelimeden yalnızca bi</span><span class="char-style-override-8">rini bile anlasam, yine de ne demeye çalıştığını genellikle çıkarıyordum. Ne yazık ki ben vücut dilinde o kadar akıcılığa sahip değildim, sorularımın ve ünlemlerimin çoğunu anlamıyordu. Bu nedenle Jamie ya da Ian’a onun söylediği Gaelce sözcüklerin anlamını sorabilmem için kamp yapmamızı beklemem gerekiyordu.</span></p>

    <p class="Normal para-style-override-7"><span class="char-style-override-8">Üstümüzdeki dehşetten geçici de olsa kurtulup kendi çevremiz içinde bir derece emniyet kazanınca, kadının içinden sanki yepyeni bir kişilik fışkırdı. At üstünde yan yana giderken benim anlayıp anlamama bakmadan coşku dolu bir şekilde konuşuyor, sanki ağzı rüzgârlı bir mağaraymış gibi ıslıksı sesler çıkararak gülüyordu. </span></p>

    <p class="Normal para-style-override-7"><span class="char-style-override-8">Yalnız bir kez durgunlaştı; sanki altlarında koca bir canavar gömülüymüş gibi inişli çıkışlı garip tepelerin üstünde biten otların olduğu bir açıklıktan geçerken. Pollyanne bu tepeleri görünce sessizleşti ve atını hızlandırmaya çalıştı fakat bunun yerine, dizginleri çekip atı tümden durdurdu. Tekrar hızlanmasına yardım ettim. </span></p>

    <p class="Normal para-style-override-7"><span class="char-style-override-8">Tepeciklere yan gözle bakarak “</span><span class="italik char-style-override-7" xml:lang="tr-TR">Droch dite</span><span class="char-style-override-8">,” diye mırıldandı. Kötü bir yer. “</span><span class="italik char-style-override-7" xml:lang="tr-TR">Djudju</span><span class="char-style-override-8">.” Kaşlarını çatarak, eliyle kötülüğü kovmaya yaradığını düşündüğüm bir hareket yaptı. </span></p>

    <p class="Normal para-style-override-7"><span class="char-style-override-8">Geri dönerek neden durduğumuza bakmaya gelen Myers’e, “Burası bir mezarlık mı?” diye sordum. Yükseltiler düzenli değildi, açıklıkta herhangi bir doğal düzene sahip olmayan şekilde dağınık halde yer alıyorlardı. İskoçlar’ın yaptığı toplu mezarlar gibi olmayabilir, diye düşündüm Culloden’in anısı zihnimdeyken. Her koşulda, bu tepecikler mezar olmak için fazla büyük görünüyordu. </span></p>

    <p class="Normal para-style-override-7"><span class="char-style-override-8">“Mezarlık denilemez,” diye cevapladı şapkasını başına geri takarken. “Burası eskiden bir köydü. Sanırım Tuscarora idi adı. Şuradaki yükseltiler,” - elini salladı - “onlar yıkılmış evler. Kenardaki büyük olan, reisin evi. Gerçi çimenler hemen bitmiştir üstlerinde, ama görünüşlerine bakılırsa burası yıkılalı epey olmuş.”</span></p>

    <p class="Normal para-style-override-7"><span class="char-style-override-8">“Ne olmuş peki?” Ian and Jamie de durmuş ve küçük açıklığa bakmaya gelmişlerdi.</span></p>

    <p class="Normal para-style-override-7"><span class="char-style-override-8">Myers düşünceli bir tavırla sakalını kaşıdı.</span></p>

    <p class="Normal para-style-override-7"><span class="char-style-override-8">“Bilmiyorum, tam emin değilim. Belki hastalıktan kırıldılar, belki Cherokeeler ya da Creekler saldırdı. Gerçi Cherokee bölgesinin kuzeyindeyiz. Herhalde savaşta olmuştur.” Şiddetle sakalını karıştırdı ve bir keneden geride kalan kalıntıları çekip aldı. “Buranın uzun süre durmak isteyeceğim bir yer olmadığını söyleyebilirim.” </span></p>

    <p class="Normal para-style-override-7"><span class="char-style-override-8">Pollyanne de tamamen aynı fikirdeydi, yola devam ettik. Akşam olduğunda çam ormanlarından ve Oakland’ın küçük tepelerinden tamamen uzaklaşmıştık. Artık yükseklerdeydik ve ağaçlar değişmeye başlamıştı; küçük kestane ağacı korulukları, yaban mersini çalılıklarıyla kaplanmış geniş meşe toplulukları etrafımızı dalga dalga sarıyordu. </span></p>

    <p class="Normal para-style-override-7"><span class="char-style-override-8">Biz yükseldikçe havanın kokusu ve verdiği his de değişti. Çam ağaçlarının iç bunaltıcı reçine kokusu, yerini daha çeşitli ve hafif kokulara bıraktı. Hava hâlâ nemli ve rutubetliydi ama artık o kadar sıcak değildi. Artık hava üstümüzü battaniye gibi saran değil, soluyabileceğimiz - hatta zevkle soluyabileceğimiz, sanki güneşte ısınmış yaprak ve nemli yosun kokusuyla dolu bir şeydi. </span></p>

    <p class="Normal para-style-override-7"><span class="char-style-override-8">Altıncı günün günbatımında artık iyice dağlara çıkmıştık ve hava akan suyun sesiyle doluydu. Akarsular vadilerden geçerken sırtlar oluşturuyor, sarp kayalardan aşağı damlıyor ve ardında yosun ve nemden oluşan yeşil bir çizgi bırakıyordu. Dik bir tepenin yamacını döndüğümüz an hayranlıkla durup kaldım; uzaklardaki bir dağdan çıkan bir şelale havaya fışkırıyor ve bir yay çizerek en az otuz metre boyunca düşerek aşağıya dökülüyordu.</span></p>

    <p class="Normal para-style-override-7"><span class="char-style-override-8">“Şuna bakın yahu!” Ian ağzı açık, hayret içinde bakıyordu. </span></p>

    <p class="Normal para-style-override-7"><span class="char-style-override-8">“Çok güzel,” dedi Myers, kendini beğenmiş bir ev sahibinin kayıtsızlığıyla. “Gördüğüm en büyük şelale değil ama yeterince hoş.”</span></p>

    <p class="Normal para-style-override-7"><span class="char-style-override-8">Ian gözlerini kocaman açmış halde başını çevirdi. “Daha büyükleri de mi var?”</span></p>

    <p class="Normal para-style-override-7"><span class="char-style-override-8">Myers güldü. Bu bir dağ adamının sessiz gülüşüydü, bir nefesten daha yüksek sesli değildi. </span></p>

    <p class="Normal para-style-override-7"><span class="char-style-override-8">“Oğlum, daha hiçbir şey görmedin.”</span></p>

    <p class="Normal para-style-override-7"><span class="char-style-override-8">Gece büyükçe - alabalık çıkabilecek kadar büyük - bir derenin yakınındaki girintide kamp yaptık. Jamie ve Ian, ellerinde kara söğüt ağacından kestikleri olta çubuklarıyla hevesle atıldılar. İçimden biraz olsun şanslı olmalarını diledim. Elimizde bolca mısır unu olsa da taze besinlerimiz azalmıştı.</span></p>

    <p class="Normal para-style-override-7"><span class="char-style-override-8">Pollyanne, dere kenarından sallanarak geldi, elinde mısır bisküvisi yapmak için bir kova dolusu su vardı. Bu bisküviler seyahat ederken yemek için idealdi; taze ve sıcakken lezzetliydiler ve ertesi gün de en azından yenebilir oluyorlardı. Gün geçtikçe iştah açıcı niteliklerini yitiriyor ve dördüncü gün artık çimentoya benziyorlardı. Yine de bunları taşıması kolaydı, bozulmuyorlardı ve yolculuk yapanlar için kurutulmuş et ve domuz pastırmasıyla beraber en çok tercih edilen yemeklerdendi.</span></p>

    <p class="Normal para-style-override-7"><span class="char-style-override-8">Pollyanne’nin doğal taşkınlığı sanki biraz durulmuş, yuvarlak yüzüne gölge düşmüştü. Kaşları yok denecek kadar seyrekti, bu da yüzündeki bütün ifadeyi siliyordu. İsteği zaman bir bilye kadar ifadesiz olabiliyordu. Bu, bir köle için iyi bir özellikti. </span></p>

    <p class="Normal para-style-override-7"><span class="char-style-override-8">Sanırım kaygılanmasının bir nedeni de bu gecenin, hepimizin bir arada geçireceği son gece olmasıydı. Dağın öte yanına, Kral’ın topraklarına erişmiştik; yarın Myers kuzeye dönecek, dağların sırtını izleyerek kadını Kızılderili topraklarına götürüp orada güvende olup olmayacağına bakacaktı. </span></p>

    <p class="Normal para-style-override-7"><span class="char-style-override-8">Kadının koyu renkli yuvarlak kafası ağaçtan kâsenin üstüne eğilmiş, küt parmaklarıyla mısır unu, su ve domuz yağını karıştırıyordu. Karşısında yere çömelip küçük ateşi ince dallarla besledim. Ateşin yanında yağlanmış siyah demirden kalbur hazır bekliyordu. Myers pipo içmeye gitmişti, Jamie’nin derenin aşağılarından bir yerden Ian’a bağırdığını ve ona cevap olarak gelen soluk bir kahkahayı duydum.</span></p>

    <p class="Normal para-style-override-7"><span class="char-style-override-8">İyice alacakaranlık çökmüştü artık; içinde bulunduğumuz girinti dağlarla çevriliydi ve şimdi karanlık çukur kâse biçimindeki boşluğu dolduruyor, çevremizdeki ağaç gövdelerini belirsizleştiriyordu. </span></p>

    <p class="Normal para-style-override-7"><span class="char-style-override-8">Ne düşünüyordu acaba? Afrika’dan buraya yolculuk etmeyi ve köleliği atlatmıştı, bundan sonra önünde her ne varsa çok daha kötü olacağını sanmıyordum. Yine de bilinmez bir gelecekti; Böylesi mutlak bir vahşiliğe doğru sürekli ilerlemek ve onun tarafından geride iz bırakmaksızın yutulmak. Ateşimiz gecenin muazzam boşluğu içindeki tek kıvılcımdı. </span></p>

    <p class="Normal para-style-override-7"><span class="char-style-override-8">Rollo ateşin ışığına yaklaştı ve her yana su sıçratarak silkelendi, ateş tısladı ve çıtırdadı. Belli ki o da balık avına katılmıştı. </span></p>

    <p class="Normal para-style-override-7"><span class="char-style-override-8">“Git korkunç hayvan,” dedim. Gitmedi elbette, onun yerine geldi ve beni burnuyla küstahça dürtükleyerek olduğunu düşündüğü kişi olup olmadığımı kontrol etti, sonra Pollyanne’ye de aynı şeyi yapmak için ona döndü. </span></p>

    <p class="Normal para-style-override-7"><span class="char-style-override-8">Kadın yüzünde belli bir ifade olmadan kafasını çevirdi ve onun gözüne tükürdü. Hayvan acı acı havladı, geri çekildi ve şaşkın bir şekilde ayağa kalkarak kafasını silkeledi. Kadın bana baktı ve bembeyaz dişlerini göstererek gülümsedi. </span></p>

    <p class="Normal para-style-override-7"><span class="char-style-override-8">Güldüm ve fazla kaygılanmamaya karar verdim; bir kurdun gözüne tükürebilen biri Kızılderililer, vahşi doğa ve karşısına çıkacak herhangi bir şeyle başa çıkabilirdi. </span></p>

    <p class="Normal para-style-override-7"><span class="char-style-override-8">Kap neredeyse boştu, mısır bisküvilerinden düzgün bir sıra kalburun üstünde duruyordu. Pollyanne domuz yağının erimesini ve sarı bisküvilerin cızırdayarak kahverengiye dönmesini izlerken ellerini bir avuç çimenle sildi. Ateşten, yanan odun kokusuyla karışmış sıcak, iç açıcı bir koku yükseldi ve midem guruldadı. Ateş artık daha güçlüydü; pişen yemeğin kokusu etrafa yayılıyor, gecenin buraya sokulmasına izin vermiyordu. </span></p>

    <p class="Normal para-style-override-7"><span class="char-style-override-8">“Böyle balık hayatta görmedim ben,” diye dördüncü kez tekrarladı Jamie, mısır ununda kızartılmış bir alabalığa bakarken. “Suyun içi balık kaynıyordu, değil mi Ian?”</span></p>

    <p class="Normal para-style-override-7"><span class="char-style-override-8">Ian da yüzünde benzer bir ifadeyle başını salladı. “Babam bunu görmek için öbür bacağını da verirdi,” dedi. “Oltaya atlıyorlardı yenge!”</span></p>

    <p class="Normal para-style-override-7"><span class="char-style-override-8">“Kızılderililer genelde kancayla oltayla uğraşmaz,” diye belirtti Myers, kendi payına düşen balığı düzgünce keserken. “Balıklar için tuzaklar kurar, hatta bazen sopa ve çerçöple deredeki balıkların önünü keser, sonra ellerine sivri bir sopa alıp onu balıklara mızrak gibi saplarlar.”</span></p>

    <p class="Normal para-style-override-7"><span class="char-style-override-8">Bu kadarı Ian için yeterliydi; Kızılderililerin lafı geçtiğinde durmaksızın sorduğu sorularına başlardı. Balık avlama yöntemleri hakkındaki soruları tükenince, yolculuğumuzun başlarında gördüğümüz terk edilmiş köy hakkında sormaya başladı yeniden. </span></p>

    <p class="Normal para-style-override-7"><span class="char-style-override-8">“Savaşta olmuş olabileceğini söyledin,” dedi Ian, bir alabalığın kılçıklarını ayıklarken yanan parmaklarını serinletmek için sallıyordu. Bir parça balığı Rollo’ya uzattı, o da ısısına bakmadan tek lokmada yuttu. “Bu savaş Fransızlarla yapılan mı? Bu kadar güneyde savaşıldığını bilmiyordum.”</span></p>

    <p class="Normal para-style-override-7"><span class="char-style-override-8">Myers başını hayır anlamında salladı ve cevap vermeden önce lokmasını çiğneyip yuttu. “Yok, değil. Bahsettiğim Tuscarora Savaşı’ydı, en azından beyazların verdiği isim bu.”</span></p>

    <p class="Normal para-style-override-7"><span class="char-style-override-8">Açıkladığına göre Tuscarora Savaşı kırk yıl kadar önce gerçekleşmiş, dağın öte yanına yerleşmek isteyenlere karşı yapılan bir saldırı sonucu alevlenmiş kısa süreli ama şiddet dolu bir çatışmaydı. Koloninin o zamanki valisi, misilleme yapan Tuscarora köylerinin üzerine birlikler yollamış, bunun sonucunda çok daha donanımlı olan koloniciler Tuscarora ulusunu bozguna uğratmışlardı. </span></p>

    <p class="Normal para-style-override-7"><span class="char-style-override-8">Myers karanlığa bakarak başını salladı. “Tuscaroralar’dan geriye yedi köyden fazlası kalmadı; artık onların da en büyüğünde bile elli ya da yüz kişi vardır.” Böyle üzücü bir şekilde sayıları eksilen Tuscaroralar, civar kabilelere yem olmak üzereyken Mohawklar tarafından benimsenmiş ve böylelikle güçlü Iroki ittifakının bir parçası olmuşlardı. </span></p>

    <p class="Normal para-style-override-7"><span class="char-style-override-8">Jamie eyerinden aldığı bir şişeyle ateşin başına geri geldi. Bu Jocasta’nın ayrılık hediyesi olan viskiydi. Küçük bir kupayı tümüyle doldurup, yarı dolu şişeyi Myers’e uzattı. “Mohawk diyarı kuzeyde çok uzaklarda değil mi?” diye sordu. “Nasıl olur da buradaki hısımlarını etraflarını saran onca saldırgan kabileye karşı korurlar?”</span></p>

    <p class="Normal para-style-override-7"><span class="char-style-override-8">Myers cevap vermeden önce bir yudum viski alıp ağzında keyifle dolaştırdı. “Mmm. Bu çok iyi bir malmış dostum James. Ah, Mohawklar epey uzakta. Ama Iroki ittifakı yabana atılacak gibi değildir; altı ulusun içinde en vahşisi ise Mohawklar’dır. Kızıl olsun beyaz olsun, kimse durup dururken Mohawklar ile çatışmaya girmek istemez.”</span></p>

    <p class="Normal para-style-override-7"><span class="char-style-override-8">Bu beni büyülemişti. Mohawk topraklarının bize epey uzak olduğunu duyduğuma da memnundum. </span></p>

    <p class="Normal para-style-override-7"><span class="char-style-override-8">“O halde Mohawklar neden Tuscaroralar’ı himayelerine aldı?” diye sordu Jamie, tek kaşını kaldırarak. “Müttefike ihtiyaçları var gibi görünmüyor, üstelik dediğin gibi çok vahşiler.”</span></p>

    <p class="Normal para-style-override-7"><span class="char-style-override-8">Myers’in kestane rengi gözleri viskinin etkisiyle hülyalı birer çizgiye dönüşmüştü. “Ah, doğru, vahşiler ama ölümlüler. Kızılderililer kan döker, en çok da Mohawklar ve çok da onurludurlar,” - ihtar çekercesine kalın işaretparmağını kaldırdı - “ama mantıklı olsun olmasın, adam öldürecekleri pek çok durum vardır. Kendi aralarında baskınlar yaparlar ve intikam için can alırlar. Hiçbir şey bir Mohawk’ın intikam almasına engel olamaz - onu öldürmekten başka. O zaman bile kardeşi, oğlu ya da yeğeni peşinizden gelecektir.”</span></p>

    <p class="Normal para-style-override-7"><span class="char-style-override-8">Düşünceli bir şekilde dudaklarını yalayarak viskinin tadına vardı. “Bazen Kızılderililer hiç önemi olmayan konular için insan öldürür; özellikle içkiliyseler.”</span></p>

    <p class="Normal para-style-override-7"><span class="char-style-override-8">“İskoçlara çok benziyorlarmış,” diye mırıldandım Jamie’ye, karşılığında bana soğuk soğuk baktı.</span></p>

    <p class="Normal para-style-override-7"><span class="char-style-override-8">Myers viski şişesini aldı ve avuç içlerinin arasında yavaş yavaş yuvarladı. “Kim içkiyi biraz fazla kaçırsa saçmalayabilir ama konu Kızılderililerse, ilk yudum bile fazla sayılır. Kızılderililerin içkiyle sapıtmaları yüzünden gerçekleştirilmiş pek çok katliam biliyorum.”</span></p>

    <p class="Normal para-style-override-7"><span class="char-style-override-8">Kafasını sallayarak asıl konuya geri döndü. “Demem o ki bu, zor ve kanlı bir hayat. Bazı kabileler tümüyle yok oldu, hiçbirinde ise fazla adam kalmadı. Böylece öldürülen ya da hastalıktan ölen adamların yerine, yenilerini koymak için başka kabileleri evlat edinmeye başladılar. Bazen mahkûmları alır ve ailelerine katar, onlara kendilerinden biri gibi davranırlar. Bayan Polly’ye de öyle yapacaklar.” Ateşin başında sessizce oturan ve onun konuşmasına dikkat etmeyen Pollyanne’yi gösterdi başıyla. </span></p>

    <p class="Normal para-style-override-7"><span class="char-style-override-8">“Elli yıl önce de böyle oldu, Mohawklar tüm Tuscarora kabilesini evlat edindiler. Bütün kabileler farklı diller konuşur,” diye açıkladı Myers. “Ama bazı diller birbirine daha yakındır. Tuscaroralar’ın dili Mohawklarınkine, Creekler’in ya da Cherokeeler’in dilinden daha çok benzer.”</span></p>

    <p class="Normal para-style-override-7"><span class="char-style-override-8">“Siz Mohawk dili konuşabiliyor musunuz Bay Myers?” Ian kulaklarını açmış onun anlattıklarını dinliyordu. Yolculuğumuzda karşımıza çıkan her bir taş, ağaç ve kuş karşısında hayrete düşen Ian’ın merakı Kızılderiler’in bahsi geçtiği an daha da artıyordu. </span></p>

    <p class="Normal para-style-override-7"><span class="char-style-override-8">“Eh işte, biraz,” diyerek alçakgönüllülükle omuz silkti Myers. “Her tüccar oradan buradan birkaç kelime kapar. Pişşt, hoşt!” Burnunu Myers’in son alabalığına iyice yaklaştırmış olan Rollo, bu uyarı karşısında kulaklarını dikti ama burnunu geri çekmedi. </span></p>

    <p class="Normal para-style-override-7"><span class="char-style-override-8">“Sence Bayan Polly’yi Tuscaroralar kabul edecek mi?” diye sordu Jamie, bir mısır unu bisküvisini yenilebilir büyüklükte parçalara ayırırken. </span></p>

    <p class="Normal para-style-override-7"><span class="char-style-override-8">Myers lokmasını dikkatle çiğnerken başını salladı; ağzında o kadar az diş kalmıştı ki henüz taze olan mısır bisküvilerini yemek bile onun durumunda bir meseleydi. </span></p>

    <p class="Normal para-style-override-7"><span class="char-style-override-8">“Hâlâ atla dört beş günlük yolumuz var,” diye açıkladı. Bana döndü ve güven verici bir şekilde gülümsedi. “Onun emin ellerde olduğundan oradan ayrılmam Bayan Claire, onun için kaygılanmanıza gerek yok.”</span></p>

    <p class="Normal para-style-override-7"><span class="char-style-override-8">“Acaba Kızılderililer onun hakkında ne düşünecek?” dedi Ian ve ilgiyle Pollyanne’ye baktı. “Önceden hiç siyah bir kadın görmüşler midir?”</span></p>

    <p class="Normal para-style-override-7"><span class="char-style-override-8">Myers bunun üzerine güldü. </span></p>

    <p class="Normal para-style-override-7"><span class="char-style-override-8">“Çocuğum, pek çok Tuscarora daha önce </span><span class="italik char-style-override-7" xml:lang="tr-TR">beyaz</span><span class="char-style-override-8"> birini bile görmemiştir. Bayan Polly’nin onlar üzerinde yaratacağı şok, yengenin yaratacağından daha fazla olmayacaktır.” Myers küçük bir yudum su alarak ağzında dolaştırırken düşünceli biçimde Pollyanne’yi süzdü. Kadın onun bakışını üstünde hissedince gözlerini kırpmadan ona geri baktı.</span></p>

    <p class="Normal para-style-override-7"><span class="char-style-override-8">“Yine de onu çekici bulacaklarını söyleyebilirim, balıketi kadınlardan hoşlanırlar.” Bu hisleri Myers’in de paylaştığı çok açıktı; gözleri, Pollyanne’nin üzerinde masumane bir şehvet ve takdirle karışık biçimde gezindi. </span></p>

    <p class="Normal para-style-override-7"><span class="char-style-override-8">Kadın bunu görünce sıra dışı bir değişime uğradı. Fazla kıpırdamıyordu ama tüm dikkati Myers’in üzerindeydi. Gözlerinin etrafı artık beyaz değildi, dipsiz gibi görünen simsiyah gözleri ateşin ışığında parlıyordu. Hâlâ kısa ve şişman görünüyordu ama duruşundaki ufacık bir değişiklikle göğüslerinin ve kalçalarının genişliği ortaya çıktı. Hatları birden bereketli bir şehvet vaat eder olmuştu. </span></p>

    <p class="Normal para-style-override-7"><span class="char-style-override-8">Myers sesli bir şekilde yutkundu. </span></p>

    <p class="Normal para-style-override-7"><span class="char-style-override-8">Dikkatimi, bu küçük cilveleşmeden olayları izleyen Jamie’ye verdim. Yüzünde kaygıyla eğlenme arası bir ifade vardı. Onu yavaşça dürtüp gözlerimi sanki ‘bir şeyler yap!’ dercesine kıstım.</span></p>

    <p class="Normal para-style-override-7"><span class="char-style-override-8">O da tek gözünü kıstı.</span></p>

    <p class="Normal para-style-override-7"><span class="char-style-override-8">Ben ise iki gözümü de kocaman açarak ona ‘bilmiyorum, yap işte bir şey!’ anlamına gelecek şekilde baktım.</span></p>

    <p class="Normal para-style-override-7"><span class="char-style-override-8">“Öhöm.”</span></p>

    <p class="Normal para-style-override-7"><span class="char-style-override-8">Jamie gırtlağını temizledi, öne eğildi ve bir elini Myers’in koluna koyarak dağ adamını içine girmiş olduğu anlık transtan çıkardı. </span></p>

    <p class="Normal para-style-override-7"><span class="char-style-override-8">“Kadının istismar edilmeyeceğinden de emin olmamız gerek,” dedi kibarca ama sesinin tonu, ‘istismar’ sözcüğüne pek çok uygunsuzluğu içerebilecek İskoç usulü bir ima yükl</span><span class="char-style-override-8">üyordu. “Onun güvenliğinden sorumlu olacağınızı garanti ediyor musunuz Bay Myers?”</span></p>

    <p class="Normal para-style-override-7"><span class="char-style-override-8">Myers başta anlamaz gözlerle baktı ancak sonra, kestane rengi kızarık gözlerinde kavrayış belirdi. Dağ adamı yavaşça kolunu çekti, sonra kupasını alıp içindeki son yudum viskiyi içti, öksürdü ve boğazını temizledi. Belki de kızarmıştı ama sakalı varken bunu anlamak mümkün değildi. </span></p>

    <p class="Normal para-style-override-7"><span class="char-style-override-8">“Ah, tabii. Demek istediğim, hayır. Elbette hayır. Mohawklar ve Tuscaroralar’da, yatağa kiminle gideceklerini, hatta kiminle evleneceklerini hep kadınlar seçer. Onlarda tecavüz gibi şeyler yoktur. Hayır, efendim. İstismar edilmeyecek, bunun sözünü verebilirim.”</span></p>

    <p class="Normal para-style-override-7"><span class="char-style-override-8">“İyi, bunu duyduğuma sevindim.” Jamie rahatlayarak geriye yaslandı ve bana yan gözle ‘işte seni tatmin edecek bir cevap’ dercesine baktı. Uslu uslu gülümsedim.</span></p>

    <p class="Normal para-style-override-7"><span class="char-style-override-8">Ian henüz on altı yaşında bile olmayabilirdi, fakat tüm bu ayrıntıları kaçırmayacak kadar iyi bir izleyiciydi. İskoçlara özgü imalı bir şekilde öksürdü.</span></p>

    <p class="Normal para-style-override-7"><span class="char-style-override-8">“Dayı, Bay Myers beni de Bayan Polly ve onunla birlikte Kızılderili köyüne gitmem için davet etme inceliğini gösterdi. Orada ona iyi davranıldığını ben de görüp bundan emin olabilirim.”</span></p>

    <p class="Normal para-style-override-7"><span class="char-style-override-8">Jamie söze, “Sen- ” diye başladı ama sonra durdu. Yeğenine ateşin öte yanından uzun, sert bir bakış attı. Kafasından hızla geçen düşünceleri görebiliyordum.</span></p>

    <p class="Normal para-style-override-7"><span class="char-style-override-8">Ian gitmek için izin almamıştı, gideceğini bildirmişti. Jamie eğer ona bunu yasaklarsa bunun için neden göstermeliydi; eğer oranın çok tehlikeli olduğunu söyleyecek olursa bu, hem köle kadını tehlikeye attığı hem de Myers’e ve onun Kızılderililerle olan hukukuna güvenmediği anlamına gelecekti. Jamie tuzağa düşmüştü, hem de çok fena.</span></p>

    <p class="Normal para-style-override-7"><span class="char-style-override-8">Burnundan hızla soludu. Ian sırıttı. </span></p>

    <p class="Normal para-style-override-7"><span class="char-style-override-8">Yeniden ateşin ötesine baktım. Pollyanne hâlâ önceki gibi kımıldamadan oturuyordu. Gözleri hâlâ Myers’a kilitlenmişti ama ağzının kenarında dave</span><span class="char-style-override-8">tkâr bir tebessüm belirmişti. Bir eli yükselerek koca göğüslerinden birini tuttu. </span></p>

    <p class="Normal para-style-override-7"><span class="char-style-override-8">Myers, sanki ışığa yakalanmış bir geyik gibi donakalmıştı. </span></p>

    <p class="Normal para-style-override-7"><span class="char-style-override-8">Sanki ben başka türlü mü davranırdım, diye düşündüm sonradan, Myers’ın battaniyelerinin olduğu taraftan gelen temkinli hışırtıları dinlerken. Hayatımın bir adamın ellerinde olduğunu bilsem, onun beni tehlikelere karşı koruyup kollamasını garantileyecek bir şeyler yapmaz mıydım?</span></p>

    <p class="Normal para-style-override-7"><span class="char-style-override-8">Fazla uzağımızda olmayan çalılıklardan bir çatırtı ve dal kırılma sesleri geldi. Sesler epey yüksekti, dondum kaldım. Jamie de öyle. Elini gömleğimin içinden çekerek hançerine uzandı, sonra bir kokarcanın bıraktığı koku burun deliklerimizi doldurunca rahatladık. </span></p>

    <p class="Normal para-style-override-7"><span class="char-style-override-8">Elini yeniden gömleğimin içine soktu, mememi mıncıkladı ve sıcak nefesi ensemde, yeniden uykuya daldı.</span></p>

    <p class="Normal para-style-override-7"><span class="char-style-override-8">Belki de arada fazla fark yoktu. Benim geleceğim köle kadınınkinden daha mı garantideydi? Ayrıca benim hayatım da bana - kısmen de olsa - vücuduma duyduğu tutku için yaklaşan bir adama bağlı değil miydi?</span></p>

    <p class="Normal para-style-override-7"><span class="char-style-override-8">Ağaçların arasında hafif bir rüzgâr esti ve battaniyeyi omuzlarımda daha yukarı çektim. Ateş köze dönmüştü ve dağların bu kadar yukarılarında geceleri serin oluyordu. Ay batmıştı ama gökyüzü çok açıktı; dağların zirveleri arasında yıldızlardan örülü bir ağ geriliydi sanki. </span></p>

    <p class="Normal para-style-override-7"><span class="char-style-override-8">Hayır, arada farklar vardı. Geleceğim ne denli bilinmez olursa olsun, biz onu paylaşıyorduk ve erkeğimle aramdaki bağ, salt tensellikten çok daha derinlere iniyordu. Tüm bunların ötesinde çok büyük bir fark daha vardı; burada olmayı ben seçmiştim. </span></p>

    <p class="Normal para-style-override-10"><span class="char-style-override-7"> </span></p>
  </div>
</body>
</html>