<html xmlns="http://www.w3.org/1999/xhtml">
<head>
  <title>guzdavullari-9</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-4" xml:lang="en-US"><span class="bold" xml:lang="tr-TR">4<br/>Geçmişten Esen Bir Rüzgâr</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Roger, birinin karavanında ya da bir barın erkekler tuvaletinde üzerini değiştirmeye alışkın olduğu için kendisine ayrılan bu küçük oda oldukça lüks görünüyordu. Temizdi, kıyafetleri için askı vardı ve eşikte horlayan sarhoş müşteriler de yoktu. Elbette, burası Amerika, diye düşündü kot pantolonunun düğmelerini çözüp yere bırakırken. Farklı standartlar, en azından konfor olarak.</span></p>

    <p class="Normal para-style-override-7"><span class="char-style-override-8">Brianna’nın ne tarz rahatlıklara alışkın olduğunu merak ederek, İspanyol kollu gömleği giydi. Kadınların kıyafetleri hakkında bir fikri yoktu. Mesela kot pantolon ne kadar pahalıydı? Ama arabalar hakkında biraz fikri vardı. Brianna’nınki gıcır gıcır mavi bir Mustang’dı. Hatta kendisi bile direksiyona dokunmak istemişti.</span></p>

    <p class="Normal para-style-override-7"><span class="char-style-override-8">Açıkçası ailesinin ona hayatına devam ettirmeye yetecek kadar para bıraktığı ortadaydı. Bu konuda Claire Randall’a güvenebilirdi. Sadece miktarın, Brianna’yı Roger’ın bununla ilgilendiğini düşündürecek kadar çok olmamasını diliyordu. Kızın ailesini hatırlamasıyla Roger kahverengi zarfa bir göz attı. Sonunda bunu ona vermeli miydi?</span></p>

    <p class="Normal para-style-override-7"><span class="char-style-override-8">Brianna ile birlikte göstericilerin girişine girip, soyunma odalarının arkasında prova yapan Kanadalı 78. Fraser Kuzey İskoçyalı gayda grubuyla karşılaştıklarında, Brianna neye uğradığını şaşırmıştı. Roger kızı, şef gaydacı eski bir tanıdıkla tanıştırdığında kızın rengi atmıştı. Bill Livingston’un korku</span><span class="char-style-override-8">tucu olması değildi sebebi. Bunun sebebi göğsündeki Fraser nişanıydı.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Je suis prest</span><span class="char-style-override-8">, yazıyordu. Ben hazırım. Yeterince hazır değil, diye düşündü Roger ve Brianna’yı buraya getirdiği için kendini tekmelemek istedi.</span></p>

    <p class="Normal para-style-override-7"><span class="char-style-override-8">Yine de Brianna, Roger üzerini değiştirip kendi sırası için hazırlanırken tek başına etrafı incelerse iyi olacağını söylemişti.</span></p>

    <p class="Normal para-style-override-7"><span class="char-style-override-8">Kilt eteğinin tokasını takıp uzun yün çoraplarına uzanırken, bu fikre odaklansam iyi olacak, diye düşündü. Kendi sırası ikindiye doğruydu ve kırk beş dakika sürecekti, sonra akşam toplantısında solo, kısa bir gösterisi olacaktı. Şarkılarını zihninde kabaca sıraya dizmişti, fakat her zaman halkı hesaba katmak zorundaydı. Kadınların çoğu ezgili parçaları seviyordu; erkekler ise daha çok savaş şarkılarını: “Killiecrankie” ve “Montrose”, “Silahlar ve Davullar.” Açık saçık şarkılar ise dinleyiciler iyice ısındığında - çoğunlukla bir biradan sonra - en iyisiydiler.</span></p>

    <p class="Normal para-style-override-7"><span class="char-style-override-8">Roger çoraplarının tepesini güzelce kıvırıp, </span><span class="italik char-style-override-7" xml:lang="tr-TR">sgian dhu</span><span class="char-style-override-8"> denilen boynuz bıçağını baldırına yerleştirdi. Biraz acele ederek hemen çizmelerinin bağcıklarını bağladı. Yeniden Brianna’yı bulup onunla biraz yürümek, ona yiyecek bir şeyler almak ve gösteriler için ona güzel bir yer bulmak istiyordu.</span></p>

    <p class="Normal para-style-override-7"><span class="char-style-override-8">Bir omzuna şalını yerleştirip broşunu iğneledi, hançerini ve kürk kesesini de kemerine taktı. Artık hazırdı. Ya da tam olarak hazır değildi. Tam kapıya giderken durdu.</span></p>

    <p class="Normal para-style-override-7"><span class="char-style-override-8">Açtığı parlatılmış antika çekmeceler, ordudan kalmaydı. Aşağı yukarı II. Dünya Savaşı zamanından - Roger’ın babasının yadigârlarından biriydi. Normal şartlarda iç çamaşırlarıyla uğraşmazdı ama kilt etek giydiğinde onları, bazen şaşırtıcı derecede cüretkâr olan bayanlara karşı bir savunma aracı olarak kullanıyordu. Diğer göstericiler tarafından uyarılmıştı ama kendi bu tecrübeyi yaşamamış olduğundan buna inanmamıştı. Alman hanımlar en kötüsüydüler, fakat o, birkaç Amerikalının da yakınlarındayken buna yeltendiklerini bili</span><span class="char-style-override-8">yordu.</span></p>

    <p class="Normal para-style-override-7"><span class="char-style-override-8">Burada böyle şeylere ihtiyacı olacağını düşünmüyordu. Halk medeni gibi görünüyordu ve sahnenin uzakta olduğunu görmüştü. Ayrıca sahne dışında Brianna yanında olacaktı ve o da buna yeltenmeye kalkışırsa… Roger iç çamaşırını çantasının içine, kahverengi zarfın üzerine geri koydu.</span></p>

    <p class="Normal para-style-override-7"><span class="char-style-override-8">“Bana şans dile, babacığım,” diye fısıldadı ve Brianna’yı bulmaya gitti.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Vaayy!” Brianna fal taşı gibi açtığı gözleriyle onun etrafında döndü. “Roger, sen muhteşemsin!” Hafiften çarpık bir şekilde gülümsedi. “Annem her zaman kilt etekli erkeklerin karşı konulamaz olduklarını söylerdi. Sanırım o haklıydı.”</span></p>

    <p class="Normal para-style-override-7"><span class="char-style-override-8">Roger kızın zorla yutkunduğunu gördü ve cesareti için onu kucaklamak istedi, fakat Brianna çoktan arkasını dönmüş, yiyecek kısmını gösteriyordu.</span></p>

    <p class="Normal para-style-override-7"><span class="char-style-override-8">“Aç mısın? Sen üzerini değiştirirken ben de şöyle bir etrafa baktım. Seçeneklerimiz arasında ahtapot şiş, Baja balık tako, Polonya usulü- ”</span></p>

    <p class="Normal para-style-override-7"><span class="char-style-override-8">Roger onu kolundan tutup kendine doğru çevirdi.</span></p>

    <p class="Normal para-style-override-7"><span class="char-style-override-8">“Hey,” dedi. “Özür dilerim. Bu kadar etkileneceğini bilseydim, seni buraya getirmezdim.”</span></p>

    <p class="Normal para-style-override-7"><span class="char-style-override-8">“Tamam.” Bu sefer gülümsemesi daha iyiydi. “Bu… Beni getirdiğin için mutluyum.”</span></p>

    <p class="Normal para-style-override-7"><span class="char-style-override-8">“Gerçekten mi?”</span></p>

    <p class="Normal para-style-override-7"><span class="char-style-override-8">“Evet, gerçekten. Bu- ” Etrafını saran rengârenk ekose dalgasını çaresizce gösterdi. “Bu çok… İskoçya gibi.”</span></p>

    <p class="Normal para-style-override-7"><span class="char-style-override-8">Roger buna kahkaha atmak istiyordu. Hiçbir şey bu turist yağcılığı ve sahte geleneksel eşyalar satan yüzsüz satıcılardan daha az İskoçya gibi olamazdı. Aynı zamanda Brianna haklıydı, burası İskoçya gibi olan tek yerdi; İskoçya’nın hayatta kalmasının asırlık yeteneğinin bir örneği - her şeye uyum sağlama ve bunu kazanca dönüştürme kabiliyeti.</span></p>

    <p class="Normal para-style-override-7"><span class="char-style-override-8">O zaman Roger ona sarıldı. Saçları taze çimen gibi kokuyordu ve giydiği beyaz tişörtünden kalp atışlarını hissedebiliyordu.</span></p>

    <p class="Normal para-style-override-7"><span class="char-style-override-8">“Sen de İskoçyalısın, biliyorsun,” dedi kulağına ve onu bıraktı. Brianna’nın gözleri hâlâ parlaktı, ama bu sefer farklı bir duygudan, diye düşündü Roger. </span></p>

    <p class="Normal para-style-override-7"><span class="char-style-override-8">“Sanırım haklısın,” dedi Brianna ve yeniden gülümsedi. Bu sefer gülümsemesi gerçekti. “Bu benim sakatat yemem gerektiği anlamına gelmiyor, değil mi? Şurada biraz gördüm ve ahtapot şişi denemeyi tercih edeceğimi düşünüyorum.”</span></p>

    <p class="Normal para-style-override-7"><span class="char-style-override-8">Roger, onun şaka yaptığını sanmıştı fakat yapmamıştı. Öyle görünüyordu ki mekânın tek işi “etnik festivaller”di. Satıcılardan biri böyle açıklıyordu. </span></p>

    <p class="Normal para-style-override-7"><span class="char-style-override-8">“Polonyalılar polka dansı yaparlar, İsviçreliler trilli şarkı söylerler. Tanrım, buradan on milyon tane guguklu saat almış olmalılar! İspanyol, İtalyan, Japon festivalleriyle dolu oluyor burası. Japonların hepsinde fotoğraf makinelerinin olduğuna inanamazsınız. Gerçekten inanamazsınız.” İki plastik tabağı hamburgerler ve patates kızartmasıyla doldururken başını keyifle iki yana sallıyordu. </span></p>

    <p class="Normal para-style-override-7"><span class="char-style-override-8">“Yani her iki haftada bir farklı şeyler oluyor. Hiç sıkıcı değil. Ama biz yemek satıcıları, ne tarz yiyecekler olursa olsun daima iş başındayız.” Adam, Roger’ın kilt eteğini büyük bir ilgiyle inceledi.</span></p>

    <p class="Normal para-style-override-7"><span class="char-style-override-8">“Sen bir İskoç musun yoksa etek giymeyi mi seviyorsun?”</span></p>

    <p class="Normal para-style-override-7"><span class="char-style-override-8">Bu şakanın yüzlerce versiyonunu duyan Roger adama kötücül bir bakış attı.</span></p>

    <p class="Normal para-style-override-7"><span class="char-style-override-8">“Benim yaşlı büyük babam derdi ki,” dedi aksanını berbat şekilde kalınlaştırarak, “evlat kilt etek giydiğinde, bil ki sen artık bir erkeksin!”</span></p>

    <p class="Normal para-style-override-7"><span class="char-style-override-8">Adam keyifle iki büklüm oldu ve Brianna gözlerini devirdi.</span></p>

    <p class="Normal para-style-override-7"><span class="char-style-override-8">“Kilt etek şakaları,” diye mırıldandı Brianna. “Tanrım, eğer kilt etek şakalarını açıklamaya başlarsan, seni bırakıp bu</span><span class="char-style-override-8">radan giderim. Yemin ederim yaparım.”</span></p>

    <p class="Normal para-style-override-7"><span class="char-style-override-8">Roger ona sırıttı.</span></p>

    <p class="Normal para-style-override-7"><span class="char-style-override-8">“Bunu yapmazsın, değil mi kızım? Kilt eteğin altına ne giyildiğini sana anlatacak diye bir adamı bırakıp gitmezsin?”</span></p>

    <p class="Normal para-style-override-7"><span class="char-style-override-8">Brianna’nın gözleri üçgen şeklini alacak kadar kısıldı.</span></p>

    <p class="Normal para-style-override-7"><span class="char-style-override-8">“Senin yerinde olsam, bu kilt eteğin altında ne olduğuna dair bahse girmezdim,” dedi Roger’ın kürk kesesini başıyla işaret etti ama bir patates kızartmasını boğazına kaçırmıştı.</span></p>

    <p class="Normal para-style-override-7"><span class="char-style-override-8">“Şimdi sen şunu da söylersin; ‘Hayatım elini ver de sana gösterelim,’” diye teşvik etti satıcı. “Evlat, bunu bir hafta içinde yüz kez duydum.”</span></p>

    <p class="Normal para-style-override-7"><span class="char-style-override-8">Brianna, “Eğer böyle bir şey söylerse,” diye araya girdi sertçe, “onu bu dağda tek başına bırakır giderim. O da burada kalır ve ahtapotları yer.”</span></p>

    <p class="Normal para-style-override-7"><span class="char-style-override-8">Roger kolasından bir yudum aldı ve akıllıca davranarak sessizliğini korudu.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Ekose kravatlardan, kalay düdüklere, gümüş mücevherlere, İskoçya klan haritalarına, kılıç şeklindeki mektup açacaklarına, Kuzey İskoçya önderlerinin maketlerine ve üzerlerine klan nişanı veya armasının basılabildiği, hayal edilebilecek bütün küçük eşyalara varana kadar her şeyi satan satıcılar geçidinde dolaşacak zamanları vardı.</span></p>

    <p class="Normal para-style-override-7"><span class="char-style-override-8">Roger meraktan kısa bir bakış atmaktan fazlasını yapmadı. Çoğu şeyden daha kaliteli olmasına rağmen, onun kıyafeti buraya oldukça uyuyordu. Yine de kalabalığın çoğu, şort ve kot pantolon giyen turistlerdi ama birkaç ekoseli olanlar da oradan buradan çıkıyorlardı. </span></p>

    <p class="Normal para-style-override-7"><span class="char-style-override-8">Brianna klan simgeli bir anahtarlığın yanında durarak, “Neden MacKenzie?” diye sordu. Volkan görünümlü Latin armada, </span><span class="italik char-style-override-7" xml:lang="tr-TR">Luceo non uro</span><span class="char-style-override-8"> diye yazan bir gümüş diske dokundu. “Wakefield yeterince İskoç gibi değil mi? Yoksa Oxford’dakilerin, senin bunu yapmandan hoşlanmayacaklarını mı düşünüyorsun?” Etrafını gösterdi.</span></p>

    <p class="Normal para-style-override-7"><span class="char-style-override-8">Roger omuz silkti.</span></p>

    <p class="Normal para-style-override-7"><span class="char-style-override-8">“Kısmen. Ama bu aynı zamanda benin ailemin adı. Annem ve babam savaş sırasında öldürüldü. Ve beni büyük amcam evlat edindi. O bana kendi adını verdi, fakat ben Roger Jeremiah MacKenzie adıyla vaftiz edildim.”</span></p>

    <p class="Normal para-style-override-7"><span class="char-style-override-8">“Jeremiah?” Brianna yüksek sesle kahkaha atmadı ama burnunun ucu, gülmemeye çalışıyormuş gibi kızardı. “Eski Ahit peygamberi gibi değil mi?”</span></p>

    <p class="Normal para-style-override-7"><span class="char-style-override-8">“Sakın gülme,” diyerek kızın koluna girdi Roger. “Babamın adını aldım. Ona Jerry derlerdi. Annem de ben küçükken bana Jemmy derdi. Eski aile adı. Daha kötüsü de olabilirdi; Ambrose ya da Conan diye de vaftiz edilebilirdim.”</span></p>

    <p class="Normal para-style-override-7"><span class="char-style-override-8">Brianna’nın kahkahası kola kabarcıkları gibi fışkırdı. “Conan?”</span></p>

    <p class="Normal para-style-override-7"><span class="char-style-override-8">“Keltçe muhteşem bir isimdir, tabii hayalperestler onu ele geçirmeden önce. Her neyse Jeremiah iyi bir sebepten ötürü tek seçenekmiş gibi görünüyor.”</span></p>

    <p class="Normal para-style-override-7"><span class="char-style-override-8">“Neden peki?”</span></p>

    <p class="Normal para-style-override-7"><span class="char-style-override-8">Döndüler ve yavaş yavaş sahneye doğru ilerlemeye başladılar. Küçük kızlardan oluşan bir ekip, muhteşem bir İskoç dansı yapıyordu.</span></p>

    <p class="Normal para-style-override-7"><span class="char-style-override-8">“Bu da bir hikâye. Babam - Papaz Efendi, ben her zaman ona baba derdim - bana soy ağacımı gösterip üzerindeki isimleri işaretleyerek anlatırdı.”</span></p>

    <p class="Normal para-style-override-7"><span class="italik char-style-override-7" xml:lang="tr-TR">Ambrose MacKenzie, bu senin büyük büyük baban Rog. Dingwall’de bir yazıcıydı. Ve bu da Mary Oliphant, büyük büyük annen Oliphant’ı tanıyordum, sana söylemiş miydim? Doksan yedi yaşına kadar yaşadı ve son nefesine dek bir jilet kadar keskindi. Muhteşem kadın</span><span class="char-style-override-8">.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Altı kez evlendi - kocalarının hepsinin de doğal sebeplerden öldüğüne dair bana güvence verdi - ama ben buraya bir tek Jeremiah MacKenzie’yi koydum, çünkü o senin atandı. Büyük annenin, çocuğunu doğurduğu tek kişi. Bunu merak etmiştim</span><span class="char-style-override-8">.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Ona sordum ve o da gözlerini kapatıp bana işaret etti ve dedi ki, </span><span class="char-style-override-8">“Is fhearr an giomach na ‘bhi qun fear tighe.”</span><span class="italik char-style-override-7" xml:lang="tr-TR"> Bu eski bir </span><span class="italik char-style-override-7" xml:lang="tr-TR">Gaelce atasözüdür. “Bir ıstakoz bile kocasızlıktan daha iyidir,” dedi, yani bazıları evlilik için yapar ama bir tek Jeremiah her gece yatağa alınacak kadar yakışıklıydı</span><span class="char-style-override-8">. </span></p>

    <p class="Normal para-style-override-7"><span class="char-style-override-8">Brianna dalgın bir tavırla, “Onun diğerleri için ne dediğini merak ettim,” dedi.</span></p>

    <p class="Normal para-style-override-7"><span class="char-style-override-8">“Şey, arada sırada onlarla yatmadığını söylemedi,” diye dikkat çekti Roger, “her gece değil.”</span></p>

    <p class="Normal para-style-override-7"><span class="char-style-override-8">“Bir kez hamile kalmak için yeterli,” dedi Brianna. “Ya da annem lisedeki sağlık dersimde böyle söyledi. Kara tahtaya spermler çizmişti. Hepsi de yüzlerindeki arzuyla büyük koca yumurtaya doğru koşuyorlardı.” Yeniden kızarmıştı ama bu sefer keyiftendi.</span></p>

    <p class="Normal para-style-override-7"><span class="char-style-override-8">Kol kolayken Roger, onun ince tişörtünden yayılan sıcaklıkla kilt eteğinin altında bir kıpırdanma hissetti, iç çamaşırını çantada bırakmasının bir hata olduğunu düşünüyordu.</span></p>

    <p class="Normal para-style-override-7"><span class="char-style-override-8">“Spermlerin yüzlerinin olup olmama sorununu bir kenara bırakırsak, bu özel konunun sağlıkla ne ilgisi vardı?”</span></p>

    <p class="Normal para-style-override-7"><span class="char-style-override-8">“Sağlık, seksle alakalı konular için söylenen bir Amerikan terimi,” diye açıkladı Brianna. “Kızları ve erkekleri ayırıp öyle ders veriyorlar. Kızlar sınıfı Hayat Sırları veya Bir Erkeğe Hayır Demenin On Yolu oluyordu.”</span></p>

    <p class="Normal para-style-override-7"><span class="char-style-override-8">“Peki erkek sınıfı?”</span></p>

    <p class="Normal para-style-override-7"><span class="char-style-override-8">“Şey, tam olarak bilmiyorum, çünkü bunu bana anlatacak erkek kardeşim yoktu. Ama bazı kız arkadaşlarımın erkek kardeşleri vardı. Bir tanesi, onların ereksiyonun on sekiz tane eş anlamını öğrendiklerini söylemişti.”</span></p>

    <p class="Normal para-style-override-7"><span class="char-style-override-8">“Gerçekten çok kullanışlı,” dedi Roger, birinin neden birden fazlasına ihtiyacı olduğunu merak ederek. Şansına kürk kese günahların çoğunu gizliyordu.</span></p>

    <p class="Normal para-style-override-7"><span class="char-style-override-8">“Mevcut şartlar altında sohbetin bittiğini sanıyorum.”</span></p>

    <p class="Normal para-style-override-7"><span class="char-style-override-8">Brianna’nın yanakları kızardı. Roger ateşin kendi boğazına doğru yükseldiğini hissedebiliyordu ve yanlarından gelip geçenlerin meraklı bakışlarına </span><span class="char-style-override-8">maruz kaldıklarını düşünüyordu. On yedi yaşından beri bir kız onu herkesin önünde utandırmamıştı ama Brianna bunu çok güzel yapıyordu. Hem bunu da o başlatmıştı - bitirmek ona düşerdi.</span></p>

    <p class="Normal para-style-override-7"><span class="char-style-override-8">“Hımm. Bu </span><span class="italik char-style-override-7" xml:lang="tr-TR">mevcut</span><span class="char-style-override-8"> şartlar altında sohbete pek dikkat etmezdim.”</span></p>

    <p class="Normal para-style-override-7"><span class="char-style-override-8">“Bildiğini sanıyorum.” Bu tam olarak bir soru değildi. Roger onun nereye varmak istediğini çok daha sonra anladı. Kolunu sıkıp, onu kendine yakınlaştırdı.</span></p>

    <p class="Normal para-style-override-7"><span class="char-style-override-8">“İngiltere’de bir kız arkadaşımın olup olmadığını soruyorsun, doğru mu?”</span></p>

    <p class="Normal para-style-override-7"><span class="char-style-override-8">“Ben mi?”</span></p>

    <p class="Normal para-style-override-7"><span class="char-style-override-8">“Olmadı. Aslında oldu ama ciddi değildi.” Soyunma odalarının kapısındaydılar. Müzik aletlerini alma vakti neredeyse gelmişti. Roger durdu ve ona bakmak için döndü. “Sen? Bir erkek arkadaşın oldu mu?”</span></p>

    <p class="Normal para-style-override-7"><span class="char-style-override-8">Brianna onun gözlerinin içine bakacak kadar uzundu ve ona bakmak için döndüğünde göğüslerinin Roger’ın koluna sürtecek kadar da yakın.</span></p>

    <p class="Normal para-style-override-7"><span class="char-style-override-8">“Büyük büyük annenin dediği neydi? ‘</span><span class="italik char-style-override-7" xml:lang="tr-TR">Is fhearr an giomach</span><span class="char-style-override-8">…’?”</span></p>

    <p class="Normal para-style-override-7"><span class="char-style-override-8">“… </span><span class="italik char-style-override-7" xml:lang="tr-TR">na ‘bhi qun fear tighe</span><span class="char-style-override-8">…’”</span></p>

    <p class="Normal para-style-override-7"><span class="char-style-override-8">“Hı-hı. Şey, bir ıstakoz, arkadaşsız kalmaktan iyidir.” Brianna bir elini kaldırıp Roger’ın broşuna dokundu. “O halde evet, dışarıya çıktığım arkadaşlarım oldu. Ama yakışıklı bir delikanlıya sahip olmadım. Henüz.”</span></p>

    <p class="Normal para-style-override-7"><span class="char-style-override-8">Roger onun parmaklarını tutup dudaklarına götürdü. “Zamana bırak hayatım,” dedi ve parmaklarını öptü.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Dinleyiciler tamamen sessizdiler. Burası hiç konser alanı gibi değildi. Elbette gürültücü olamazlar, diye düşündü Brianna. Sahnedeki küçük bir mikrofon dışında ne elektronik gitar ne de hoparlör vardı. Ama bazı şeylerin sesini yükseltmeye ihtiyaçları yoktu. Tek başına kalbi kulaklarını inletiyordu.</span></p>

    <p class="Normal para-style-override-7"><span class="char-style-override-8">Roger elinde gitar ve davuluyla soyunma odasından bir</span><span class="char-style-override-8">den çıkarak, “İşte,” dedi. Ona küçük, kahverengi bir zarf verdi. “Inverness’ta babamın eski belgelerini karıştırırken bunu buldum. Bunları isteyebileceğini düşündüm.”</span></p>

    <p class="Normal para-style-override-7"><span class="char-style-override-8">Brianna zarfın içindekilerin fotoğraf olduğunu söyleyebilirdi ama onlara bakmamıştı. Onları dizlerinin üzerine koyarak oturdu ve Roger’ın sahnedeki şovunu izlemeye koyuldu.</span></p>

    <p class="Normal para-style-override-7"><span class="char-style-override-8">Roger iyiydi, hatta kendinden geçmişti. Brianna onun iyi olduğunu söyleyebiliyordu. Şaşırtıcı derecede yoğun, derin bir bariton sese sahipti ve bunu nasıl kullanacağını biliyordu. Sadece ses ve melodide değil aynı zamanda şarkıcı ve dinleyici arasındaki perdeyi kaldırmak, kalabalığa bakıp biriyle göz göze gelmek ve sözlerin ve müziğin gerisinde yatan şeyi onların görmelerini sağlamak gibi gerçek bir sanatçı kabiliyetine sahipti. </span></p>

    <p class="Normal para-style-override-7"><span class="char-style-override-8">“Adalara Yol” şarkısıyla dinleyiciyi etkisi altına almış, yükselen koroyla birlikte şarkı boyunca çabuk ve canlı bir şekilde alkışla tempo tutmuştu. Dinleyiciler bununla yatışınca “Gallowa Tepeleri” ile devam etmiş ve koro halinde Gaelce söyledikleri “The Lewis Bridal Şarkısı” ile tatlı bir geçiş yapmıştı.</span></p>

    <p class="Normal para-style-override-7"><span class="char-style-override-8">Roger, “Uzaklara Gideceğim” ile gösterisini sonlandırdı ve gülümsedi. Bana gülümsedi, diye düşündü Brianna.</span></p>

    <p class="Normal para-style-override-7"><span class="char-style-override-8">“Ve şimdi de ‘45’ten bir tane,” dedi. “Bu şarkı meşhur Prestonpan Savaşıyla ilgili. Charles Stuart’ın Kuzey İskoçya ordusu, General Jonathan Cope komutasındaki çok daha güçlü İngiliz ordusunu geri püskürtmüştü.”</span></p>

    <p class="Normal para-style-override-7"><span class="char-style-override-8">Kalabalıktan beğendiklerini gösteren mırıltılar yükseldi. Bundan şarkının eski ve sevilen olduğu anlaşılıyordu. Roger’ın parmakları tellerde gezinmeye başlayınca herkes hemen susmuştu.</span></p>

    <p class="Normal para-style-override-7"><span class="italik char-style-override-7" xml:lang="tr-TR">“Cope, Dunbar’dan haber salmış,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Diyor ki ‘Charlie, cesaretin varsa, çık karşıma.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Sana savaş sanatını öğreteyim,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Eğer yarın sabah çıkarsan karşıma.’” </span></p>

    <p class="Normal para-style-override-7"><span class="char-style-override-8">Roger ıslıklayan koroya katılmaları için kalabalığa işaret ederek, başını tellerin üzerine eğdi.</span></p>

    <p class="Normal para-style-override-7"><span class="italik char-style-override-7" xml:lang="tr-TR">“Hey, Johnnie Cope uyanık mısın hâlâ?</span></p>

    <p class="Normal para-style-override-7"><span class="italik char-style-override-7" xml:lang="tr-TR">Peki davulların çalıyor mu hâlâ?</span></p>

    <p class="Normal para-style-override-7"><span class="italik char-style-override-7" xml:lang="tr-TR">Ben senin yerinde olsaydım, tereddüt ederdim,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Savaşa gelmeye sabaha!”</span></p>

    <p class="Normal para-style-override-7"><span class="char-style-override-8">Brianna saç diplerinin karıncalandığını hissediyordu. Bunun sebebi ne şarkıcı ne de kalabalıktı, sadece şarkının kendisiydi.</span></p>

    <p class="Normal para-style-override-7"><span class="italik char-style-override-7" xml:lang="tr-TR">“Charlie mektuba bakınca,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Çekti kılıcını kınından,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Gelin, beni takip edin, benim şen askerlerim,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Johnnie Cope’u karşılamaya gidiyoruz sabaha!”</span></p>

    <p class="Normal para-style-override-7"><span class="char-style-override-8">“Hayır,” diye fısıldadı, düzgün kahverengi zarfın üzerindeki parmakları buz kesmişti. Gelin</span><span class="italik char-style-override-7" xml:lang="tr-TR">, beni takip edin, benim şen askerlerim</span><span class="char-style-override-8">… Oradaydılar, hem annesi hem de babası. Ellerinde palası ve kalkanıyla Prestonpan’da mücadele eden onun babasıydı.</span></p>

    <p class="Normal para-style-override-7"><span class="italik char-style-override-7" xml:lang="tr-TR">“…Hem de kanlı bir sabaha!”</span></p>

    <p class="Normal para-style-override-7"><span class="italik char-style-override-7" xml:lang="tr-TR">Hey, Johnnie Cope uyanık mısın hâlâ?</span></p>

    <p class="Normal para-style-override-7"><span class="italik char-style-override-7" xml:lang="tr-TR">Davulların çalıyor mu hâlâ?”</span></p>

    <p class="Normal para-style-override-7"><span class="char-style-override-8">Kalabalık koroya katılınca etrafındaki sesler arttı. Bir an paniklemişti, Johnnie Cope gibi kaçacağı sırada paniği geçti. Müzik kadar duygularıyla da mücadele etmesi için onu bırakmıştı.</span></p>

    <p class="Normal para-style-override-7"><span class="italik char-style-override-7" xml:lang="tr-TR">“Aslında Johnnie, kılıçları ve kiltleriyle,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Öyle bir korkuya sahibim ki,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Bir daha onlarla karşılaşırsam, şeytan benim bacaklarımı kırar.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Bu yüzden sana iyi sabahlar diliyorum!</span></p>

    <p class="Normal para-style-override-7"><span class="italik char-style-override-7" xml:lang="tr-TR">Hey, Johnnie Cope uyanık mısın hâlâ?”</span></p>

    <p class="Normal para-style-override-7"><span class="char-style-override-8">Evet, öyleydi. Ve bu şarkı bitene kadar öyle de olacaktı. Bazıları geçmişten sakınırken, bazıları da ondan kaçıyordu. Ve bu, kendisi ile Roger arasındaki en büyük uçurumdu. Neden bunu daha önceden görmemişti?</span></p>

    <p class="Normal para-style-override-7"><span class="char-style-override-8">Brianna, Roger’ın onun anlık stresini fark edip etmediğini bilmiyordu, fakat o “MacPherson’ın Ağıtı”na geçmişti. Arada sırada tellere dokunarak şarkısını söylüyordu. Brianna’nın yanındaki kadın uzun bir iç çekti ve iri gözlerle sahneye baktı.</span></p>

    <p class="Normal para-style-override-7"><span class="italik char-style-override-7" xml:lang="tr-TR">“Öyle kızgın, öyle ahlaksız, öyle korkutucuydu,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Bir melodi çaldı ve darağacının altında… dans etti!”</span></p>

    <p class="Normal para-style-override-7"><span class="char-style-override-8">Brianna zarfı alıp, parmaklarıyla ağırlığını ölçtü. Eve gidene kadar beklemeliydi belki. Fakat merak savaşta galip gelmek üzereydi. Roger, bunu ona verip vermemesi konusunda endişeliydi. Bunu onun gözlerinde görmüştü Brianna.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Bodhrán</span><span class="char-style-override-8">,” dedi Roger. Davul, üzeri kırk beş santimlik deriyle kaplanan, birkaç santim kalınlığındaki çemberden başka bir şey değildi. Roger bir elinin parmaklarıyla davulu dengelerken, diğeriyle de çift başlı küçük tokmağı tutuyordu. “Bilinen en eski müzik aletlerinden biri olan bu davulla Kelt kabileleri, M.Ö. 52’de Julius Sezar’ın alayını fena halde korkutmuşlardı.” Dinleyiciler kıkırdadı ve Roger tokmakla adeta kalp atışları gibi yumuşak, hızlı ritimlerle geniş davula dokunmaya başladı. </span></p>

    <p class="Normal para-style-override-7"><span class="char-style-override-8">“Ve şimdi de 1715 yılındaki ilk II. James Ayaklanması’ndan ‘Sheriffmuir Savaşı.’”</span></p>

    <p class="Normal para-style-override-7"><span class="char-style-override-8">Azalan vuruşlar, askeri bir tona, kelimelerin arkasında bir gök gürültüsüne dönüştü. İzleyiciler hâlâ memnundular, fakat bu sefer doğrulup öne eğilmişlerdi ve Sheriffmuir Savaşı’nı ve bunda savaşan bütün klanları anlatan şarkıyı pür dikkat dinliyorlardı.</span></p>

    <p class="Normal para-style-override-7"><span class="italik char-style-override-7" xml:lang="tr-TR">“… askerler koşuyorlardı, kan oluk oluk akıyordu ve bir bir aşağılıklar dökülüyorlardı…</span></p>

    <p class="Normal para-style-override-7"><span class="italik char-style-override-7" xml:lang="tr-TR">Askerler yarıyor ve doğruyorlardı, palalar çarpışırken…”</span></p>

    <p class="Normal para-style-override-7"><span class="char-style-override-8">Şarkı bitince, Brianna parmaklarını zarfa soktu ve bir yığın fotoğraf çıkardı. Eski fotoğrafların siyah-beyaz renkleri kahverengiye dönmüştü. Fotoğraftakiler ailesiydi. Frank ve Claire Randall, her ikisi de oldukça genç ve mutlu görünüyorlardı.</span></p>

    <p class="Normal para-style-override-7"><span class="char-style-override-8">Bir yerde bir bahçedeydiler; katlanan sandalyeler ve ağaç yapraklarıyla bezenmiş yerde üzerinde içecekler olan bir masa vardı. Yüzleri netti; kahkaha atıyorlardı. Gençliğin verdiği ışıkla yüzleri parlıyordu, gözleri ise sadece birbirlerine odaklanmıştı.</span></p>

    <p class="Normal para-style-override-7"><span class="char-style-override-8">Kol kola poz vermişler, kendi resmiyetleriyle dalga geçiyorlardı. Yarı eğilmiş Claire, Frank’in dediği bir şeye kahkaha atıyor, rüzgârda uçuşan geniş eteğini tutuyordu. Kıvırcık saçları özgürce uçuşuyordu. Frank, Claire’e bir fincan uzatıyor ve o da alırken onun yüzüne bakıyordu. Brianna’nın görmesiyle kalbi burkulan umut ve güven dolu bir bakıştı bu.</span></p>

    <p class="Normal para-style-override-7"><span class="char-style-override-8">Ve son fotoğrafa baktığında neye baktığını fark etti. İkisi bir masanın yanında durmuş, birlikte bir bıçağı tutuyorlardı. Ev yapımı bir pastayı keserlerken kahkaha atıyorlardı. Bir düğün pastası.</span></p>

    <p class="Normal para-style-override-7"><span class="char-style-override-8">“Ve son olarak hepinizin bileceği eski bir şarkı. Bu şarkının, Londra’ya asılmaya götürülen bir II. James yanlısı mahkûmun Kuzey İskoçya’daki karısı için yazdığı söylenir…”</span></p>

    <p class="Normal para-style-override-7"><span class="char-style-override-8">Brianna sanki kimsenin görmesini istemezcesine ellerini düz bir şekilde fotoğrafların üzerine koydu. Buz gibi bir sarsıntı sarmıştı tüm bedenini. Düğün fotoğraflarıydı. Onların düğün fotoğrafları. Elbette onlar İskoçya’da evlenmişlerdi. Papaz Efendi Wakefield bir Katolik papazı olmadığı için nikâhlarını kıymamıştı ama o babasının en eski arkadaşlarından biriydi. Kabul papaz evinde olmuş olmalıydı.</span></p>

    <p class="Normal para-style-override-7"><span class="char-style-override-8">Evet. Parmaklarının arasından fotoğrafa bakınca arka tarafta eski evi fark etti. Sonra isteksizce elini yana çekti ve annesinin genç yüzüne yeniden baktı.</span></p>

    <p class="Normal para-style-override-7"><span class="char-style-override-8">On sekiz. Claire, Frank Randall ile on sekiz yaşında evlenmişti. Belki bu her şeyi açıklıyordu. Kim onların bu kadar genç olduğunu bilebilirdi ki?</span></p>

    <p class="Normal para-style-override-7"><span class="italik char-style-override-7" xml:lang="tr-TR">“O güzel göl kenarı, o güzel yamaç,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Lomond Gölü’nde güneşin parladığı yer,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Aşkımın ve benim bir daha görüşemeyeceğimiz yer…”</span></p>

    <p class="Normal para-style-override-7"><span class="char-style-override-8">Fakat Claire emindi ya da öyle sanmıştı. Geniş açık alında ve güzel ağızda hiç şüphe yoktu. İri, parlak gözleri şüphe ve korku işareti olmadan yeni kocasına odaklanmıştı. Ama…</span></p>

    <p class="Normal para-style-override-7"><span class="italik char-style-override-7" xml:lang="tr-TR">“Ama aşkım ve ben bir daha görüşemeyeceğiz,</span></p>

    <p class="Normal para-style-override-7"><span class="italik char-style-override-7" xml:lang="tr-TR">O güzel, güzel Lomond Gölü yamacında.”</span></p>

    <p class="Normal para-style-override-7"><span class="char-style-override-8">Brianna bastığı ayakların farkında olarak sıradan çıktı ve birileri gözyaşlarını görmeden kaçtı.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Klanların çağrısında senin yanında olabilirim,” dedi Roger, “ama sonunda yapmam gereken küçük bir işim var, o yüzden seni yalnız bırakacağım. İyi olacak mısın?”</span></p>

    <p class="Normal para-style-override-7"><span class="char-style-override-8">“Evet, elbette,” dedi Brianna kararlı bir tavırla. “Ben iyiyim. Endişelenme.”</span></p>

    <p class="Normal para-style-override-7"><span class="char-style-override-8">Roger ona biraz endişeyle baktı ama üzerine düşmedi. İkisi de onun ani gidişini dile getirmemişti. Roger tebrikleri kabul ederek kalabalığın arasından geçip onu bulmaya giderken, Brianna da bayanlar tuvaletine gidip soğuk suyla kendini toparlamaya vakit bulmuştu. </span></p>

    <p class="Normal para-style-override-7"><span class="char-style-override-8">Akşamın geri kalan kısmını festivalde gezerek, biraz alışveriş yaparak, gayda gruplarının yarışmasını izleyerek ve genç bir adamın yerde çaprazlama duran iki kılıcın arasında dans edişini yarı sağır olmuş bir halde izleyerek geçirdiler. Fotoğraflar Brianna’nın çantasında güvendeydiler.</span></p>

    <p class="Normal para-style-override-7"><span class="char-style-override-8">Şimdi neredeyse hava karanlıktı. İnsanlar yemek alanından ayrılıyor, dışarıdaki açık tribünlere, dağ eteğine doğru ilerliyorlardı.</span></p>

    <p class="Normal para-style-override-7"><span class="char-style-override-8">Brianna, küçük çocuklu ailelerin gideceğini düşünmüştü ve bazıları gitmişti de. Fakat tribünlerde yetişkinlerin arasında küçük bedenler ve uykulu başlarını düşürenler vardı. Tribünlerin üst sıralarına ilerlerken, küçük bir kız çocuğu babasının omzunda uyuya kalmıştı. Tribünlerin ön kısmında açık bir alan ve orada da koca bir odun yığını vardı.</span></p>

    <p class="Normal para-style-override-7"><span class="char-style-override-8">Brianna ön sırada bir kadının, arkadaşına, “Klan çağrısı ne demek?” diye sorduğunu duydu. Arkadaşı omuz silkti. Bunun üzerine Brianna da açıklaması için Roger’a döndü ama o sadece gülümsedi ve, “Göreceksin,” dedi.</span></p>

    <p class="Normal para-style-override-7"><span class="char-style-override-8">Hava tamamen kararmıştı ama ay daha yükselmemişti. Dağ eteği, yıldız bezeli gökyüzüne karşı kara bir şekilde yükseliyordu. Kalabalığın içinde bir yerden bir nida yükseldi ve sonra da yankıları. Tek bir gaydanın sesi belirsizce havayı dolduruyor, her şeyi susturuyordu.</span></p>

    <p class="Normal para-style-override-7"><span class="char-style-override-8">Dağın tepesine yakın bir yerde küçük bir ışık belirdi. Seyirciler izlerken, o aşağıya doğru hareket ediyordu. Hemen arkasından bir tane daha belirmişti. Müzik gittikçe güçleniyordu ve dağın tepesinde başka bir ışık daha belirdi. Yaklaşık on dakika boyunca müzik güçlendi, ışık dizileri daha bir genişleyip parlak zincir dağın aşağısına doğru uzandı ve beklenti daha bir arttı. </span></p>

    <p class="Normal para-style-override-7"><span class="char-style-override-8">Bayırın aşağısına yakın ağaçların arasında bir yol vardı. Önceki gezintisinde Brianna burayı görmüştü. Şimdi başının üzerinde meşale tutan bir adam ağaçların arasından çıktı. Arkasında gaydacı duruyordu ve artık müzik, kalabalığın ahlarını ve ohlarını bile bastıracak kadar yüksekti.</span></p>

    <p class="Normal para-style-override-7"><span class="char-style-override-8">İkisi yolun aşağısına, tribünlerin önündeki açıklığa gelirken, Brianna onların arkasındaki adamları görebiliyordu. Hepsi meşaleli, Kuzey İskoçya klan beylerinin şık kıyafetlerini giyinmiş erkeklerden oluşan uzunca bir kuyruktu. Barbarlardı ve muhteşemlerdi, keklik tüyü takmışlardı. Meşale ışığının altında gümüş kılıçları ve hançerleri kırmızı kırmızı parlıyor, ekose kıyafetlerin arasından belli oluyordu.</span></p>

    <p class="Normal para-style-override-7"><span class="char-style-override-8">Gaydalar birden sustu ve ilk adam alana gelip tribünlerin önünde durdu. Meşalesini başının üzerine kaldırdı ve bağırdı. “Cameronlar burada!”</span></p>

    <p class="Normal para-style-override-7"><span class="char-style-override-8">Sevinç naraları tribünlerden taşıyordu. Adam meşalesini gazyağıyla ıslatılmış odun yığınına attı ve ateş bir gürlemeyle dört metreye ulaştı.</span></p>

    <p class="Normal para-style-override-7"><span class="char-style-override-8">Kör edici ateş perdesine karşı başka bir adam daha çıkıp bağırdı. “MacDonaldlar burada!”</span></p>

    <p class="Normal para-style-override-7"><span class="char-style-override-8">Kalabalıkta yükselen çığlıklar ve naralar, MacDonald klanıyla akraba olduklarını gösteriyorlardı ve sonra…</span></p>

    <p class="Normal para-style-override-7"><span class="char-style-override-8">“MacLachlanlar burada!”</span></p>

    <p class="Normal para-style-override-7"><span class="char-style-override-8">“MacGillivravlar burada!”</span></p>

    <p class="Normal para-style-override-7"><span class="char-style-override-8">Brianna bu manzara karşısında öyle büyülenmişti ki Roger’ın hayal meyal farkındaydı. Sonra başka bir adam daha çıkıp bağırdı. “MacKenzieler burada!”</span></p>

    <p class="Normal para-style-override-7"><span class="char-style-override-8">Roger, “</span><span class="italik char-style-override-7" xml:lang="tr-TR">Tulach Ard!</span><span class="char-style-override-8">” diye gürleyince Brianna yerinden sıçradı. </span></p>

    <p class="Normal para-style-override-7"><span class="char-style-override-8">“Bu neydi?” diye sordu.</span></p>

    <p class="Normal para-style-override-7"><span class="char-style-override-8">“Bu,” dedi Roger sırıtarak, “MacKenzie klanının savaş nidası.”</span></p>

    <p class="Normal para-style-override-7"><span class="char-style-override-8">“Kulağa öyle geliyordu zaten.”</span></p>

    <p class="Normal para-style-override-7"><span class="char-style-override-8">“Campbeller burada!” Campbeller çok olmalıydı, çünkü tribünler alkışlara boğulmuştu. Sanki bu onun beklediği işaretmiş gibi Roger ayağa kalktı ve şalını omzuna attı.</span></p>

    <p class="Normal para-style-override-7"><span class="char-style-override-8">“Bittikten sonra seni soyunma odalarının orada bekliyor olacağım, tamam mı?” Brianna onu başıyla onayladı ve Roger birden eğilip onu öptü. “Ne olur ne olmaz. Fraserlar’ın savaş nidası </span><span class="italik char-style-override-7" xml:lang="tr-TR">Caisteal Dhuni</span><span class="char-style-override-8">!” </span></p>

    <p class="Normal para-style-override-7"><span class="char-style-override-8">Brianna, onun adeta dağ keçisi gibi tribünlerin arasından inişini izledi. Yanık odun kokusu geceyi dolduruyor, kalabalıktan gelen küçük sigara dumanına karışıyordu.</span></p>

    <p class="Normal para-style-override-7"><span class="char-style-override-8">“MacKayler burada!”</span></p>

    <p class="Normal para-style-override-7"><span class="char-style-override-8">“MacLeodlar burada!”</span></p>

    <p class="Normal para-style-override-7"><span class="char-style-override-8">“Farquarsonlar burada!”</span></p>

    <p class="Normal para-style-override-7"><span class="char-style-override-8">Dumandan ve duygudan göğsü sıkışıyordu. Klanlar Culloden’da ölmüştü, ölmüşler miydi? Evet, ölmüşlerdi. Bu anıdan veya hayaletleri çağırmaktan başka bir şey değildi. Böyle coşkuyla bağıran insanların hiçbiri birbirleriyle akraba değillerdi, beylikte ya da toprakta hak iddia edenlerin hiçbiri yaşamıyordu artık ama…</span></p>

    <p class="Normal para-style-override-7"><span class="char-style-override-8">“Fraserlar burada!”</span></p>

    <p class="Normal para-style-override-7"><span class="char-style-override-8">Bir panik dalgası kapladı tüm bedenini ve eli çantasının sapına yapıştı.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Hayır</span><span class="char-style-override-8">, diye düşündü. </span><span class="italik char-style-override-7" xml:lang="tr-TR">Ah hayır, ben değilim</span><span class="char-style-override-8">.</span></p>

    <p class="Normal para-style-override-7"><span class="char-style-override-8">Sonra o an geçti ve yeniden nefes alabildi ama adrenalin hâlâ kanında kaynıyordu.</span></p>

    <p class="Normal para-style-override-7"><span class="char-style-override-8">“Grahamlar burada!”</span></p>

    <p class="Normal para-style-override-7"><span class="char-style-override-8">“Inneslar burada!”</span></p>

    <p class="Normal para-style-override-7"><span class="char-style-override-8">Ogilvyler, Lindsayler, Gordonlar… ve en sonunda yankılar da bitti. Brianna çantasını sıkıca kucağında tutuyordu. Sanki içindekilerin lambanın cini gibi dışarıya çıkmasını önlüyordu.</span></p>

    <p class="Normal para-style-override-7"><span class="char-style-override-8">Annem nasıl yapabildi? diye düşündü ve sonra başında ateş, ellerinde </span><span class="italik char-style-override-7" xml:lang="tr-TR">bodhrán</span><span class="char-style-override-8"> ile Roger’ın geliyor olduğunu gördü ve yeniden düşündü. </span><span class="italik char-style-override-7" xml:lang="tr-TR">O buna nasıl dayanabildi?</span><span class="char-style-override-8"> </span></p>

    <p class="Basic-Paragraph para-style-override-4" xml:lang="en-US"><span> </span></p>
  </div>
</body>
</html>