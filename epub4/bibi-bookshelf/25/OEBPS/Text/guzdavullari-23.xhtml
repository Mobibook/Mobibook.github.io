<html xmlns="http://www.w3.org/1999/xhtml">
<head>
  <title>guzdavullari-23</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-15" xml:lang="en-US"><span class="bold" xml:lang="tr-TR">15<br/>Soylu Vahşiler</span><span class="bold" xml:lang="tr-TR"/></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Sabah diğerlerinden ayrıldık. Jamie ve Myers on gün sonra ne şekilde bir araya geleceklerinin detaylarını kararlaştırdılar. Etrafımdaki vahşi ve sık ormana bakınca burada bir yeri nasıl tekrar bulacaklarını aklım almıyordu. Jamie’nin yön duygusuna güvenmek zorundaydım.</span></p>

    <p class="Normal para-style-override-7"><span class="char-style-override-8">Onlar kuzeye döndü, biz ise güneybatıya yönelerek kenarında kamp yaptığımız akarsuyun akışını izlemeye başladık. Etrafta sadece ikimiz vardık ve her yer garip bir biçimde çok yalnız ve sessiz görünüyordu. Yine de kısa sürede bu yalnızlığa alıştım ve gevşeyerek çevreme ilgi göstermeye başladım. Ne de olsa artık burası bizim evimiz olabilirdi.</span></p>

    <p class="Normal para-style-override-7"><span class="char-style-override-8">Bu göz korkutucu bir düşünceydi; burası hayret verici güzellik ve zenginliklerle doluydu ama o kadar vahşiydi ki içinde insanlar yaşayabilir gibi görünmüyordu pek. Yine de bu düşüncemi dillendirmedim, onun yerine atıyla bizi dağların derinliklerine götüren Jamie’yi izledim. Sonunda akşamüstü saatlerinde durarak küçük bir kamp kurduk ve Jamie akşam yemeği için balık avladı. </span></p>

    <p class="Normal para-style-override-7"><span class="char-style-override-8">Günışığı ağaçların arasında yavaşça soldu. Yosunla kaplı kalın ağaç gövdeleri gölgelendi; kenarlarında hâlâ yaprakların arasından sızan soluk bir ışık görülebiliyordu. Yeşil gölgeler akşam esintisiyle birlikte çekildi. </span></p>

    <p class="Normal para-style-override-7"><span class="char-style-override-8">Birden bir-iki metre ötemizdeki çimlerin üstünde soğuk ve parlak bir ışık yandı. Bir tane daha gördüm ve sonra bir tane daha. Az sonra ormanın kıyısı onlarla dolmuştu; tembelce aşağı iniyor, sonra çökmekte olan karanlığın içinde soğuk kıvılcımlar gibi çakıyorlardı. </span></p>

    <p class="Normal para-style-override-7"><span class="char-style-override-8">“Biliyor musun, Boston’a yerleşene dek hiç ateşböceği görmemiştim,” dedim yeşil yeşil parıldayan böcekleri keyifle seyrederken. “Ateşböceği İskoçya’da da yok, değil mi?”</span></p>

    <p class="Normal para-style-override-7"><span class="char-style-override-8">Bir eli kafasının arkasında, çimlere tembelce uzanmış Jamie başını salladı. </span></p>

    <p class="Normal para-style-override-7"><span class="char-style-override-8">“Küçük garip yaratıklar,” dedi ve halinden memnun bir biçimde iç çekti. “Sanırım bu günün en sevdiğim vakti. Culloden’dan sonra, mağarada yaşarken her akşam dışarı çıkar ve bir taşın üstüne oturup karanlığı beklerdim.”</span></p>

    <p class="Normal para-style-override-7"><span class="char-style-override-8">Ateşböceklerini izlerken gözleri yarı kapalıydı. Gece yeryüzünden göğe yükseldikçe gölgeler soldu. Bundan bir an önce, meşelerin arasından sızan ışık onun üstüne bir geyiğin üstündeki benekler gibi vurdu. Aydınlık yavaşça yok olurken, Jamie yeşil bir ışıltının içindeymiş gibi görünüyor, vücudunun hatları belirsizleşiyordu. </span></p>

    <p class="Normal para-style-override-7"><span class="char-style-override-8">“Tüm küçük böcekler şimdi ortaya çıkar; güveler, sinekler, suyun üstünde bulutlar halinde yaşayan her şey. Kırlangıçlar ve ardından yarasalar onlar için pike yapar. Somonlar ise akşam yemeği için suyun üstüne daireler çizer.”</span></p>

    <p class="Normal para-style-override-7"><span class="char-style-override-8">Gözleri şimdi açıktı, ötedeki bir tepenin üstündeki çimlik alana bakıyordu ama biliyordum aslında, zihninde Lallybroch yakınlarındaki küçük bir gölün yüzeyinde kaynaşan tatarcıkları görüyordu. </span></p>

    <p class="Normal para-style-override-7"><span class="char-style-override-8">“Sadece bir andır fakat sanırsın ki sonsuza dek sürecek. Garip, değil mi?” dedi düşünceli bir biçimde. “Işığın kayıp gittiğini görürsün de bir noktasında durup, ‘İşte şimdi gece başlıyor,’ diyemezsin.” Meşelerin arasındaki açık alanı ve buranın aşağısındaki, boşlukları karanlıkla dolmakta olan vadiyi gösterdi eliyle. </span></p>

    <p class="Normal para-style-override-7"><span class="char-style-override-8">“Hayır.” Onun yanına, çimlere sırtüstü uzandım, çimlerden gelen sıcak buhar, üstümdeki geyik derisini tenime yapıştırıyordu. Ağaçların altında hava yoğun ve serindi; bir kilisenin içindeki hava gibi akılda kalıcı kokularla doluydu. </span></p>

    <p class="Normal para-style-override-7"><span class="char-style-override-8">“Manastırdaki Peder Anselm’i hatırlıyor musun?” Yukarı baktım; renkler meşelerin yukarısına doğru çekiliyor, ağaçların alt kısımlarını fare kürkü gibi hafif bir gümüş rengine çeviriyordu. “O her günün içinde zamanın durmuş gibi olduğu bir saat olduğunu söylerdi. Ama bu saat herkes için farklıymış. Bunun herkesin kendi doğduğu saat olduğunu düşünüyordu.”</span></p>

    <p class="Normal para-style-override-7"><span class="char-style-override-8">Ona bakmak için başımı çevirdim. “Sen ne zaman doğduğunu biliyor musun?” diye sordum. “Yani günün hangi saati?”</span></p>

    <p class="Normal para-style-override-7"><span class="char-style-override-8">Bana bakarak gülümsedi ve yuvarlanarak yanıma geldi. “Evet, biliyorum. O halde belki de Peder haklıdır, çünkü ben akşam yemeği vakti doğmuşum. Tam Mayıs’ın birinde, günbatımı vakti.” Havada gezinen bir ateşböceğini eliyle savuşturarak gülümsedi.</span></p>

    <p class="Normal para-style-override-7"><span class="char-style-override-8">“Sana bu öyküyü hiç anlatmadım mı? Annem tam ocağa yemeği koyduğu sırada doğum sancıları öyle hızlı başlamış ki her şeyi unutmuş, etrafındakiler de yanık kokusu gelene dek olayı anlamamışlar. Sonuçta hem yemek hem de tencere mahvolmuş. Evde koca bir üzümlü kekten başka yiyecek hiçbir şey yokmuş. Herkes bunu yemiş ama mutfaktaki yeni kız yüzünden üzümlerin hepsi hammış ve annemle ben dışında herkes geceyi hazımsızlıktan kıvranarak geçirmiş.”</span></p>

    <p class="Normal para-style-override-7"><span class="char-style-override-8">Kafasını sallarken hâlâ gülümsüyordu. “Babamın dediğine göre bana bakarken bağırsaklarına kramp girmeye başlamaması aylar almış.”</span></p>

    <p class="Normal para-style-override-7"><span class="char-style-override-8">Güldüm ve saçımdaki yapraklardan birini ayıkladım.</span></p>

    <p class="Normal para-style-override-7"><span class="char-style-override-8">“Peki sen hangi saat doğmuşsun Sassenach?”</span></p>

    <p class="Normal para-style-override-7"><span class="char-style-override-8">“Bilmiyorum,” dedim, ortadan kaybolan aileme aklıma gelince her zamanki gibi hüzünlenerek. “Doğum belgemde yazmıyordu, eğer Lamb Amca bunu biliyorduysa bile bana hiç söylemedi. Brianna’nın ne zaman doğduğunu biliyorum ama,” dedim daha neşeli bir tavırla. “Sabah saat üçü üç geçe doğmuştu. Doğumhanenin duvarında koca bir saat asılıydı, oradan gördüm.”</span></p>

    <p class="Normal para-style-override-7"><span class="char-style-override-8">Işığın azlığına rağmen şaşkınlık dolu yüz ifadesini görebiliyordum. “Kendinde miydin? Bana kadınların doğum yaparken acı çekmesinler diye uyuşturulduğunu söylediğini sanıyordum.”</span></p>

    <p class="Normal para-style-override-7"><span class="char-style-override-8">“O zamanlar çoğunlukla öyleydi. Yine de ben bana bir şey vermelerine izin vermedim.” Yukarı doğru baktım. Etrafımızdaki gölgeler şimdi koyulaşmıştı fakat tepemizde hâlâ berrak ve açık renkli bir gökyüzü vardı; yumuşak, parlak bir mavi.</span></p>

    <p class="Normal para-style-override-7"><span class="char-style-override-8">“Niye izin vermedin ki?” diye inanamayarak üsteledi. “Bir kadını doğum yaparken hiç görmedim ama inan bana, bu konuda pek çok şey duydum. Bir kadının nasıl olup da şansı varken uyuşturulmayı seçmediğini anlayamıyorum.”</span></p>

    <p class="Normal para-style-override-7"><span class="char-style-override-8">“Şey…” duraksadım, dramatik görünmek istemiyordum. Yine de gerçek buydu. “Şey,” dedim daha kararlı şekilde, “öleceğimi sanıyordum ve uykumda ölmek istemedim.”</span></p>

    <p class="Normal para-style-override-7"><span class="char-style-override-8">Şok olmamıştı. Sadece tek kaşını kaldırdı ve neşeyle homurdandı. “İstemedin yani?”</span></p>

    <p class="Normal para-style-override-7"><span class="char-style-override-8">“Hayır, sen ister miydin?” Ona bakmak için başımı çevirdim.</span></p>

    <p class="Normal para-style-override-7"><span class="char-style-override-8">“Bilmiyorum, şey, belki. Asılmanın eşiğine geldim ve bekleme kısmı hiç hoşuma gitmedi. Savaşlarda birkaç kez neredeyse öldürülüyordum; o zaman da ölüm konusunda fazlaca düşünerek kaygılandığımı söyleyemem. Yaralar ve yüksek ateş yüzünden ölmek üzereyken ise o kadar sefil bir haldeydim ki ölüm benim için bir kurtuluş olurdu. Ama eğer nasıl öleceğimi seçme şansım olsaydı, sanırım uykumda ölmek beni rahatsız etmezdi, hayır.”</span></p>

    <p class="Normal para-style-override-7"><span class="char-style-override-8">Uzandı ve beni hafifçe öptü. “Tercihen yatakta olsun, senin yanında. Çok ileri bir yaşta elbette.” Dilini yavaşça dudaklarıma değdirdi, sonra ayağa kalkıp üstündeki kuru meşe yapraklarını silkeledi. </span></p>

    <p class="Normal para-style-override-7"><span class="char-style-override-8">“En iyisi hava çakmak taşını çakacak kadar aydınlıkken bir ateş yakmak,” dedi. “Sen de balıkları getirir misin?”</span></p>

    <p class="Normal para-style-override-7"><span class="char-style-override-8">Onu çakmaktaşları ve çalı çırpılarıyla baş başa bırakıp ufak tepeden aşağı, sopalara asıp buz gibi akıntıya sarkıttığımız alabalıkları yakaladığımız derenin kenarına indim. Yukarı çıktığımda, hava onu sadece küçük bir çalı kümesinin üstüne eğilmiş bir karaltı olarak göreceğim kadar kararmıştı. Ellerinin arasından tütsü dumanı gibi ince bir duman çıkıyordu.</span></p>

    <p class="Normal para-style-override-7"><span class="char-style-override-8">Ayıklanmış balıkları uzun çimenlerin üstüne bırakıp yanına, topuklarımın üstüne oturdum ve onun taze dalları ateşin yanına koyarak inmekte olan geceye karşı sabırla bir siper inşa edişini izledim. </span></p>

    <p class="Normal para-style-override-7"><span class="char-style-override-8">“Ölmek, sence nasıl olacak?” diye sordum aniden.</span></p>

    <p class="Normal para-style-override-7"><span class="char-style-override-8">Düşünerek gözlerini ateşe dikti. Yanan bir sürgün, ısıyla çatırdayarak havaya kıvılcımlar saçtı ve bunlar yere doğru süzülürken toprağa değmeden önce sönüp yok oldu. </span></p>

    <p class="Normal para-style-override-7"><span class="char-style-override-8">“ ‘İnsanlar solup ateşe atılan otlar gibidir; yukarı yükselen kıvılcımlar gibi…’ ” diye alıntıladım yumuşakça. “Peki sence sonrasında bir şey yok mu?”</span></p>

    <p class="Normal para-style-override-7"><span class="char-style-override-8">Ateşe bakarken başını salladı. Gözlerinin ileriye, ateşböceklerinin soğuk ışıklarının koyu renk dalların arasında yanıp yanıp söndüğü yerlere baktığını görebiliyordum. </span></p>

    <p class="Normal para-style-override-7"><span class="char-style-override-8">“Bilemem,” dedi sonunda yumuşakça. Omzu benimkine değdi ve başımı ona yasladım. “Bir yanda kilisenin dedikleri var fakat- ” Gözleri otların arasında durmak bilmeden yanıp sönen ateşböceklerine sabitlenmişti. “Yok, bir şey diyemem. Ama belki her şey yoluna giriyordur.”</span></p>

    <p class="Normal para-style-override-7"><span class="char-style-override-8">Kafasını yan yatırarak bir anlığına yanaklarını saçıma bastırdı, sonra ayağa kalkıp hançerine uzandı. </span></p>

    <p class="Normal para-style-override-7"><span class="char-style-override-8">“Ateş artık iyice harlandı.”</span></p>

    <p class="Normal para-style-override-7"><span class="char-style-override-8">Akşamüstünün ağır havası alacakaranlıkla beraber kalkmış ve yumuşak bir akşam esintisi yüzüme düşen nemli perçemleri havalandırmıştı. Yüzüm gökyüzüne doğru dönük, gözlerim kapalı, gündüzün nemli sıcağından sonra gelen serinliğin tadını çıkarıyordum. </span></p>

    <p class="Normal para-style-override-7"><span class="char-style-override-8">Jamie’nin ateşin yanında çıkardığı hışırtıları ve balıkları geçirmek üzere yonttuğu yeşil meşe sürgünlerinden çıkan sesi duyabiliyordum. </span></p>

    <p class="Normal para-style-override-7"><span class="italik char-style-override-7" xml:lang="tr-TR">Ama belki her şey yoluna giriyordur</span><span class="char-style-override-8">. Ben de böyle düşünüyordum. Hayatın öte yanında ne olduğunu bilmenin bir yolu yoktu ama zamanın durduğu o saat boyunca pek çok kez oturmuş, kafamda hiçbir düşünce olmadan huzurla oturmuş ve nereye bakmıştım? Ne adı ne de yüzü olan ama gayet iyi gibi görünen ve bana çok huzur veren bir şeye. Eğer ölüm oradaysa…</span></p>

    <p class="Normal para-style-override-7"><span class="char-style-override-8">Jamie’nin eli hafifçe omzuma değdi, gözlerimi açmadan gülümsedim.</span></p>

    <p class="Normal para-style-override-7"><span class="char-style-override-8">“Ah!” diye söyledi ateşin öbür yanından. “Ne dikkatsizim, kendimi kestim.”</span></p>

    <p class="Normal para-style-override-7"><span class="char-style-override-8">Gözlerimi açtım. İki-üç metre ötemde, kafasını eğmiş, başparmağındaki bir kesiği emiyordu. Tüylerim diken diken </span><span class="char-style-override-8">oldu.</span></p>

    <p class="Normal para-style-override-7"><span class="char-style-override-8">“Jamie,” dedim, sesim kendi kulaklarıma bile garip gelmişti. Ensemin ortasında sanki oraya nişan alınmış gibi küçük, yuvarlak bir nokta hissediyordum.</span></p>

    <p class="Normal para-style-override-7"><span class="char-style-override-8">“Efendim?”</span></p>

    <p class="Normal para-style-override-7"><span class="char-style-override-8">“Arkamda- ” Kollarımdaki tüylerin diken diken olduğunu hissederek yutkundum. “Jamie, arkamda… biri mi var?”</span></p>

    <p class="Normal para-style-override-7"><span class="char-style-override-8">Gözleri gözlerimin üstündeki gölgelere yöneldi ve sonra ardına kadar açıldı. Ardıma bakmayı beklemeden doğruca yere atıldım ve bu hareket büyük ihtimalle hayatımı kurtardı.</span></p>

    <p class="Normal para-style-override-7"><span class="char-style-override-8">Yüksek sesli bir vızlama duyuldu ve ağır bir amonyak-balık kokusu geldi. Bir şey sırtıma nefesimi kesen bir darbe vurdu ve kafama bastırarak yüzümü yere yapıştırdı. </span></p>

    <p class="Normal para-style-override-7"><span class="char-style-override-8">Nefes almak için çırpındım ve çürümüş yapraklar üzerime düştü. Koca bir bozayı tıpkı bir kedi gibi yaygara koparıyor, açıklığın etrafında dolanarak ayaklarıyla yanan sopaları dağıtıyordu. </span></p>

    <p class="Normal para-style-override-7"><span class="char-style-override-8">Gözlerim topraktan yarı kördü, bir anlığına Jamie’yi göremedim. Sonra gözlerim onu seçti. Ayının altındaydı; bir kolu boynunun etrafına dolanmış, başı omzuna yapışmış halde, salyalar akıtan koca bir çenenin altında yatıyordu. </span></p>

    <p class="Normal para-style-override-7"><span class="char-style-override-8">Bir ayağını ayının altından kurtarıp deli gibi tekmeler atmaya ve yerden güç almaya çalıştı. Kamp yaptığımız zaman ayakkabılarını ve çoraplarını çıkarmıştı; nefesim kesilerek bir çıplak ayağın ateşin kalıntılarına tekme atışını ve kıvılcımlardan oluşan fıskiyeler oluşturmasını izledim. </span></p>

    <p class="Normal para-style-override-7"><span class="char-style-override-8">Kafasını güçlükle yerden kaldırıp alnını hayvanın tüylerine gömmüştü. Boştaki koluyla çırpınıyordu ve en azından hançerine ulaşabilmişti. Aynı anda tüm gücüyle ayının ensesine asılıp onu aşağı çekti. </span></p>

    <p class="Normal para-style-override-7"><span class="char-style-override-8">Ayı hamleler yapıp tek pençesini savuruyor ve boynunun çevresindeki yükten kurtulmaya çalışıyordu. Dengesini kaybetmişti ve birden vahşi bir çığlık atarak ileriye doğru düştü. Ayıdan gelmediği belli bir vızıltı duydum ve silah olarak kullanılabilecek bir şey bulmak için deli gibi etrafıma bakındım. </span></p>

    <p class="Normal para-style-override-7"><span class="char-style-override-8">Ayı yeniden doğruldu ve çılgınca silkelendi. </span></p>

    <p class="Normal para-style-override-7"><span class="char-style-override-8">Bir anlığına Jamie’nin yüzüne baktım, gayret içinde çarpılmıştı. Kocaman açılmış tek gözüyle bana baktı ve ağzını ayının kürkünden yana doğru çekti.</span></p>

    <p class="Normal para-style-override-7"><span class="char-style-override-8">“Kaç!” diye bağırdı. Sonra ayı yeniden onun üstüne devrildi, Jamie yine yüz elli kiloluk kas ve tüy yığınının altında kaldı. </span></p>

    <p class="Normal para-style-override-7"><span class="char-style-override-8">Kafamda korkularla açıklıktaki nemli toprağa doğru atıldım fakat kömürleşmiş tahta parçalarından ve elimi yakan, tutmak için fazlasıyla küçük köz parçalarından başka bir şey bulamadım. </span></p>

    <p class="Normal para-style-override-7"><span class="char-style-override-8">Hep ayıların kızgınken gürlediklerini sanırdım. Gerçi bu ayı çok ses çıkarıyordu ama sesi daha çok büyük bir domuzunkine benziyordu; tüm duyulan kulak delen ciklemeler ve tüyler ürpertici ulumalardı. Jamie’nin de çok sesi çıkıyordu ve şartlar düşünülürse bu iç rahatlatıcı bir durumdu.</span></p>

    <p class="Normal para-style-override-7"><span class="char-style-override-8">Ellerim soğuk ve yağış yapış bir şeye değdi. Bu, ateşin yandığı yerin kenarına atılmış olan balıktı. Alabalıklardan birini kuyruğundan kavradım, ileri doğru koştum ve balıkla ayının burnuna elimden geldiğince sert bir şekilde vurdum. </span></p>

    <p class="Normal para-style-override-7"><span class="char-style-override-8">Ayı ağzını açarak şaşkınlıkla baktı. Sonra başı bana doğru döndü ve ondan hiç beklemediğim kadar hızlı bir şekilde ileri doğru atıldı. Geriye, popomun üstüne düştüm ve Jamie’nin hâlâ boynuna asılı olduğu ayı, benimle ödeşmeden evvel ona balıkla son bir kez sıkıca vurdum. </span></p>

    <p class="Normal para-style-override-7"><span class="char-style-override-8">Kıyma makinesine girmiş gibiydim; rastgele gelen darbeler ve bir battaniye tarafından boğulmaya benzeyen bir hisle noktalanan bir anlık mutlak kaos yaşadım. Ayı gittiğinde beni sırtımda çimenler, vücudumda bereler ve üstümde ağır bir ayı sidiği kokusuyla bırakmıştı.</span></p>

    <p class="Normal para-style-override-7"><span class="char-style-override-8">Yuvarlanarak dizlerimin ve ellerimin üstünde doğruldum ve şekilsiz bir kütlenin ileri-geri giderek meşe fidanlarını ezerken hırıltılar ve Gaelce küfürlerden oluşan bir kakofoni yaydığı ağaçlara doğru, “Jamie!” diye bağırdım.</span></p>

    <p class="Normal para-style-override-7"><span class="char-style-override-8">Aşağılar artık tümüyle karanlıktı ama gökyüzünden halen neler olduğunu seçebileceğim kadar ışık geliyordu. Ayı yine devrilmişti ama bu kez yeniden doğrulmak yerine sırtüstü yuvarlanarak çırpınıyordu. Bir pençesi tok bir ses çıkararak yer düştü ve ardından ayıdan geliyormuşa pek benzemeyen bir hırıltı duyuldu. Havada ağır bir kan kokusu vardı.</span></p>

    <p class="Normal para-style-override-7"><span class="char-style-override-8">“Jamie!” diye çığlık attım.</span></p>

    <p class="Normal para-style-override-7"><span class="char-style-override-8">Cevap yoktu fakat kıvrılmış yatan yığın, yavaşça yuvarlanarak ağaçların altındaki daha koyu gölgelerin oraya doğru devrildi. Karışık sesler homurtulara ve iniltilerle bölünen derin soluk seslerine dönüştü. </span></p>

    <p class="Normal para-style-override-7"><span class="char-style-override-8">“JAMİE!”</span></p>

    <p class="Normal para-style-override-7"><span class="char-style-override-8">Dal kırılma sesleri daha yumuşak hışırtılarla devam etti. Bir şey dalların altında, dört ayağı üstünde sürünüyordu. </span></p>

    <p class="Normal para-style-override-7"><span class="char-style-override-8">Zorlukla nefes alan Jamie yavaşça sürünerek çalılardan açıklığa doğru geldi. </span></p>

    <p class="Normal para-style-override-7"><span class="char-style-override-8">Kendi yaralarımı umursamadan ona doğru koştum ve yanında dizüstü çöktüm. </span></p>

    <p class="Normal para-style-override-7"><span class="char-style-override-8">“Tanrım, Jamie! İyi misin?”</span></p>

    <p class="Normal para-style-override-7"><span class="char-style-override-8">Kısaca, “Hayır,” dedi ve hırıltıyla soluyarak yere devrildi. </span></p>

    <p class="Normal para-style-override-7"><span class="char-style-override-8">Yıldızların ışığı altında yüzünün soluk bir lekeden farkı yoktu; bedeninin geri kalanı o kadar koyu renkti ki neredeyse görünmeyecekti. Ellerimi üstünde hafifçe gezdirirken bunun nedenini buldum. Üstündekiler kanla o kadar ıslanmıştı ki vücuduna yapışmışlardı. Avcı gömleğini üstünden çekerken bir vantuz gibi ses çıkardı. </span></p>

    <p class="Normal para-style-override-7"><span class="char-style-override-8">Kalp atışını kontrol etmek için çenesinin altını yoklarken, “Mezbaha gibi kokuyorsun,” dedim. Kalbi hızla - bu normaldi - ve neyse ki gayet kuvvetli atıyordu; üstümden bir rahatlama dalgası geçti. “Bu senin kanın mı yoksa ayınınki mi?”</span></p>

    <p class="Normal para-style-override-7"><span class="char-style-override-8">Gözlerini açarak, “Eğer benimki olsaydı, Sassenach, ölürdüm,” dedi huysuzca. “Ölmemem senin sayende diyemeyeceğim.” Acı içinde yana doğru yuvarlandı ve homurdanarak elleriyle dizlerinin üstünde doğruldu. “Ben ayıyla savaşırken gelip balıkla ona vurmak da nereden aklına geldi be kadın?”</span></p>

    <p class="Normal para-style-override-7"><span class="char-style-override-8">“Tanrı aşkına kıpırdama!” Gitmeye çalıştığına göre çok kötü yaralanmış olamazdı. Onu durdurmak için kalçalarına yapışıp yere çömeldim ve yavaşça iki yanını yokladım. “Kaburgalarında kırık var mı?” dedim.</span></p>

    <p class="Normal para-style-override-7"><span class="char-style-override-8">“Yok, ama yine de beni gıdıklaman hiç hoşuma gitmez,” dedi kelimelerin arasında soluklanarak.</span></p>

    <p class="Normal para-style-override-7"><span class="char-style-override-8">“Yapmam,” diye temin ettim onu. Ellerimle hafifçe bastırarak göğüs kafesini yokladım. Derisinden fırlamış kırık uçlar ya da ele yumuşak gelen bir kısım yoktu; belki çatlaklar olabilirdi ama haklıydı, kırık yoktu. Acıyla bağırarak kendini çekti. “Burası mı acıyor?”</span></p>

    <p class="Normal para-style-override-7"><span class="char-style-override-8">“Öyle,” dedi dişlerinin arasından. Titremeye başlamıştı, örtüsünü kapıp omuzlarına örttüm. </span></p>

    <p class="Normal para-style-override-7"><span class="char-style-override-8">“Ben iyiyim, Sassenach.” Onu bir yere oturtma çabalarımı elinin hareketiyle engellemeye çalışıyordu. “Git atlara bak, korkmuşlardır.” Gerçekten de öyle olmuştu. Açıklıktan az uzakta, atların iki ayaklarını birbirine bağlamıştık. Uzaktan duyduğum kişnemelere bakılırsa, çatışmadan duydukları korkunun etkisiyle epey uzağa gitmiş olmalıydılar. </span></p>

    <p class="Normal para-style-override-7"><span class="char-style-override-8">Çalıların arasından hâlâ ıslığa benzer sesler geliyordu; o kadar insani seslerdi ki sırtımdaki tüyler ürperdi. Sesleri duymazdan gelerek gittim ve atları buldum. Birkaç yüz metre ötedeki bir kayın koruluğuna sinmişlerdi. Üstümdeki ayı sidiği kokusuna rağmen, beni kokladılar ve benimle karşılaştıkları için rahatladılar. </span></p>

    <p class="Normal para-style-override-7"><span class="char-style-override-8">Atları sakinleştirip açıklığa doğru yürüttüğüm vakit artık gölgelerden gelen sesler kesilmişti. Açıklıkta küçük bir parıltı görülüyordu; Jamie ateşi yeniden canlandırmayı başarmıştı. </span></p>

    <p class="Normal para-style-override-7"><span class="char-style-override-8">Minik parıltının başına çömelmiş, hâlâ örtünün alında titriyordu. Ateşi sönmeyeceğine emin olacağım kadar çok sopayla besledikten sonra dikkatimi yeniden ona verdim.</span></p>

    <p class="Normal para-style-override-7"><span class="char-style-override-8">“Yaraların gerçekten hafif, değil mi?” diye sordum kaygıyla. </span></p>

    <p class="Normal para-style-override-7"><span class="char-style-override-8">Çarpık bir gülümsemeyle karşılık verdi. “Yaşayacağım. Sırtıma sağlam bir darbe indirdi, ama çok kötü olduğunu sanmıyorum. Bakmak ister misin?” Doğruldu ve ben arkasına geçerken örtüyü yavaşça kaldırdı.</span></p>

    <p class="Normal para-style-override-7"><span class="char-style-override-8">Başını ayının cansız bedeninin yattığı yöne doğru çevirerek, “Niye böyle yaptı anlamıyorum,” dedi. “Myers, boz ayıların tahrik edilmedikçe insanlara pek saldırmadığını söylemişti.”</span></p>

    <p class="Normal para-style-override-7"><span class="char-style-override-8">“Belki bir başkası tahrik etmiştir,” diye önerdim. “Sonra da ayının yolundan çekilmiştir.” Sırtındaki örtüyü kaldırdım ve hayretle inledim.</span></p>

    <p class="Normal para-style-override-7"><span class="char-style-override-8">Gömleğinin sırtı paramparçaydı, kül ve toprağa bulanmıştı. Bu kez kendi kanıydı, ayınınki değil, neyse ki fazla kan yoktu. Nazikçe parçalanmış gömlek parçalarını kenara çekip sırtının uzun kavisini ortaya çıkardım. Dört uzun pençe izi, kürek kemiğinden koltukaltına doğru uzanıyordu; dört kırmızı derin yara.</span></p>

    <p class="Normal para-style-override-7"><span class="char-style-override-8">“Of!” dedim.</span></p>

    <p class="Normal para-style-override-7"><span class="char-style-override-8">“Sırtıma bakmak pek de zevkli değil sanırım?” diye güçsüz bir sesle espri yaptı. “Gerçekten, o kadar kötü mü?” Arkasına dönerek kendi bakmaya çalıştı ama bu hareket incinmiş kaburgalarını acıtınca vazgeçti. </span></p>

    <p class="Normal para-style-override-7"><span class="char-style-override-8">“Hayır, yine de epey kirlenmiş. Burayı yıkamam gerek.” Kan pıhtılaşmaya başlamıştı bile, yaranın bir an evvel temizlenmesi gerekti. Örtüyü geri örtüp bir tencere suyu kaynaması için ateşe koydum, başka neye ihtiyacım olacağını düşünüyordum. </span></p>

    <p class="Normal para-style-override-7"><span class="char-style-override-8">“Derenin orada suoku bitkisi görmüştüm,” dedim. “Sanırım oranın yerini yine hatırlayabilirim.” Ona eyer çantalarından aldığım birayı uzatıp onun hançerini elime aldım.</span></p>

    <p class="Normal para-style-override-7"><span class="char-style-override-8">“Sen böyle iyi misin peki?” Durdum ve ona baktım; yüzü bembeyazdı ve hâlâ titriyordu. Ateş yüzünde kızıl yansımalar bırakıyor ve onun yüz hatlarını keskinleştiriyordu.</span></p>

    <p class="Normal para-style-override-7"><span class="char-style-override-8">“Evet, iyiyim.” Hafifçe gülümsedi. “Canını sıkma, Sassenach. Yatağımda ölme fikri şimdi kulağıma bir saat önce </span><span class="char-style-override-8">olduğundan daha iyi geliyor.”</span></p>

    <p class="Normal para-style-override-7"><span class="char-style-override-8">Ağaçların üstünden hilal şeklinde parlak bir ay doğuyordu; hatırladığım noktayı bulmakta biraz zorlandım. Dere ay ışığı altında soğuk ve gümüşi ışıltılarla akıyordu. Baldırlarımın yarısına dek suya girip el yordamıyla suoku bitkisi köklerini ararken akan su, ellerimi ve ayaklarımı dondurdu. </span></p>

    <p class="Normal para-style-override-7"><span class="char-style-override-8">Çevremde küçük kurbağalar şarkılar söylüyor, kamışlar rüzgârda salınıyordu. Etraf çok ama çok huzurluydu. Birden kendimi tir tir titrerken buldum ve sakinleşmek için derenin kenarına oturdum. </span></p>

    <p class="Normal para-style-override-7"><span class="char-style-override-8">Her an. Her an ve işte bu kadar hızlı olabilirdi. Hangisinin daha gerçekdışı göründüğünü düşündüm: Ayının saldırısı mı yoksa bu umutlarla dolu yumuşak yaz gecesi mi?</span></p>

    <p class="Normal para-style-override-7"><span class="char-style-override-8">Başımı dizlerime koyarak şoktan geriye kalan baş dönmesinin geçmesini bekledim. Önemi yok, dedim kendi kendime. Ne zamanının ne de mekânının. Hastalık, araba kazası, kaza kurşunu. Bu durumdan kimse için kaçış yoktu ve çoğu insan gibi ben de bu konuda düşünmemeyi başarıyordum. </span></p>

    <p class="Normal para-style-override-7"><span class="char-style-override-8">Jamie’nin sırtındaki pençe izlerini düşünerek irkildim. Eğer biraz daha yavaş tepki verseydi, o kadar güçlü olmasaydı... Yaraları biraz daha derin olsaydı... Yine de enfeksiyon halen büyük bir tehlikeydi. Ne var ki bu tehlikeye karşı en azından savaşabilirdim. </span></p>

    <p class="Normal para-style-override-7"><span class="char-style-override-8">Bu düşünce beni kendime getirdi. Islak kök ve yaprakları elimde sıkmıştım. Yüzüme soğuk su vurdum ve bir şekilde daha iyi hisler içinde yukarı, kamp ateşinin oraya doğru yürümeye başladım. </span></p>

    <p class="Normal para-style-override-7"><span class="char-style-override-8">Fidanların arasından Jamie’nin ateşin başında oturan siluetini görebiliyordum. Yaraları düşünülecek olursa bu derece dik oturması çok acı verici olmalıydı. </span></p>

    <p class="Normal para-style-override-7"><span class="char-style-override-8">Durdum ve o konuşurken dikkat kesildim.</span></p>

    <p class="Normal para-style-override-7"><span class="char-style-override-8">“Claire?” Geriye dönmedi, sesi de sakindi. Cevap vermemi beklemeden tekdüze ve soğukkanlı bir sesle devam etti. “Arkama gel, Sassenach ve bıçağı sol elime koy. Sonra arkamda kal.”</span></p>

    <p class="Normal para-style-override-7"><span class="char-style-override-8">Kalbim güm güm atarak, omuzlarını görebileceğim seviyeye çıkana dek yukarı doğru üç adım attım. Açıklığın uzak kenarında, tam ateşin ışığının eriştiği noktada silahlı üç Kızılderili dikiliyordu. Ayı belli ki kışkırtılmıştı. </span></p>

    <p class="Normal para-style-override-7"><span class="char-style-override-8">Kızılderililer bizi büyük bir ilgiyle süzüyorlardı. Üç kişiydiler; tepesindeki topuza tüyler takılı yaşlı olanın saçlarına aklar düşmüştü, diğer ikisi ise daha genç, belki yirmilerindeydiler. Baba ve oğulları, diye düşündüm; aralarında belirgin bir benzerlik vardı. Yüzlerinden çok vücutları benziyordu; üçü de oldukça kısa, geniş omuzlu, yamuk bacaklıydı ve uzun, güçlü kolları vardı. </span></p>

    <p class="Normal para-style-override-7"><span class="char-style-override-8">Usulca silahlarına baktım. Yaşlı adamın bükülü kolunun içinde bir tüfek uzanıyordu. Çok eski bir Fransız tüfeğiydi; altıgen namlusu pasla kaplıydı. Sanki ateşlediği an yüzüne patlayacak gibiydi, umarım bunu denemezdi. </span></p>

    <p class="Normal para-style-override-7"><span class="char-style-override-8">Genç adamlardan birinin elinde bir yay ve rastgele çentilmiş oklar vardı. Üçünün de elinde tekinsiz görünümlü baltalar, kemerlerine takılı deri yüzme bıçakları vardı. Jamie’nin elindeki uzun hançer, bunlarla karşılaştırılınca kifayetsiz kalıyordu. </span></p>

    <p class="Normal para-style-override-7"><span class="char-style-override-8">O da aynı kanıya varmış olmalı ki öne uzandı ve hançeri dikkatle ayaklarının önüne yere bıraktı. Geriye yaslandı, boş ellerini salladı ve omuz silkti. </span></p>

    <p class="Normal para-style-override-7"><span class="char-style-override-8">Kızılderililer kıkırdadı. Bu savaş havasından o kadar uzaktı ki ben de cevaben kendimi yarı gülümserken buldum. Yine de midemin burulması azalmasına rağmen henüz tam geçmemişti. </span></p>

    <p class="Normal para-style-override-7"><span class="char-style-override-8">Jamie’nin omuzlarının rahatlayarak düz bir çizgi halinden çıktıklarını görünce kendimi biraz daha güvende hissettim. </span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Bonsoir, messieurs</span><span class="char-style-override-8">. </span><span class="italik char-style-override-7" xml:lang="tr-TR">Parlez-vous francais</span><span class="char-style-override-8">?”</span></p>

    <p class="Normal para-style-override-7"><span class="char-style-override-8">Kızılderililer birbirlerine utangaçça bakarak yine kıkırdadı. Yaşlıca olan adam öne doğru temkinli bir adım atıp saçlarındaki boncukları sallayarak bize doğru eğildi. </span></p>

    <p class="Normal para-style-override-7"><span class="char-style-override-8">“Yok… Fransısça,” dedi.</span></p>

    <p class="Normal para-style-override-7"><span class="char-style-override-8">“İngilizce?” dedim umutla. Bana ilgiyle baktı ama başını hayır anlamında salladı. Omzunun üstünden oğullarından birine bir şey söyledi, o da aynı anlaşılmaz dille berikine cevap verdi. Yaşlıca adam Jamie’ye geri dönerek bir şey sordu ve kaşlarını soru dolu bir ifadeyle kaldırdı. </span></p>

    <p class="Normal para-style-override-7"><span class="char-style-override-8">Jamie söylenenleri anlamamış bir halde başını salladı, sonra genç adamlardan biri ateşin ışığına girdi. Dizlerini kırıp omuzlarını düşürdü, kafasını sağa sola sallayarak ayıyı mükemmelen taklit etti ve Jamie buna yüksek sesle güldü. Diğer Kızılderililer sırıttı. </span></p>

    <p class="Normal para-style-override-7"><span class="char-style-override-8">Genç adam yeniden doğruldu ve eliyle Jamie’nin kana bulanmış gömleğini göstererek soru dolu bir ses çıkardı.</span></p>

    <p class="Normal para-style-override-7"><span class="char-style-override-8">“Ah, işte orada,” dedi Jamie, ağaçların altındaki karanlığı göstererek. </span></p>

    <p class="Normal para-style-override-7"><span class="char-style-override-8">Üç adama başka bir şey demeden karanlıkta kayboldu, az sonra hayret belirten sesler ve mırıltılar duyuldu.</span></p>

    <p class="Normal para-style-override-7"><span class="char-style-override-8">“Sorun yok, Sassenach,” dedi Jamie. “bize zarar vermeyecekler, bunlar sadece avcı.” Kısa bir süreliğine gözlerini kapadı, yüzünde hafiften beliren bir ter tabakası gördüm. “Bu da iyi bir şey, çünkü sanırım birazdan bayılacağım.”</span></p>

    <p class="Normal para-style-override-7"><span class="char-style-override-8">“Bunu aklından bile geçirme. Sakın bayılıp da beni onlarla bırakayım deme!” Bu vahşilerin niyeti ne olursa olsun, Jamie’nin bilinçsiz bedeninin yanında onlarla baş başa kalma fikri yine bağırsaklarımı panikle düğümlemeye yetmişti. Elimi ensesine koydum ve başını dizlerinin arasına doğru bastırdım.</span></p>

    <p class="Normal para-style-override-7"><span class="char-style-override-8">Elimdeki ıslak mendilden ensesine soğuk su sıkarak, “Nefes al,” dedim. “Bayılma işini daha sonra yapabilirsin.”</span></p>

    <p class="Normal para-style-override-7"><span class="char-style-override-8">Kiltinin içinden boğuk gelen sesiyle, “Kusabilir miyim?” diye sordu. Sesindeki alaycı tonu yakaladım ve rahatlayarak soluk verdim. </span></p>

    <p class="Normal para-style-override-7"><span class="char-style-override-8">“Hayır,” dedim. “Doğrul, geri geliyorlar.”</span></p>

    <p class="Normal para-style-override-7"><span class="char-style-override-8">Ayının cansız bedenini sürüklüyorlardı. Jamie doğruldu ve yüzünü ıslak mendille sildi. Sıcak geceye rağmen şok nedeniyle hafifçe terliyordu ama yeterince düzgün oturmayı başardı. </span></p>

    <p class="Normal para-style-override-7"><span class="char-style-override-8">Yaşlı adam bize doğru geldi ve yüzünde hayret ifadesiyle önce Jamie’nin ayakları dibindeki bıçağı, sonra da ölü ayıyı gösterdi. Jamie tevazuyla başını salladı. </span></p>

    <p class="Normal para-style-override-7"><span class="char-style-override-8">“Evet, kolay değildi,” dedi.</span></p>

    <p class="Normal para-style-override-7"><span class="char-style-override-8">Kızılderili’nin kaşları daha da kalktı. Sonra başını eğdi ve elleriyle duyduğu saygıyı belirten bir işaret yaptı. Gençlerden birine işaret etti, o da kemerindeki bir keseyi çözerek geldi. </span></p>

    <p class="Normal para-style-override-7"><span class="char-style-override-8">Beni pek de törensel olmayan bir şekilde kenara iten genç adam, Jamie’nin gömleğinin yakasını açtı ve gözlerini kısarak yarasına baktı. Topak topak, yarı tozsu bir maddeyi eline döktü, içine bolca tükürdü, elindekini kötü kokulu bir macun haline getirdi ve yaraların üstünü bununla cömertçe sıvadı. </span></p>

    <p class="Normal para-style-override-7"><span class="char-style-override-8">Kabaca yapılan bu yardımdan ürken Jamie, “İşte şimdi kusabilirim,” diye mırıldandı. “Nedir bu?”</span></p>

    <p class="Normal para-style-override-7"><span class="char-style-override-8">“Sanırım kokmuş ayı yağıyla karıştırılmış kurutulmuş bir tür merhem,” dedim, çıkan kokuyu burnuma çekmemeye çalışarak. “Seni öldüreceğini sanmıyorum, en azından öyle umuyorum.”</span></p>

    <p class="Normal para-style-override-7"><span class="char-style-override-8">“Şimdi kibarca teşekkür edebilirim.” Eliyle daha fazla yardım istemediğini belirtti ve sözüm ona doktoruna kibarca gülümsedi. </span></p>

    <p class="Normal para-style-override-7"><span class="char-style-override-8">Şaka yapıyor olsun olmasın, ateşin soluk ışığında bile dudakları bembeyazdı. Sağlam omzuna elimi koyduğumda tüm kaslarının sımsıkı olduğunu hissettim. </span></p>

    <p class="Normal para-style-override-7"><span class="char-style-override-8">“Viski getir, Sassenach. Çok ihtiyacım var.”</span></p>

    <p class="Normal para-style-override-7"><span class="char-style-override-8">Adamlardan biri çantadan çıkardığım şişeye yapıştı, fakat kabaca bir hareketle onu ittim. Hayretle homurdandı ama peşimden gelmedi. Onun yerine çantalardan birini aldı ve trüf mantarı için eşelenen bir domuz gibi çantayı karıştırmaya başladı. Onu durdurmaya girişmeden aceleyle viskiyi Jamie’ye götürdüm. </span></p>

    <p class="Normal para-style-override-7"><span class="char-style-override-8">Küçük bir yudum aldı, sonra daha büyük bir tane, bir kez ürperdi ve sonra gözlerini açtı. Bir-iki kez derin nefes aldı, yine içti, sonra eliyle ağzını sildi ve şişeyi yaşlı adama uzatarak onu davet etti. </span></p>

    <p class="Normal para-style-override-7"><span class="char-style-override-8">“Sence bu akıllıca mı?” diye mırıldandım, Myers’ın katliamlar ve ateş suyunun Kızılderililer üzerindeki etkisi hakkında anlattığı korkunç hikâyeleri hatırlamıştım. </span></p>

    <p class="Normal para-style-override-7"><span class="char-style-override-8">“Bunu onlara ya ben kendim veririm ya da onlar gelir benden alırlar Sassenach,” dedi hafifçe ürpererek. “Üç kişiler.”</span></p>

    <p class="Normal para-style-override-7"><span class="char-style-override-8">Yaşlı adam şişenin ağzını burnunun ucuna doğru tuttu, burun delikleri sanki nadir bulunan çiçeklerden yapılmış bir buketi koklarmış gibi takdirle açıldı. İçkinin kokusunu ben durduğum yerden alabiliyordum ve bunun adamın burun zarını yırtmamış olmasına hayret etmiştim. </span></p>

    <p class="Normal para-style-override-7"><span class="char-style-override-8">Adamın kemikli yüzünde huzur dolu bir ifade yayıldı. Oğullarına, “</span><span class="italik char-style-override-7" xml:lang="tr-TR">Haruu</span><span class="char-style-override-8">!” gibi bir şey dedi ve çantamızı karıştırmakta olan oğul da elinde bir mısır peksimetiyle kardeşine katıldı. </span></p>

    <p class="Normal para-style-override-7"><span class="char-style-override-8">Yaşlı adam elinde şişeyle ayağa kalktı ama içmek yerine, şişeyi ayının karanlıkta yerdeki bir mürekkep lekesi kadar kara görünen gövdesinin yanına götürdü. Büyük bir coşkuyla eline az bir miktarda viski döktü, eğildi ve sıvıyı ayının yarı açık ağzına damlattı. Sonra elinden törensel bir biçimde viski damlaları saçarak yavaşça bir daire şeklinde döndü. Damlalar ışıktan geçip cızırtılarla ateşe düşerken altın ve amber rengine bürünüyordu. </span></p>

    <p class="Normal para-style-override-7"><span class="char-style-override-8">Jamie başının dönmesini unutmuş, dimdik oturuyordu. “Şuna bakar mısın?” dedi.</span></p>

    <p class="Normal para-style-override-7"><span class="char-style-override-8">“Neye?” dedim ama cevaplamadı, Kızılderili’nin hareketlerine dalmıştı. </span></p>

    <p class="Normal para-style-override-7"><span class="char-style-override-8">Genç adamlardan biri içinde tütün olan, boncuklu bir kese çıkardı. Taştan küçük bir pipoyu dikkatle doldurdu, sonra ateşimize daldırdığı ince bir sopa yardımıyla yakarak derin bir nefes çekti. Tütün yaprakları ışıldayıp tüterken yoğun kokuları açıklığa yayıldı. </span></p>

    <p class="Normal para-style-override-7"><span class="char-style-override-8">Jamie sırtı benim uyluklarıma gelecek şekilde bana yaslanmıştı. Elim yine yaralı olmayan omzundaydı ve viski midesinde yayıldıkça vücudundaki titremenin hafiflediğini hissedebiliyordum. Yarası kötü değildi ama ettiği dövüş ve sonrasında tetikte kalmak için harcadığı çaba onu zorlamıştı. </span></p>

    <p class="Normal para-style-override-7"><span class="char-style-override-8">Yaşlı adam pipoyu aldı ve birkaç ağız dolusu derin nefes çekerek dumanı keyifle üfledi. Sonra diz çöktü, ciğerlerini bir kez daha iyice doldurarak dumanı dikkatle ölmüş ayının burun deliklerine üfledi. Nefes verirken bir şeyler mırıldanarak bu işi birkaç kez tekrarladı. </span></p>

    <p class="Normal para-style-override-7"><span class="char-style-override-8">Sonra hiçbir hamlık belirtisi göstermeden ayağa kalktı ve pipoyu Jamie’ye uzattı. </span></p>

    <p class="Normal para-style-override-7"><span class="char-style-override-8">Jamie Kızılderililer’in yaptığı şekilde içti pipoyu - bir ya da iki uzun, ağız dolusu törensel nefes - sonra pipoyu kaldırıp bana uzattı. </span></p>

    <p class="Normal para-style-override-7"><span class="char-style-override-8">Pipoyu aldım ve dikkatle nefes çektim. Duman gözlerimi ve burnumu yaktı, boğazımda öksürmek için çok büyük bir istek oluştu. Bunu bastırdım ve duman tembelce göğsümde gezinip akciğerlerimdeki kanalları yakarak geçti. Duman kendine bir çıkış yolu ararken, yüzüm kırmızıya dönmüştü ve aceleyle pipoyu Jamie’ye verdim. </span></p>

    <p class="Normal para-style-override-7"><span class="char-style-override-8">“Dumanı içine çekme, Sassenach,” diye mırıldandı. “Bırak genzinde kalsın.”</span></p>

    <p class="Normal para-style-override-7"><span class="char-style-override-8">Boğulmamak için çaba harcarken, “Bu... şimdi mi... söylenir,” dedim. </span></p>

    <p class="Normal para-style-override-7"><span class="char-style-override-8">Kızılderililer beni ilgiyle kocaman açtıkları gözleriyle izlediler. Yaşlı adam, kafasını bir yana eğip kaşlarını çatarak bir bulmacayı çözmeye çalışırmış gibi baktı. Ayağa fırladı ve ateşin yanına gelip çömeldi; teninden gelen garip, dumansı kokuyu duyabileceğim denli yakınımdan bana merakla bakmaya başladı. Üstünde, belinin çevresine sarılı bir bez ve bir çeşit kısa deri önlükten başka hiçbir şey yoktu ama göğsünde deniz kabukları, taşlar, ve bazı büyük hayvanların dişlerinin takılı olduğu kocaman süslü bir kolye asılıydı. </span></p>

    <p class="Normal para-style-override-7"><span class="char-style-override-8">Uyarmadan, birdenbire uzandı ve mememi sıktı. Hareketinde şehvete dair en ufak bir işaret bile yoktu fakat ayağa fırladım. Bıçağına uzanan Jamie de öyle yaptı. </span></p>

    <p class="Normal para-style-override-7"><span class="char-style-override-8">Kızılderili elini savuşturarak sükunetle yerine oturdu. Ellerini göğsüne vurdu, sonra eliyle yarım küre biçimi yaparak beni gösterdi. Hiçbir şey peşinde değildi; yalnızca benim gerçekten bir düş olmadığımdan emin olmak istemişti. Benden sonra Jamie’yi göstererek tek kaşını kaldırdı. </span></p>

    <p class="Normal para-style-override-7"><span class="char-style-override-8">“Evet, o benim.” Jamie başıyla onayladı ve artık ucunu indirmiş olsa da hançerini elinde tutmaya devam etti ve Kızılderili’ye kaşlarını çattı. “Hareketlerine dikkat et, tamam mı?”</span></p>

    <p class="Normal para-style-override-7"><span class="char-style-override-8">Gençlerden biri, tüm bu olanlarla ilgilenmeden sabırsızca yerdeki ayı leşini gösterdi. Jamie’nin rahatsız olmasına dikkat bile etmeyen yaşlı adam, kemerinden deri yüzme bıçağını çekerken diğerini cevapladı. </span></p>

    <p class="Normal para-style-override-7"><span class="char-style-override-8">“Durun… bunu ben yaparım.”</span></p>

    <p class="Normal para-style-override-7"><span class="char-style-override-8">Jamie doğrulurken Kızılderililer şaşkınlıkla baktılar. Hançeriyle ayıyı gösterdi, sonra bıçağın ucunu sertçe kendi göğsüne çevirdi. </span></p>

    <p class="Normal para-style-override-7"><span class="char-style-override-8">Bir yanıt beklemeden leşin yanında dizüstü çöktü, haç çıkardı ve bıçağı cansız bedenin üstünde kalkmış haldeyken Gaelce bir şeyler söyledi. Bütün sözleri bilmiyordum ama bunu daha önce bir kez daha, Georgia’dan dönerken bir geyiği öldürdüğü zaman yaptığını görmüştüm. </span></p>

    <p class="Normal para-style-override-7"><span class="char-style-override-8">Ona çocukken, İskoçya tepelerinde avlanmayı öğrenirken öğrettikleri bir duaydı bu. Bana dediğine göre eski bir duaydı, öyle eskiydi ki artık bazı sözcükleri günlük dilde kullanılmıyordu ve böylece kulağa yabancı geliyordu. Ama tavşandan büyük herhangi bir hayvanın gırtlağı kesilir ya da karnı yarılırken okunmak zorundaydı. </span></p>

    <p class="Normal para-style-override-7"><span class="char-style-override-8">Tereddüt etmeden hayvanın göğsünde sığ bir kesik açtı - kan akmadı çünkü kalbi çoktan durmuştu - ve bacaklarının arasındaki deriyi yardı. Böylece iç organlardan oluşan soluk renkli bir tümsek, kara posttaki dar kesikten dışarı, ışığa doğru fırladı. </span></p>

    <p class="Normal para-style-override-7"><span class="char-style-override-8">Viseral keseyi ve onu tutan mesenterik zarı patlatmadan ağır deriyi yüzmek hem güç hem de epey beceri gerektiriyordu. Daha önce yumuşak insan bedenlerini açmış olan ben, bunun nasıl bir cerrahi yetkinlik gerektirdiğinin farkındaydım. Yapılanları büyük bir ilgiyle izlemekte olan Kızılderililer de bunun farkındaydı. </span></p>

    <p class="Normal para-style-override-7"><span class="char-style-override-8">Ne var ki onların dikkatini çeken Jamie’nin deri yüzmekteki becerisi değildi; doğal olarak bu, buralarda sıkça rastlanan bir özellikti. Hayır, şaşırdıkları Gaelce duaydı. Jamie leşin üzerine eğilirken yaşlı adamın gözlerinin büyüdüğünü ve oğullarına baktığını görmüştüm. Ne dediğini bilmiyor olabilirlerdi ama ifadelerinden açıkça anlaşılıyordu ki ne yaptığını gayet iyi biliyorlardı ve aynı anda hem şaşırmış hem de çok etkilenmişlerdi. </span></p>

    <p class="Normal para-style-override-7"><span class="char-style-override-8">Küçük bir ter damlası, ateş ışığında duru bir kızıllıkla parlayarak Jamie’nin kulağının ardında yuvarlandı. Büyük bir hayvanın derisini yüzmek ağır bir işti, Jamie’nin gömleğinin üzerinde yer yer küçük kan lekeleri beliriyordu. </span></p>

    <p class="Normal para-style-override-7"><span class="char-style-override-8">Ben bıçağı ondan almayı teklif edemeden o çömeldi ve hançerinin kabzasını genç Kızılderililer’den birine uzattı. </span></p>

    <p class="Normal para-style-override-7"><span class="char-style-override-8">“Devam et,” dedi ayının yarı yüzülmüş leşini davet edercesine göstererek. “Hepsini benim yiyeceğimi sanmıyorsunuz umarım.”</span></p>

    <p class="Normal para-style-override-7"><span class="char-style-override-8">Adam bıçağı duraksamadan aldı, diz çöktü ve deri yüzme işine devam etti. Diğer ikisi Jamie’ye baktı ve onun başıyla verdiği onayı gördükten sonra işe katıldılar. </span></p>

    <p class="Normal para-style-override-7"><span class="char-style-override-8">O, Kızılderililer’in hızla hayvanı yüzüp parçalara ayırmalarını izlerken, bir kez daha onu kütüğe oturtup gizlice omzunu temizleyip sarmama izin verdi. </span></p>

    <p class="Normal para-style-override-7"><span class="char-style-override-8">“Viskiyle yaptıkları neydi öyle?” diye sessizce sordum. “Biliyor musun?”</span></p>

    <p class="Normal para-style-override-7"><span class="char-style-override-8">Gözleri ateş başındaki kanlı mesaiye sabitlenmiş halde, başıyla onayladı.</span></p>

    <p class="Normal para-style-override-7"><span class="char-style-override-8">“Bu bir tılsımdır. Kötülüklerden korunmak için dört yöne kutsal su saçarsın. Şartlarımız düşünülecek olursa, sanırım viski kutsal su yerine kullanmak için çok mantıklı bir tercih.”</span></p>

    <p class="Normal para-style-override-7"><span class="char-style-override-8">Dirseklerine dek ayı kanına bulanmış, ara sıra birbirleriyle konuşmakta olan Kızılderililer’e baktım. İçlerinden biri ateşin yanında taşlar ve aralarına yerleştirilen sopalardan oluşan kare şeklinde küçük bir platform kuruyordu. Bir diğeri etten kestiği parçaları kabuğu soyulmuş yeşil bir çubuğa geçirmekle meşguldü. </span></p>

    <p class="Normal para-style-override-7"><span class="char-style-override-8">“Kötülüklerden mi? Yani sence bizden korkuyorlar mı</span><span class="italik char-style-override-7" xml:lang="tr-TR">?”</span></p>

    <p class="Normal para-style-override-7"><span class="char-style-override-8">Gülümsedi. “O kadar korkutucu olduğumuzu sanmıyorum, Sassenach. Hayır, ruhlardan korkuyorlar.”</span></p>

    <p class="Normal para-style-override-7"><span class="char-style-override-8">Kızılderililer’in varlığından bu kadar korkarken onların da bizim varlığımız konusunda gerilebilecekleri hiç aklıma gelmemişti. Ama şimdi Jamie’ye bakarken, onların da gerilmek için kendi nedenleri olduğunu fark ettim. </span></p>

    <p class="Normal para-style-override-7"><span class="char-style-override-8">Ben ona bu kadar alışmışken, onun başkalarına nasıl göründüğünü nadiren fark edebiliyordum. Ama yorgun ve yaralı bile olsa ürkütücüydü; dimdik sırtlı ve geniş omuzlu, ateş ışığında bir alevin kalbi gibi masmavi görünen gözlere sahip biri. </span></p>

    <p class="Normal para-style-override-7"><span class="char-style-override-8">Şimdi sakince oturuyordu, koca elleri uyluklarının üstünde gevşek duruyordu. Ama bu bir kedinin sükûnetiydi, durgunluğunun ardında gözleri her zaman tetikteydi. Boyu ve süratinin ötesinde, onda tanımlanamayan bir vahşilik vardı; kendini bu ormanlarda o ayı kadar evinde hissediyordu. </span></p>

    <p class="Normal para-style-override-7"><span class="char-style-override-8">İngilizler hep İskoçları barbar olarak tanıtmıştı ama başkalarının da bu şekilde hissedebileceğini hiç düşünmemiştim. Fakat bu adamların gördükleri bir vahşiydi ve onu elleri silahlarında karşılamışlardı. Jamie ise önceden vahşi Kızılderililer’in düşüncesiyle irkilse de onların - kendininkilere benzeyen - ritüellerini görmüş ve artık onları kendi gibi avcılar, medeni insanlar olarak kabul etmişti. </span></p>

    <p class="Normal para-style-override-7"><span class="char-style-override-8">Şimdiden onlarla gayet doğal bir şekilde konuşuyor, büyük hareketlerle ayının nasıl üzerimize geldiğini ve kendisinin onu nasıl öldürdüğünü anlatıyordu. Onu dikkatli bir biçimde dinliyor, tam doğru yerlerde hayret belirten tepkiler veriyorlardı. Parçalanmış balıktan geriye kalanları alıp da benim olaylardaki rolümü onlara gösterdiğinde hepsi bana bakarak keyifle kıkırdadılar</span></p>

    <p class="Normal para-style-override-7"><span class="char-style-override-8">Dördüne birden baktım. Yüksek sesle, “Yemek hazır,” dedim.</span></p>

    <p class="Normal para-style-override-7"><span class="char-style-override-8">Törensel bir biçimde başköşeye konmuş, ölü gözleri donuk bir hale gelmiş ayı kafasının bakışları altında yarı pişmiş et, mısır bisküvileri ve viskiden oluşan bir yemeği bölüştük. </span></p>

    <p class="Normal para-style-override-7"><span class="char-style-override-8">Hafifçe keyifli bir hisle yıkılmış ağaca yaslanıp bir kulağımı konuşulanlara verdim. Gerçekte ne söylendiğini anladığımdan değil. Oğullardan biri başarılı bir pantomimciydi ve hevesle geçmişteki büyük avları anlatıyordu. Avlanan avcının rolünü oynadığı gibi, hayvanları taklit ederken de panterle geyiği ayırt edebileceğim kadar başarılıydı. </span></p>

    <p class="Normal para-style-override-7"><span class="char-style-override-8">Tanışıklığımız birbirimize isimlerimizi söylemeye dek ilerledi. Benim adım onları dilinde “Klah,” haline gelmişti ve bununla çok eğlendiler. Beni gösterip, “Klah-Klah-Klah-Klah-Klah!” dediler, kahkahadan kırılıyorlardı ve bu mizah ateşini körükleyen viskiydi. Onlara kibarca karşılık vermek için can atıyordum ama bırakın ‘Nacognaweto’yu tekrarlamayı, ismi bir kez doğru telaffuz edebileceğimden bile emin değildim. </span></p>

    <p class="Normal para-style-override-7"><span class="char-style-override-8">Jamie’nin dediğine göre Tuscarora idiler. Dillere olan yeteneği sayesinde, şimdiden nesneleri gösterip onların Kızılderili dilindeki isimlerini söylemeye başlamıştı. Hiç şüphesiz şafağa kalmadan onlarla müstehcen hikâyeler değiş tokuş etmeye başlar, diye düşündüm; şimdiden ona şakalar yapmaya başlamışlardı bile. </span></p>

    <p class="Normal para-style-override-7"><span class="char-style-override-8">“Baksana,” dedim şalının kenarına vurarak. “İyi misin? Çünkü sana göz kulak olmak için uyanık kalacak halim yok. Bayılıp da baş aşağı ateşe düşme.”</span></p>

    <p class="Normal para-style-override-7"><span class="char-style-override-8">Jamie hafifçe başıma dokundu. “Artık iyiyim, Sassenach,” dedi. Yiyecekler ve viskiyle kendine gelmişti, artık ayıyla mücadelesi yüzünden çektiği yan etkiler geçmişti. Sabaha kendini nasıl hissedeceği bambaşka bir mesele tabii, diye düşündüm. </span></p>

    <p class="Normal para-style-override-7"><span class="char-style-override-8">Bu ya da başka bir konuda kaygılanacak durumda değildim zaten; başım adrenalin, viski ve tütünün etkisiyle dönüyordu. Uzanıp battaniyemi aldım. Jamie’nin ayaklarının dibine kıvrıldım, kutsal duman ve içki kokuları arasında ve ayının donuk bakışları altında bitkinlikle uykuya dalmaya hazırlandım. </span></p>

    <p class="Normal para-style-override-10"><span class="char-style-override-8">“Nasıl hissettiğini biliyorum,” dedim ayıya, sonra sızıverdim. </span><span class="char-style-override-8"/></p>
  </div>
</body>
</html>