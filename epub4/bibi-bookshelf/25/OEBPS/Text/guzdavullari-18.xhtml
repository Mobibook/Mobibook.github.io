<html xmlns="http://www.w3.org/1999/xhtml">
<head>
  <title>guzdavullari-18</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-11" xml:lang="en-US"><span class="bold" xml:lang="tr-TR">11<br/>Kan Akıtma Kanunu</span></p>

    <p class="Normal para-style-override-7"><span class="bold char-style-override-7" xml:lang="tr-TR"> </span></p>

    <p class="Normal para-style-override-6"><span class="bold char-style-override-7" xml:lang="tr-TR">Temmuz 1767</span></p>

    <p class="Normal para-style-override-7"><span class="italik char-style-override-7" xml:lang="tr-TR"> </span></p>

    <p class="Normal para-style-override-7"><span class="char-style-override-8">River Run’daki hayatın ritmine giderek alışmaya başladım. Kölelerin varlığı beni rahatsız ediyordu ama bir şeyleri kendim alıp taşıyarak elimden geldiği kadar istekte bulunmamaya çalışmak dışında, bununla ilgili yapabileceğim başka bir şey yoktu.</span></p>

    <p class="Normal para-style-override-7"><span class="char-style-override-8">River Run’ın iftihar ettiği “şifalı otlar ve bitkiler” bulunan odası aslında kurutulmuş bitkiler ve ilaçların saklandığı ufak bir dolaptı. Çok fazla bir şey yoktu - kullanılmamaktan tozlanmış birkaç kavanoz karahindiba kökü ve yakıotu kabuğu ile biraz da yara lapası vardı.</span></p>

    <p class="Normal para-style-override-7"><span class="char-style-override-8">Jocasta kendinden memnun bir halde boş alanı kullanmam gerektiğini açıkça belirtti - omzunu silkerek ne kendisinin ne de kölelerin şifalı otlara karşı bir yetenekleri olduğunu söyledi.</span></p>

    <p class="Normal para-style-override-7"><span class="char-style-override-8">“Bu yönde yetenekli olabilecek bir kadın geldi,” dedi, yün eğirme makinesinin tekeri vınlayarak dönerken uzun parmaklarıyla ipi çekiyordu. </span></p>

    <p class="Normal para-style-override-7"><span class="char-style-override-8">“Afrika’dan sadece birkaç ay önce geldi ve dilimizi bilmediği gibi görgü kurallarından da haberi yok. Onu eğitmeyi düşündüm ama artık sen burada olduğuna göre belki… Ah, gördün mü bak şimdi de iplik çok ince oldu.”</span></p>

    <p class="Normal para-style-override-7"><span class="char-style-override-8">Ben, Jocasta’yla her gün sohbet edip yün eğirme sanatını öğrenmeye çalışırken Jamie de kâhyayla bir ya da iki saat geçiriyordu. Ulysses evin kâhyası ve Jacosta’nın gözleri olarak hizmet etmenin yanı sıra Hector Cameron’ın ölümünden beri çiftliğin hesaplarıyla da ilgileniyordu.</span></p>

    <p class="Normal para-style-override-7"><span class="char-style-override-8">Jamie, Ulysses ile yaptığı bir görüşmeden sonra bana gizlice, “İyi iş çıkarıyor,” dedi. “Eğer beyaz bir adam olsaydı teyzem işlerini onun eline bırakmakta hiçbir güçlük çekmezdi. Haliyle- ” Omzunu silkti.</span></p>

    <p class="Normal para-style-override-7"><span class="char-style-override-8">“Haliyle, burada olman onun için bir şans,” dedim ve üzerini koklamak için ona doğru eğildim. Çivit otu, kereste, üç çift katır, beş ton pirinç ve varaklı bir saatin depo fişini içeren karmaşık bir takas işini ayarlamak için bütün gününü Cross Creek’te geçirdi ve bunun sonucu olarak da çeşitli büyüleyici kokular saçına ve ceketine sinmişti.</span></p>

    <p class="Normal para-style-override-7"><span class="char-style-override-8">“Hiç olmazsa bu kadarını yapabiliyorum,” dedi Jamie, yüzü kızarırken gözlerini çizmelerine dikmişti. Kısa bir süre dudakları gerildi. “Zaten yapacak başka bir işim de yok, değil mi?”</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Bir akşam yemeği daveti,” diye bildirdi Jocasta, birkaç gün sonra. “İkinizi yöre halkına tanıtmak için doğru düzgün bir ziyafet hazırlamalıyım.”</span></p>

    <p class="Normal para-style-override-7"><span class="char-style-override-8">Jamie, başını kitabından kaldırarak kibarca, “Buna gerek yok, teyze,” dedi. “Geçen hafta mal alımı sırasında sanırım halkın çoğuyla tanıştım. Ya da en azından yörenin erkekleriyle,” diye ekledi, bana gülümseyerek. “Düşündüm de belki Claire buradaki hanımlarla tanışmak ister.”</span></p>

    <p class="Normal para-style-override-7"><span class="char-style-override-8">“Birkaç kişi daha tanısam fena olmaz,” diyerek kabul ettim. “Burada yeteri kadar iş bulamadığımdan değil,” dedim Jocasta’ya, “ama- ”</span></p>

    <p class="Normal para-style-override-7"><span class="char-style-override-8">“Ama senin ilgini çeken bir şekilde değil,” diye cevap verdi Jocasta ama iğneli sözünü hafifletmeye yetecek kadar gülümsemişti. “Sanırım dikiş nakış işlerine karşı bir düşkünlüğün yok.” Elini, renkli yünlerle dolu büyük bir sepete uzatarak ördüğü şala eklemek için yeşil yün yumağını çekti.</span></p>

    <p class="Normal para-style-override-7"><span class="char-style-override-8">Jocasta doğru renkteki yumağı alabilsin diye yünler her sabah bir hizmetçi tarafından gökkuşağı renklerinin sırasına göre dikkatle diziliyordu.</span></p>

    <p class="Normal para-style-override-7"><span class="char-style-override-8">“Evet, bu çeşit bir dikiş işini değil,” dedi Jamie, kitabını kapatıp bana gülümseyerek. “İnsanların yaralarını </span><span class="italik char-style-override-7" xml:lang="tr-TR">dikmek</span><span class="char-style-override-8"> Claire’e daha çekici geliyor. Bu aralar birkaç baş yarılması ya da basurla ilgilenmekten başka bir işi olmadığından huzursuzlaşmaya başlayacağını düşünüyorum.”</span></p>

    <p class="Normal para-style-override-7"><span class="char-style-override-8">“Ha-ha,” dedim sertçe ama aslında haksız da değildi. River Run sakinlerinin sağlıklı ve iyi beslenmiş olmalarından memnundum ama burada doktorluk gerektiren bir iş olmuyordu. Tabii kimsenin hasta olmasını istemiyordum ama biraz huzursuzlanmaya başladığımı da inkâr edemezdim. Jamie de aynı durumdaydı, fakat şu an için bundan bahsetmemenin daha iyi olacağını düşündüm.</span></p>

    <p class="Normal para-style-override-7"><span class="char-style-override-8">“Umarım Marsali daha iyidir,” diyerek konuyu değiştirdim. Fergus, Jamie’nin bir süre daha yardımına ihtiyacı olmayacağına ikna olduktan sonra, önceki gün ayrılarak Jamaika’ya giden bir gemiye binmek için nehrin aşağısındaki Wilmington’a gitmişti. Eğer her şey yolunda giderse Marsali ve - Tanrı izin verirse - doğacak çocuğuyla birlikte ilkbaharda geri dönecekti.</span></p>

    <p class="Normal para-style-override-7"><span class="char-style-override-8">“Ben de,” dedi Jamie. “Fergus’a dedim ki- ”</span></p>

    <p class="Normal para-style-override-7"><span class="char-style-override-8">Jocasta, başını sertçe kapıya doğru çevirdi. “Ne oldu Ulysses?”</span></p>

    <p class="Normal para-style-override-7"><span class="char-style-override-8">Konuşmaya dalmışken koridordaki ayak seslerini fark etmemiştim. Jocasta’nın kulaklarının keskinliği beni bir kez daha şaşırtmıştı.</span></p>

    <p class="Normal para-style-override-7"><span class="char-style-override-8">“Bay Farquard Campbell,” dedi kâhya yavaşça ve duvara doğru geriledi. İçeri girmek için Ulysses’in davetini beklememiş olması bana göre, Farquard Campbell’ın ev halkına olan yakınlığının bir işaretiydi. Kâhyanın arkasından salona girdi, şapkasını dikkatsizce kolunun altına sokmuştu.</span></p>

    <p class="Normal para-style-override-7"><span class="char-style-override-8">“Jo, Bayan Fraser.” Jocasta ve bana eğilerek hızlıca bir selam verdikten sonra Jamie’ye, “Hizmetinizdeyim, sör,” dedi. Bay Campbell atla gelmişti ve ceketinin kenarlarındaki belirgin toz tabakası ve yana doğru kaymış peruğunun altından yüzüne akan terden çok hızlı gelmiş olduğu belli oluyordu.</span></p>

    <p class="Normal para-style-override-7"><span class="char-style-override-8">“Hayırdır, Farquard? Bir şey mi oldu?” Jocasta sandalyesinin ucuna oturdu, yüzüne Farquard’ın belirgin endişesi yansımıştı.</span></p>

    <p class="Normal para-style-override-7"><span class="char-style-override-8">“Evet,” dedi birden. “Bıçkı atölyesinde bir kaza oldu. Buraya Bayan Fraser’dan yardım istemeye- </span></p>

    <p class="Normal para-style-override-7"><span class="char-style-override-8">“Evet, tabii ki. Çantamı alayım. Ulysses, bana bir at hazırlatır mısın?” Çıkardığım terliklerimi arayarak hızla ayağa kalktım. Kıyafetim ata binmeye uygun değildi ama Campbell’ın yüz ifadesinden üzerimi değiştirmeye vaktim olmadığı belli oluyordu. “Durum ciddi mi?”</span></p>

    <p class="Normal para-style-override-7"><span class="char-style-override-8">Terliklerimi almak için eğildiğim sırada elini uzatarak beni durdurdu.</span></p>

    <p class="Normal para-style-override-7"><span class="char-style-override-8">“Evet, kötü sayılır. Ancak gelmenize gerek yok, Bayan Fraser. Eğer kocanız ilaçlarınızdan bazılarını alır ve- ”</span></p>

    <p class="Normal para-style-override-7"><span class="char-style-override-8">“Tabii ki geleceğim,” dedim.</span></p>

    <p class="Normal para-style-override-7"><span class="char-style-override-8">“Hayır!” Birden konuşunca hepimiz ona baktık. Gözleri Jamie’ninkileri aradı, dudakları gerilmiş, yüzü buruşmuştu. “Bayanlara göre bir iş değil,” dedi. “Lakin bana eşlik ederseniz çok minnettar olurum, Bay Fraser.”</span></p>

    <p class="Normal para-style-override-7"><span class="char-style-override-8">Ben daha itiraz edemeden Jocasta ayağa kalkmış Campbell’ın kolunu sıkıca kavramıştı.</span></p>

    <p class="Normal para-style-override-7"><span class="char-style-override-8">Jocasta ondan daha uzun olduğundan, Campbell cevap vermek için başını kaldırmak zorunda kalmıştı. Yüzündeki gerginlik çizgilerini görüyordum ve bunu Jocasta da hissetmişti, parmakları Campbell’ın yünlü gri ceketinin kollarını sıkıca sarmıştı.</span></p>

    <p class="Normal para-style-override-7"><span class="char-style-override-8">Campbell, Ulysses’e baktı ve sonra tekrar Jocasta’ya döndü. Kâhya sanki ondan bir emir almış gibi döndü ve her zamanki gibi yumuşak adımlarla odayı terk etti. </span></p>

    <p class="Normal para-style-override-7"><span class="char-style-override-8">“Kan dökülecek, Jo,” dedi yavaşça. “Kim olduğunu, nasıl olduğunu hatta yarasının ne kadar kötü olacağını bilmiyorum. MacNeill’ın oğlu bana geldi. Ama diğeri için- ” Duraksadı, sonra omzunu silkti. “Kanun böyle.”</span></p>

    <p class="Normal para-style-override-7"><span class="char-style-override-8">“Ama sen yargıçsın!” diye haykırdı. “Tanrı aşkına, bir şey yapamaz mısın?” Başı titreyerek hareket ediyor, görmeyen gözleriyle ona dik dik bakarak bu isteğine boyun eğdirtmeye çalışıyordu.</span></p>

    <p class="Normal para-style-override-7"><span class="char-style-override-8">“Hayır!” dedi Bay Campbell sertçe ve sonra kibarca tekrarladı. “Hayır.” Kolundaki elini kaldırdı ve sıkıca tuttu. “Yapamayacağımı biliyorsun. Elimde olsaydı…”</span></p>

    <p class="Normal para-style-override-7"><span class="char-style-override-8">“Elinde olsaydı da yapmazdın,” dedi Jacosta acı bir ses tonuyla. Campbell’ın sıkıca tuttuğu elini çekti ve yumruklarını sıkarak geriledi. “Git o zaman. Seni yargıç olasın diye çağırdılar; git ve onlara hükmünü söyle.” İşe yaramadığı için öfkelenen Jocasta, topukları üzerinde dönüp odayı terk ederken </span><span class="char-style-override-8">eteği hışırdıyordu.</span></p>

    <p class="Normal para-style-override-7"><span class="char-style-override-8">Campbell onun arkasından baktı ve koridorun aşağısından bir kapı çarpma sesi geldikten sonra tuttuğu nefesini bıraktı. Sonra da acı bir ifadeyle yüzünü buruşturdu ve Jamie’ye döndü.</span></p>

    <p class="Normal para-style-override-7"><span class="char-style-override-8">“Birbirimizi daha doğru düzgün tanımadan size böyle bir ricada bulunmaktan çekiniyorum. Ancak bu iş için bana eşlik ederseniz çok minnettar olurum. Bayan Cameron orada bulunamayacağına göre onu temsilen orada bulunmanız bu sorun için- ”</span></p>

    <p class="Normal para-style-override-7"><span class="char-style-override-8">Jamie, “Sorun nedir, Bay Campbell?” diyerek onun sözünü kesti.</span></p>

    <p class="Normal para-style-override-7"><span class="char-style-override-8">Campbell bana baktı, açıkça benim gitmemi istiyordu. Yerimden kımıldamadığım için omzunu silkti ve cebinden çıkardığı mendille yüzünü sildi.</span></p>

    <p class="Normal para-style-override-7"><span class="char-style-override-8">“Bu sömürge kuralıdır, sör, eğer bir zenci beyaz adama saldırırsa bunun sonucu olarak kan dökülmesi gerekir. Daha sonra da işlediği suç yüzünden ölür.” Duraksadı, çekinmişti. “Böyle olaylar şükür ki nadiren meydana gelir. Ama olduğunda- ” </span></p>

    <p class="Normal para-style-override-7"><span class="char-style-override-8">Sustu. Dudakları kenetlenmişti. Sonra içini çekti ve kızarmış yanaklarına son bir kez daha dokunup mendili cebine koydu. “Gitmeliyim. Gelecek misiniz, Bay Fraser?”</span></p>

    <p class="Normal para-style-override-7"><span class="char-style-override-8">Jamie bir an durdu, araştırırcasına gözlerini Campbell’ın yüzüne dikmişti.</span></p>

    <p class="Normal para-style-override-7"><span class="char-style-override-8">“Geleceğim,” dedi birden. Büfeye doğru giderek merhum Hector Cameron’ın düello silahlarının bulunduğu üst çekmeceyi çekti.</span></p>

    <p class="Normal para-style-override-7"><span class="char-style-override-8">Bunu gördükten sonra Campbell’a döndüm. “Tehlikeli mi?”</span></p>

    <p class="Normal para-style-override-7"><span class="char-style-override-8">“Bir şey söyleyemem, Bayan Fraser,” diyerek omuzlarını düşürdü Campbell. “Donald MacNeill bana sadece bıçkı atölyesinde bir çeşit münakaşa olduğunu ve bunun da kan dökme kanununu ilgilendirdiğini söyledi. Bir an önce gelip bir karar vermemi ve cezanın infazını denetlememi söyledi ve ben daha ayrıntıları öğrenemeden diğer mülk sahiplerine haber vermek için ayrıldı.”</span></p>

    <p class="Normal para-style-override-7"><span class="char-style-override-8">Mutsuz görünüyordu ama kaderine boyun eğmişti.</span></p>

    <p class="Normal para-style-override-7"><span class="char-style-override-8">“İnfaz mı? Yani daha ne yaptığını bile bilmeden bir adamı infaz etme niyetinde olduğunuzu mu söylüyorsunuz?” Telaşımdan Jocasta’nın yün sepetini devirmiştim. Renkli, küçük yün yumakları halının üzerinde sekerek etrafa yayılmıştı.</span></p>

    <p class="Normal para-style-override-7"><span class="char-style-override-8">“Ne yaptığını biliyorum, Bayan Fraser!” Campbell çenesini kaldırdı, yüzündeki kızarıklık artmıştı ama sabırsızlığını belli etmedi. “Özür dilerim bayan. Biliyorum buralarda yenisiniz; bazı geleneklerimizi zor, hatta barbarca bulabilirsiniz ama- ”</span></p>

    <p class="Normal para-style-override-7"><span class="char-style-override-8">“Haklısınız bunu barbarca buluyorum! Bu nasıl bir kanun ki bir insanı suçlu bulup- ”</span></p>

    <p class="Normal para-style-override-7"><span class="char-style-override-8">“Bir köleyi- ”</span></p>

    <p class="Normal para-style-override-7"><span class="char-style-override-8">“Bir insanı! Duruşma hatta bir soruşturma bile olmadan insanı mahkûm etmek? Bu nasıl bir kanun?”</span></p>

    <p class="Normal para-style-override-7"><span class="char-style-override-8">“Kötü bir kanun, madam!” dedi aniden. “Ancak kanun bu ve ben de bunu yerine getirmekle yükümlüyüm. Bay Fraser, hazır mısınız?” Başındaki şapkasına dokunarak beni selamladı ve sonra Jamie’ye döndü.</span></p>

    <p class="Normal para-style-override-7"><span class="char-style-override-8">“Hazırım.” Tabancaları ve mühimmatı ceplerinin derinliklerine yerleştirdi ve doğrularak ceketinin eteklerini düzeltti. “Sassenach, gidip- ”</span></p>

    <p class="Normal para-style-override-7"><span class="char-style-override-8">Karşısına geçtim ve o daha sözünü bitiremeden kolunu tuttum. “Jamie, Lütfen, gitme! Böyle bir olaya karışamazsın!”</span></p>

    <p class="Normal para-style-override-7"><span class="char-style-override-8">“Sus.” Elini elimin üzerine koydu ve sıktı. Gözlerime bakarak konuşmamı engelledi.</span></p>

    <p class="Normal para-style-override-7"><span class="char-style-override-8">“Çoktan bunun bir parçası oldum,” dedi usulca. “Burası teyzemin mülkü ve olaya karışan da onun adamı. Bay Campbell haklı; ben onun akrabasıyım. Oraya gitmek benim görevim, en azından görmem gerekir. Orada olmalıyım.” Duraksadı sanki bir şeyler daha söyleyecek gibiydi ama onun yerine elimi tekrar sıktı ve beni bıraktı.</span></p>

    <p class="Normal para-style-override-7"><span class="char-style-override-8">“Öyleyse ben de seninle geliyorum.” Gerçekleşmek üzere olan felaketin farkında olmanın verdiği ürkütücü bir tarafsızlıkla oldukça sakin konuşmuştum.</span></p>

    <p class="Normal para-style-override-7"><span class="char-style-override-8">Açılmış ağzı seğirdi. “Bunu bekliyordum zaten, Sassenach. Git ve ilaç kutunu al. Ben de atları buraya getirteyim.”</span></p>

    <p class="Normal para-style-override-7"><span class="char-style-override-8">Bay Campbell’ın itirazlarını duymayı beklemeden kilere doğru koştum, terliklerim endişeli bir kalp gibi ses çıkararak yere vuruyordu.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Yolda Andrew MacNeill’la buluştuk, bir kestane ağacının gölgesinde atını dinlendiriyordu. Bizi bekliyordu; toynak seslerini duyduğunda gölgelerin arasından çıktı. Önünde durduğumuzda Campbell’a başını salladı ama kaşlarını çatmış bana bakıyordu.</span></p>

    <p class="Normal para-style-override-7"><span class="char-style-override-8">“Ona söylemedin mi, Campbell?” dedi ve kaşlarını çatarak Jamie’ye döndü. “Bu kadınlara göre bir iş değil, Bay Fraser.”</span></p>

    <p class="Normal para-style-override-7"><span class="char-style-override-8">“Siz buna kan dökme meselesi demiyor musunuz?” dedi Jamie, ses tonunda belirgin bir şiddet vardı. “Karım şifacıdır; benimle birlikte savaşı gördü. Eğer beni orada istiyorsanız, o da benimle gelecek.”</span></p>

    <p class="Normal para-style-override-7"><span class="char-style-override-8">MacNeill dudaklarını birbirine sıkıca bastırdı ama daha fazla tartışmadı. Birden döndü ve eyerine atladı.</span></p>

    <p class="Normal para-style-override-7"><span class="char-style-override-8">“MacNeill, bize bu talihsiz olay hakkında bilgi ver.” Campbell kısrağını dürterek Jamie’nin atının omuz başını burun farkıyla geçmiş, ustaca bir hareketle ikisinin arasında yavaşça ilerliyordu. “Bildiğin gibi Bay Fraser burada yeni ve bana sadece kan döküleceği söylendi. Ayrıntıları bilmiyorum.”</span></p>

    <p class="Normal para-style-override-7"><span class="char-style-override-8">MacNeill, yakasını iki eşit parçaya bölen atkuyruğu yağılmış kır saçlarına doğru iri omuzlarını yavaşça silkti. Şapkası başına sıkıştırılmış, sanki cetvelle ölçülmüş gibi omuzları dik duruyordu. MacNeill görünüşüyle olduğu kadar konuşmasıyla da geri kafalı ve anlayışı kıt bir adamdı.</span></p>

    <p class="Normal para-style-override-7"><span class="char-style-override-8">Atla ilerlerken olayı kısaca anlattı. Bıçkı atölyesinin ustabaşı olan Byrnes, terebentin kölelerinden biriyle tartışmıştı. Köle de yaptığı işe uygun olarak üzerinde bulunan büyük kesme bıçağıyla Byrnes’ın başını vücudundan ayırarak bu meseleyi çözmeye çalışmıştı. Hedefini şaşırınca, ustabaşını sadece kulağından mahrum etmeyi başarabilmişti. </span></p>

    <p class="Normal para-style-override-7"><span class="char-style-override-8">“Ağaç kabuğu soyar gibi adamın yüzünü sıyırmış,” dedi MacNeill, ses tonunda gaddarca bir tatmin vardı. “Kulağıyla birlikte yüzünün bir kısmını da kesmiş. O iğrenç yüzü daha da kötü hale getirmiş değil.”</span></p>

    <p class="Normal para-style-override-7"><span class="char-style-override-8">Tepkisini tek kaşını kaldırarak veren Jamie’ye baktım. Belli ki Byrnes yöredeki çiftlik sahipleri arasında pek sevilen biri değildi.</span></p>

    <p class="Normal para-style-override-7"><span class="char-style-override-8">Ustabaşı feryat ederek yardım çağırmış, iki müşterinin ve birkaç kölenin sayesinde saldırganı yakalamayı başarmışlardı. Yarasından akan kanı durdurmuş, köleyi kulübeye kilitlemişlerdi ve - pala almaya gelen ve beklenmedik şekilde kendisini bir dramın ortasında bulan - Donald MacNeill’i bir an önce olayı çiftlik sahiplerine anlatması için göndermişlerdi.</span></p>

    <p class="Normal para-style-override-7"><span class="char-style-override-8">“Siz bilmezsiniz,” diye açıkladı Campbell, Jamie’yle konuşabilmek için eyerini döndürerek. “Bir köle infaz edileceği zaman yakın çiftliklerdeki köleler de seyretmeleri için getirilirler. Caydırıcı, değil mi? Gelecekte, düşünülmeden böylesi bir hadise yaşanmasın diye.”</span></p>

    <p class="Normal para-style-override-7"><span class="char-style-override-8">“Doğru,” dedi Jamie kibarca. “Kralın eğilimi de bu yöndeydi. Ayaklanma’dan sonra büyükbabamı Tower Hill’de idam etmişti. Çok da etkili olmuştu; o zamandan beri bütün akrabalarım uslu durdu.”</span></p>

    <p class="Normal para-style-override-7"><span class="char-style-override-8">Bu iğneli sözün anlamını bilecek kadar uzun bir süredir İskoçlar ile birlikte yaşıyordum. Jamie, Campbell’ın ricasıyla gelmiş olabilirdi, fakat Yaşlı Tilki’nin torunu ne hiç kimseden emir alır ne de İngiliz kanunlarını takdir edip kabul ederdi.</span></p>

    <p class="Normal para-style-override-7"><span class="char-style-override-8">MacNeill mesajı almıştı; ensesi kıpkırmızı olmuştu ama Farquard Campbell neşelenmiş gibiydi. Dönmeden önce kısa bir kahkaha attı.</span></p>

    <p class="Normal para-style-override-7"><span class="char-style-override-8">“Hangi köle olduğunu biliyor musun?” diye sorunca, MacNeill başını olumsuz anlamda salladı.</span></p>

    <p class="Normal para-style-override-7"><span class="char-style-override-8">“Genç Donald söylemedi. Lakin sen de benim kadar iyi biliyorsun, bunu yapan o aşağılık Rufus’tur.”</span></p>

    <p class="Normal para-style-override-7"><span class="char-style-override-8">Campbell’ın omuzları onaylarcasına çöktü. “Jo, bunu duyduğunda çok üzülecek,” diye mırıldandı, başını üzüntüyle salladı.</span></p>

    <p class="Normal para-style-override-7"><span class="char-style-override-8">“Bu onun hatası,” dedi MacNeill ve bacağına konmuş bir atsineğine kabaca bir darbe indirdi. “Köleleri çalıştırmak şöyle dursun Byrnes, domuzlara bile bakamayan bir adamdır. Bunu Jo’ya sen de ben de çok kereler söyledik.”</span></p>

    <p class="Normal para-style-override-7"><span class="char-style-override-8">“Evet ama onu kiralayan Jo değil, Hector’du,” diye itiraz etti Campbell kibarca. “Ve onu düşünmeden işten çıkaramazdı ki. Sonra ne yapacaktı, bıçkı atölyesine gidip kendisi mi idare edecekti?”</span></p>

    <p class="Normal para-style-override-7"><span class="char-style-override-8">MacNeill, geniş kalçalarını eyerin üzerinde kımıldatırken cevap olarak homurdandı. Jamie’ye baktım ve yüzünün ifadesizleştiğini, gözlerini ise şapkasının gölgesine gizlediğini gördüm.</span></p>

    <p class="Normal para-style-override-7"><span class="char-style-override-8">“İnatçı bir kadından daha kötüsü pek yoktur,” dedi MacNeill, sesi gerektiğinden daha yüksek çıkmıştı. “Eğer onlara bir zarar gelirse, kendilerinden başka hiç kimseyi suçlamazlar.”</span></p>

    <p class="Normal para-style-override-7"><span class="char-style-override-8">“Hâlbuki,” dedim dalga geçerek, atların çıkardığı seslerden duyulabilmesi için sesimin tonunu yükselttim, “eğer bir erkek yüzünden zarar görürlerse, onu suçlamanın verdiği tatmin zararı yeteri kadar telafi eder, değil mi?”</span></p>

    <p class="Normal para-style-override-7"><span class="char-style-override-8">Jamie keyiften homurdanırken, Campbell kıkırdanıp MacNeill’ı dürttü.</span></p>

    <p class="Normal para-style-override-7"><span class="char-style-override-8">“Seni alt etti, Andrew!” dedi.</span></p>

    <p class="Normal para-style-override-7"><span class="char-style-override-8">Andrew cevap vermedi ama boynu daha da kızarmıştı. MacNeill’ın omuzları eğik bir halde, sessizlik içinde yolumuza devam ettik.</span></p>

    <p class="Normal para-style-override-7"><span class="char-style-override-8">Biraz tatmin olsam da bu değişim beni sakinleştirmeye yetmemişti, oraya vardığımızda olabileceklerin korkusuyla midem düğümlenmişti. Byrnes’tan hoşlanmamalarına ve olayların sebebinin ustabaşının hatası olduğunu kabul etmelerine rağmen, kölenin kaderini değiştirebilecek herhangi bir öneride bulunan yoktu.</span></p>

    <p class="Normal para-style-override-7"><span class="char-style-override-8">“Kötü bir kanun,” demişti Campbell ama yine de kanundu. Ellerimi titreten ve deri dizginleri terle kayganlaştıran, hukuki gaddarlığın zulmü ya da dehşeti değildi; bunun sebebi Jamie’nin ne yapacağını merak etmemdi.</span></p>

    <p class="Normal para-style-override-7"><span class="char-style-override-8">Yüzünden hiçbir şey okunmuyordu. Sakince atını sürüyordu, sol eli dizginlerde sağ eliyse bacağında, ceketindeki tabancanın şişkinlik yaptığı yerin yakınında gevşekçe kıvrılmıştı.</span></p>

    <p class="Normal para-style-override-7"><span class="char-style-override-8">Onunla gitmeme izin vermesi yüzünden rahatlamalı mıydım, ondan bile emin değildim. Bu, onun şiddete başvurulmayacağını beklediği anlamına da gelebilirdi - ama bu durumda onlardan yana çıkıp infazın gerçekleşmesine izin vereceği anlamına gelebilir miydi?</span></p>

    <p class="Normal para-style-override-7"><span class="char-style-override-8">Ve eğer bunu yaparsa…? Ağzım kurudu, burnum ve boğazım atların toynaklarından yükselen kahverengi tozla tıkandı.</span></p>

    <p class="Normal para-style-override-7"><span class="char-style-override-8">Ben de bunun bir parçasıyım, demişti. Fakat neyin parçasıydı? Klanın ve ailenin, evet ama ya </span><span class="italik char-style-override-7" xml:lang="tr-TR">bunun?</span><span class="char-style-override-8"> Kuzey İskoçyalılar, onurlarına dokunan ya da kanlarını kaynatan herhangi bir sebepten dolayı ölümüne savaşırlar ama çoğunlukla onların dışındaki meselelere kayıtsız kalırlardı. Asırlardır dağda soyutlanmış halde yaşamanın getirdiği metanet, onları başkalarının işlerine karışmaktan uzak tutmuştu - ama onların işlerine karışan talihsizlerin vay halineydi!</span></p>

    <p class="Normal para-style-override-7"><span class="char-style-override-8">Campbell ve MacNeill bunu açıkça Jamie’nin olayı olarak görüyorlardı - ama o öyle mi görüyordu? Jamie soyutlanmış bir Kuzey İskoçyalı değil, diyerek kendimi ikna ettim. O, çok yer görmüş, iyi eğitimli, kültürlü bir adamdı. Ve bu olay hakkında ne düşündüğümü gayet iyi biliyordu. Bugünü göz önüne aldığımda, fikirlerimin pek değeri olmayacağı gibi korkunç bir duyguya kapılmıştım.</span></p>

    <p class="Normal para-style-override-7"><span class="char-style-override-8">Sıcak ve rüzgârsız bir akşamüstüydü, yol boyunca uzanan otlardaki ateş böcekleri vızıldıyordu ama benim parmaklarım buz gibiydi ve dizginlerin üzerinde kaskatı kesilmişti. Kölelerden oluşan ve yürüyerek bıçkı atölyesinin yönünde ilerleyen birkaç ufak grubu geçtik. Biz geçerken başlarını kaldırmadılar ama çalılara doğru çekilerek yol verdiler.</span></p>

    <p class="Normal para-style-override-7"><span class="char-style-override-8">Şapkası alçaktaki bir dala takılınca, Jamie ustaca bir hareketle onu yakaladı. Şapkayı başına takmadan önce tedbiri elden bıraktığı o anda, endişeden oluşan gergin bir çizginin yüzünde belirip kaybolduğunu gördüm. Yaşadığım bu ufak sarsıntıyla onun da ne yapacağını bilmediğini anladım. Ve bu beni her şeyden daha çok korkutmuştu.</span></p>

    <p class="Normal para-style-override-7"><span class="char-style-override-8">Bir anda çam ağacı ormanına gelmiştik. Titreşen sarı-yeşil ceviz ve akçaağaç yaprakları bir anda yol vererek bizi serin, koyu yeşilliklerin esrarengiz ışıltısına ulaştırmıştı. Sanki okyanus yüzeyinden soğuk derinliklere gitmek gibiydi.</span></p>

    <p class="Normal para-style-override-7"><span class="char-style-override-8">Bizi bekleyen şeyleri düşünmekten alıkoyarcasına eyerimin arkasına bağlanmış ahşap kutuya dokunmak için uzandım. Başlamak üzere olan bu felakette akla uygun olarak oynayabileceğim tek role kendimi ruhsal olarak hazırlamaya çalışıyordum. Verilecek zarara mani olamazdım ama çoktan olmuş olanı düzeltmeye çalışabilirdim. Mikroplardan arındır ve temizle - yanımda bir şişe saf alkol ve ezilmiş sarımsak ve naneden yapılmış antiseptik sıvı vardı. Sonra yara sarılacak - evet, sargı bezleri yanımda - ama öncelikle yaranın dikilmesi gerekir.</span></p>

    <p class="Normal para-style-override-7"><span class="char-style-override-8">Tam da Byrnes’ın kopmuş kulağına ne yaptıklarını düşünürken, durdum. Duyduğum vızıltı ağustos böceklerinden gelmiyordu. Önde giden Campbell, dizginleri havaya kaldırıp sesleri dinlerken biz de arkasında durduk.</span></p>

    <p class="Normal para-style-override-7"><span class="char-style-override-8">Sesler uzaktan geliyordu, sanki baş aşağı çevrilmiş ve sallanana bir arı kovanından çıkıyormuş gibi anlaşılmaz, kızgın uğultular duyuluyordu. Sonra belli belirsiz bir bağırış ve çığlık sesleri geldi ve aniden gürültülü bir patlama sesi duyuldu.</span></p>

    <p class="Normal para-style-override-7"><span class="char-style-override-8">Son bayırı dörtnala gittik, ağaçlardan sıyrılarak hızla bıçkı atölyesindeki açıklık alana ulaştık. Alan insanlarla doluydu; köleler, sahipleri, kadınlar ve çocuklar biçilmiş kereste yığınlarının arasında şaşkın bir halde dolaşıyorlardı. Balta darbesiyle savrularak açığa çıkmış beyaz karıncalara benziyorlardı.</span></p>

    <p class="Normal para-style-override-7"><span class="char-style-override-8">Sonra kalabalığa olan ilgimi kaybettim. Bütün dikkatimi bıçkı atölyesinin yan tarafında bulunan ve kancasına takılan kütükleri kaldırılarak testere yatağıyla aynı seviyeye getiren vince vermiştim.</span></p>

    <p class="Normal para-style-override-7"><span class="char-style-override-8">Kancaya saplanmış olan, siyah bir adamın vücuduydu, kıvrılmış bir solucanın korkunç bir benzeriydi. Sıcak kan kokusu rüzgârla birlikte taşınıyordu; vincin altındaki platformda kandan bir havuz oluşmuştu.</span></p>

    <p class="Normal para-style-override-7"><span class="char-style-override-8">Atım durdu, yolu kapayan kalabalık yüzünden sinirlenmiş olduğu yerde kıpırdanıyordu. Bağrışmalar yerini inlemeye bıraktı, sadece kadınların birinden çığlıklar geliyordu. Jamie atından indi ve kalabalığın arasından platforma doğru zar zor ilerledi. Campbell ve MacNeill da onun yanındaydı, kalabalığı itip kakarak yol açıyorlardı. MacNeill’ın şapkası düşmüş, dikkatsizce ayaklar altında çiğnenmişti. </span></p>

    <p class="Normal para-style-override-7"><span class="char-style-override-8">Hareket etmekten aciz, eyerimde donakalmıştım. Vincin yakınındaki platformda başkaları da vardı; bir tarafı kandan bütünüyle lekelenmiş, başındaki yara sargı bezleriyle acayip bir şekilde sarılmış ufak tefek bir adam, başka birkaç adam, sopalı ve misket tüfekli beyaz ve melez adamlar ara sıra tehdit edercesine kalabalığa yumruk sallıyorlardı.</span></p>

    <p class="Normal para-style-override-7"><span class="char-style-override-8">Platforma gitmek için acele etmek gibi bir isteği olan yoktu. Aksine, oradan kaçmak istiyor gibiydiler. Etrafımdaki yüzlerde korkudan, dehşete düşmeye kadar çeşitli ifadeler vardı. Birkaç kişide de şiddetli öfke ya da tatmin olmuşluk ifadesi hâkimdi.</span></p>

    <p class="Normal para-style-override-7"><span class="char-style-override-8">Farquard Campbell kalabalığın arasından sıyrılarak MacNeill’ın güçlü omuzlarının yardımıyla platforma çıktı. Sopalı adamlara doğru hızla ilerlerken kollarını sallayıp bağırarak bir şeyler söyledi. Söylediklerini duyamama rağmen etrafımdaki çığlıklar ve iniltiler yerini sessizliğe bırakmıştı. Jamie platformun kenarını kavradı, Campbell’ın ardından kendini yukarı çektikten sonra MacNeill’a elini uzattı.</span></p>

    <p class="Normal para-style-override-7"><span class="char-style-override-8">Campbell, zayıf yanakları öfkeden seğiren Byrnes’la yüz yüzeydi.</span></p>

    <p class="Normal para-style-override-7"><span class="char-style-override-8">“İğrenç bir gaddarlık!” diye bağırıyordu. Etrafımdaki karışıklık ve mırıltılar arasında söyledikleri doğru düzgün anlaşılmıyordu ama parmağıyla vinci ve dehşet verici yükünü vurguladığını gördüm. Köle çırpınmayı bıraktı, hareketsizce asılı duruyordu.</span></p>

    <p class="Normal para-style-override-7"><span class="char-style-override-8">Ustabaşının yüzü görünmüyordu, fakat vücudu zorbalıkla katılaşmıştı. Bir-iki arkadaşı destek olmak için ona doğru yavaşça ilerledi. </span></p>

    <p class="Normal para-style-override-7"><span class="char-style-override-8">Bir anlığına Jamie’yi ayakta gördüm, olayları değerlendiriyordu. Ceketindeki tabancaları çıkardı ve soğukkanlı bir tavırla ağızotunu kontrol etti. Sonra öne doğru adım atarak tabancalardan birini Byrnes’ın sargılı başına doğrulttu. Ustabaşı şaşkınlıktan kaskatı kesildi.</span></p>

    <p class="Normal para-style-override-7"><span class="char-style-override-8">“Adamı aşağı indirin,” dedi Jamie, en yakınında duran katillerden birine. Kalabalığın azalan homurtularının arasından duyulabilecek kadar yüksek sesle konuşmuştu. “Yoksa arkadaşının yüzünden kalanları da ben uçururum. Ve sonra- ” İkinci tabancayı kaldırdı ve adamın göğsüne nişan aldı. Jamie’nin yüzündeki ifade başka bir tehdide gerek bırakmamıştı.</span></p>

    <p class="Normal para-style-override-7"><span class="char-style-override-8">Adam isteksizce hareket ederken kısılmış gözlerini tabancaya dikmişti. Vinci kontrol eden makaranın fren kolunu tuttu ve çekti. Kanca yavaşça aşağı inerken yükünden dolayı zorlanan kablosu gerilmişti. Kölenin güçsüz vücudu toprağa değdiğinde, izleyiciler yüksek sesle iç çektiler.</span></p>

    <p class="Normal para-style-override-7"><span class="char-style-override-8">Platforma birkaç adım kalana kadar atımla kalabalığın içinden geçmeyi başardım. At ürktü ve tepinmeye başladı, başını arkaya doğru atıyor ve güçlü kan kokusu yüzünden burnundan soluyordu ama kaçmayacak kadar iyi yetiştirilmişti. Attan indim ve yakınımdaki bir adama kutuyu getirmesini söyledim.</span></p>

    <p class="Normal para-style-override-7"><span class="char-style-override-8">Ayağımın altındaki platform tahtaları bana biraz garip geldi, gemiden inip karaya çıkmanın hissettirdiği duyguya benziyordu. Birkaç adım atıp kölenin yattığı yere ulaştığımda, zihnimde oluşan kaçınılmaz netlik temel cerrahi becerilerimi aklıma getirdi. Arkamdaki ateşli tartışmaları ve izleyicilerin varlığını önemsemedim.</span></p>

    <p class="Normal para-style-override-7"><span class="char-style-override-8">Yaşıyordu; göğsü aldığı kesik kesik, ufak nefeslerle hareket ediyordu. Kanca midesini delip geçmiş, göğüs kafesi boyunca ilerleyerek böbreklerinin bulunduğu yerin arkasından çıkmıştı. Adamın cildinde olağanüstü koyu mavi-gri bir renk tonu oluşmuştu ve dudakları da kil gibi bembeyazdı.</span></p>

    <p class="Normal para-style-override-7"><span class="char-style-override-8">Aldığı küçük nefeslerden çıkan ıslık sesinden başka ses gelmemesine rağmen köleye, “Sus,” dedim, yumuşak bir ses tonuyla. Gözlerinden bulunduğu durumu kavrayamadığı belli oluyordu, göz bebekleri genişlemiş ve kararmıştı.</span></p>

    <p class="Normal para-style-override-7"><span class="char-style-override-8">Ağzında kan yoktu; ciğerleri delinmemişti. Derin nefes alamıyordu ama ritimliydi; diyaframı delinmemişti. Ellerim üzerinde nazikçe hareket ederken, aklım da hasarın izini takip etmeye çalışıyordu. Her iki yaradan da akan kan, arkasındaki ve midesindeki kasların üzerinden koyu, kaygan bir çizgi oluşturarak süzülüyordu, cilalanmış çeliğin üzerinde bir yakut gibi kıpkırmızı parlıyordu. Kan fışkırması yoktu; nasıl olduysa karın kaslarından geçen ana atardamarı ve böbrek atar damarını ıskalamıştı.</span></p>

    <p class="Normal para-style-override-7"><span class="char-style-override-8">Arkamda ateşli bir tartışma çıkmıştı; aklımın ayrık, küçük bir köşesiyle o anda Farquard Campbell tarafından öfkeyle azarlanan Byrnes’ın yanındaki adamların komşu iki çiftliğin ustabaşları olduklarını duydum.</span></p>

    <p class="Normal para-style-override-7"><span class="char-style-override-8">“…açıkça kanunu hiçe saydınız! Sizi temin ederim ki bu yaptığınız için mahkemede hesap vereceksiniz, baylar!”</span></p>

    <p class="Normal para-style-override-7"><span class="char-style-override-8">“Ne önemi var ki?” dedi adamın biri aksi bir gürlemeyle. “Bu kan dökme kanunu ve sakatlama! Byrnes’ın hakları var!”</span></p>

    <p class="Normal para-style-override-7"><span class="char-style-override-8">“Haklar sizin karar vermeniz için değildir.” MacNeill gürleyerek tartışmaya katıldı. “Ayaktakımı, işte siz busunuz, ondan daha iyi değilsiniz- ”</span></p>

    <p class="Normal para-style-override-7"><span class="char-style-override-8">“Sen de nereden çıktın, yaşlı adam? Uzun İskoç burnunu istenmediğin yerlere sokuyorsun.”</span></p>

    <p class="Normal para-style-override-7"><span class="char-style-override-8">“Neye ihtiyacın var, Sassenach?”</span></p>

    <p class="Normal para-style-override-7"><span class="char-style-override-8">Jamie’nin yanıma geldiğini duymamıştım ama buradaydı. Çömeldi, yanında tahtanın üzerinde açtığım kutum vardı. Bir elinde dolu tabancasını tutarken dikkati daha çok arkamdaki grubun üzerindeydi.</span></p>

    <p class="Normal para-style-override-7"><span class="char-style-override-8">“Bilmiyorum,” dedim. Arka planda devam eden tartışmayı duyabiliyordum ama sözcükler anlamsız geliyordu. Tek gerçek ellerimin altındakiydi.</span></p>

    <p class="Normal para-style-override-7"><span class="char-style-override-8">Dokunduğum adamdaki korkunç hasara rağmen, ölümcül bir yarasının olmayabileceğini kavramaya başlamıştım. Dokunabildiğim ve hissedebildiklerimden, kancanın kavisli kısmının ciğerinden yukarı doğru ilerlediğini anlamıştım. Muhtemelen sağ ciğeri zarar görmüştü ve ince bağırsak ya da safra kesesi kesilmiş olabilirdi - ama bunlardan hiçbiri anında öldürmezdi.</span></p>

    <p class="Normal para-style-override-7"><span class="char-style-override-8">Eğer anında ölmüş olsaydı bunu yapan sadece yaşadığı şok olurdu. Ancak içini delip geçen çeliğin hemen üzerindeki terli-kaygan karnında nabzının attığını görebiliyordum. Hızlıydı ama davul sesi gibi düzenliydi, elimi üzerine koyduğumda yankısını parmaklarımın ucunda hissedebiliyordum. Kan kaybetmişti - belirgin bir kokusu vardı, ter ve korkunun kokusunu bastırıyordu - ama onu öldürecek kadar değildi. </span></p>

    <p class="Normal para-style-override-7"><span class="char-style-override-8">Aklıma heyecan verici bir düşünce geldi; bu adamın hayatını kurtarabilirdim. Belki de olmazdı; bir anda aklıma yanlış gidebilecek her şey geldi - kancayı çıkarma işlemi sırasında kanama olması. İç kanama, gecikmiş şok, bağırsak delinmesi, bağırsakları saran zardaki iltihap. Bunlar sadece şimdilik olabileceklerdi.</span></p>

    <p class="Normal para-style-override-7"><span class="char-style-override-8">Savaşta, vücudu kılıçla boylu boyunca kesilmiş bir adam görmüştüm, yaranın yeri hemen hemen aynıydı. Vücuduna sarılmış bir sargı bezi dışında hiçbir tedavi görmemişti - ama yine de kurtulmuştu.</span></p>

    <p class="Normal para-style-override-7"><span class="char-style-override-8">“Kanunsuzluk!” diyordu Campbell, tartışmadan çıkan anlamsız sözlerin arasından sesi yükseliyordu. “Ne kadar kışkırtma olursa olsun, bu yapılana göz yumulamaz. Hepinizi tutuklatacağım, bundan emin olabilirsiniz!”</span></p>

    <p class="Normal para-style-override-7"><span class="char-style-override-8">Tartışmanın nedeni olan varlığa dikkat eden yoktu. Saniyeler geçmişti ama harekete geçmem için sadece birkaç saniyem kalmıştı. Dikkatini tartışmadan uzaklaştırmak için elimi Jamie’nin koluna koydum.</span></p>

    <p class="Normal para-style-override-7"><span class="char-style-override-8">“Onu kurtarırsam yaşamasına izin verecekler mi?” diye sordum alçak sesle. </span></p>

    <p class="Normal para-style-override-7"><span class="char-style-override-8">Gözleri, olasılıkları hesaplarcasına arkamdaki adamların arasında gidip geldi.</span></p>

    <p class="Normal para-style-override-7"><span class="char-style-override-8">“Hayır,” dedi yumuşak bir ses tonuyla. Kararmış, anlayışlı gözleri gözlerimle buluştu. Omuzları hafifçe doğruldu ve tabancayı bacağının üst kısmına koydu. Seçimini yapması için ona yardım edemezdim, o da bana yardım edemezdi ama seçimim ne olursa olsun beni savunabilirdi.</span></p>

    <p class="Normal para-style-override-7"><span class="char-style-override-8">“En üst sıradaki soldan üçüncü şişeyi ver,” diyerek sıkıca kapatılmış, içinde çeşitli ilaçlar olan üç sıra temiz cam şişenin bulunduğu kutunun kapağını başımla işaret ettim.</span></p>

    <p class="Normal para-style-override-7"><span class="char-style-override-8">İki şişe saf alkol, bir şişe de kanyak vardı. Kanyağa yeterli miktarda çekilmiş, kahverengi kökten koydum ve hızla çalkaladım sonra dizlerimin üzerinde emekleyerek adamın başına yaklaştım ve şişeyi dudaklarına bastırdım.</span></p>

    <p class="Normal para-style-override-7"><span class="char-style-override-8">Adamın gözleri parladı; beni görmesi için gözlerine bakmaya çalıştım. Neden? Yaklaşıp adını seslenirken bile bunu merak ediyordum. Onun seçiminin bu olup olmayacağını soramazdım - onun yerine ben seçmiştim. Ve bu seçimi yaptığım için ondan ne onaylamasını isteyebilirdim ne de beni affetmesini.</span></p>

    <p class="Normal para-style-override-7"><span class="char-style-override-8">Yudumladı. Birinci yudum. İkinci yudum. Bembeyaz ağzının çevresindeki kaslar titredi, kanyak damlaları vücudu boyunca akmaya başladı. Bir kere daha çırpınarak büyük bir yudum aldıktan sonra, gergin boynu rahatladı ve kolumdaki başı ağırlaştı.</span></p>

    <p class="Normal para-style-override-7"><span class="char-style-override-8">Kolum başının altında gözlerim kapalı bir halde öylece oturdum, parmaklarım kulağının altında atan nabızdaydı. Nabzı attı; duraksadı ve sonra yeniden başladı. Vücudu titredi, kanla lekelenmiş cildi sanki binlerce karınca üzerinde </span><span class="char-style-override-8">koşuyormuşçasına seğiriyordu.</span></p>

    <p class="Normal para-style-override-7"><span class="char-style-override-8">Ders kitabındaki açıklama aklımdan geçti:</span></p>

    <p class="Normal para-style-override-7"><span class="italik char-style-override-7" xml:lang="tr-TR">Hissizlik. Karıncalanma. Sanki böcekler dokunuyormuş gibi cildin karıncalanması hissi. Mide bulantısı, mide bölgesinde ağrı. Zor nefes alımı, cildin soğuması ve nemlenmesi, kansızlık. Nabız zayıflar ve düzensizleşir, fakat zihin hâlâ açıktır.</span></p>

    <p class="Normal para-style-override-7"><span class="char-style-override-8">Gözle görülür belirtilerin hiçbiri, adamın şimdiye kadar gösterdikleri arasında yoktu. Mide ağrısı gibi.</span></p>

    <p class="Normal para-style-override-7"><span class="char-style-override-8">1,3 miligramı bir serçeyi birkaç saniyede öldürür. 6,5 miligramı bir tavşanı beş dakikada öldürür. Medea’nın Theseus için hazırladığı zehrin kurtboğan olduğu söylenir.</span></p>

    <p class="Normal para-style-override-7"><span class="char-style-override-8">Parmaklarımın altından kesik kesik gelen atıştan başka bir şeyi duymamaya ve hissetmemeye çalıştım. Nerede olduğumu ve ne yaptığımı unutmak için etraftaki sesleri, yakınımdaki mırıltıları, sıcağı, tozu ve kan kokusunu bütün gücümle dışarıda bırakmaya çalıştım.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Fakat zihin hâlâ açıktır.</span></p>

    <p class="Normal para-style-override-7"><span class="char-style-override-8">Ah, Tanrım, diye düşündüm. Bilinci açıktı.</span><span class="char-style-override-18"> </span><span class="char-style-override-8"> </span></p>

    <p class="Normal para-style-override-10"><span class="char-style-override-8"> </span></p>
  </div>
</body>
</html>