<html xmlns="http://www.w3.org/1999/xhtml">
<head>
  <title>guzdavullari-29</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-19" xml:lang="en-US"><span class="bold" xml:lang="tr-TR">19<br/>Ocağın Kutsanması</span><span class="bold" xml:lang="tr-TR"/></p>

    <p class="Normal para-style-override-9"><span class="italik char-style-override-7" xml:lang="tr-TR"> </span></p>

    <p class="Normal para-style-override-9"><span class="italik char-style-override-7" xml:lang="tr-TR">Eylül 1767</span></p>

    <p class="Normal para-style-override-7"><span class="bold char-style-override-7" xml:lang="tr-TR"> </span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Ayın ve yıldızların altında, çıplak bir sevgilinin kucağında uyumak, kürklerin ve yumuşak yaprakların ikinize beşik olması ve kestane ağaçlarının nazik mırıltısıyla uzaktaki şelalenin size ninni söylemesi inanılmaz romantik bir durum. </span></p>

    <p class="Normal para-style-override-7"><span class="char-style-override-8">Islak ve iri bir kocayla onun kadar iri ve ıslak yeğeninin arasına sıkışmış halde, kaba saba bir barınakta uyumaya çalışırken tepenizdeki dallardan düşen yağmur damlalarını dinlemek ve iyice doymuş koca bir köpeğin, sokulup durmasını savuşturmaya çalışmaksa pek o kadar değildir. </span></p>

    <p class="Normal para-style-override-7"><span class="char-style-override-8">“Hava,” dedim, oturma pozisyonuna geçmeye çalışıp ve Rollo’nun kuyruğunu yüzüncü kez yüzümden çekerken. “Nefes alamıyorum.” İçeri tıkılmış hayvanların kokusu dayanılmazdı; ıslak yün ve balık kokusuyla birleşmiş ağır, çürük bir koku.</span></p>

    <p class="Normal para-style-override-7"><span class="char-style-override-8">Dizlerimle ellerimin üstünde, kimsenin üstüne basmamaya çalışarak dışarı çıktım. Jamie homurdandı, vücut ısımın eksikliğini dengelemek için kıvrılarak neredeyse ekose kumaştan bir top haline geldi. Ian ve Rollo birbirinden ayrılamaz bir bütündüler. Soluk verişlerinde birbirine karışarak çıkan buhar, şafak öncesi serinliğinde etraflarında hafif bir sis oluşturuyordu. </span></p>

    <p class="Normal para-style-override-7"><span class="char-style-override-8">Dışarısı soğuktu ama hava tazeydi; o denli taze ki, ciğer dolusu bir nefes aldığımda neredeyse öksürecektim. Yağmur durmuştu ama ağaçlardan hâlâ damlalar süzülüyordu. Hava ise eşit oranda buhar ile saf oksijenden oluşuyordu ve dağda yetişen her tür bitkinin keskin kokularıyla çeşnilenmişti. </span></p>

    <p class="Normal para-style-override-7"><span class="char-style-override-8">Jamie’nin yedek gömleğiyle yatmıştım, geyik derisi kıyafetlerim nem almasın diye eyer çantasındaydı. Onları üzerime geçirdiğimde soğuktan tüylerim diken diken olmuştu ve titriyordum ama sertleşmiş deri birkaç dakika içinde ısınarak vücudumun şeklini aldı. </span></p>

    <p class="Normal para-style-override-7"><span class="char-style-override-8">Yalınayak ve ayak parmaklarım üşümüş halde, kolumun altında çaydanlıkla su kenarına yıkanmaya gittim. Henüz şafak doğmamıştı. Orman, sis ve gri mavi bir ışıkla doluydu; günün başında ve sonunda görünen, gizlenen küçük canlıların yemek için dışarı çıktığı zamanki gizemli ışık etrafı aydınlatıyordu. </span></p>

    <p class="Normal para-style-override-7"><span class="char-style-override-8">Cross Creek’e döneceğimize dağlarda kalmamızı önerirken Jamie haklıymış, diye düşündüm. Eylül’ün başıydı; Myers’in tahminlerine göre soğuklar bizi bir yerlere sığınmak zorunda bırakmadan önce, hava daha iki ay güzel olacaktı - nispeten güzel diye düzelttim tepedeki buutlara bakarak. Bu kadar zaman küçük bir kulübe inşa etmeye, et için avlanmaya, önümüzdeki kış için hazırlıklar yapmaya - belki - yeterdi.</span></p>

    <p class="Normal para-style-override-7"><span class="char-style-override-8">“Çok zor bir iş olacak,” demişti Jamie. O büyük kayaya yaslanmış aşağıdaki vadiye bakarken, ben de dizlerinin arasında ayakta duruyordum. “Tehlikesi de var, kar erken yağarsa başaramayız ya da yeterince avlanamayabilirim. Sen hayır dersen yapmam, Sassenach. Korkuyor musun?”</span></p>

    <p class="Normal para-style-override-7"><span class="char-style-override-8">Korku sözü yetersiz kalırdı. Bu düşünce, midemi altüst ediyordu. O dağ sırtında yerleşmeyi kabul ettiğimizde, kışı geçirmek için Cross Creek’e döneceğimizi sanıyordum. </span></p>

    <p class="Normal para-style-override-7"><span class="char-style-override-8">Hem gerekli malzemeyi hem de diğer yerleşimcileri rahatça toplayabilir, ilkbaharda da kervan halinde buraya dönüp araziyi temizler ve komün halinde evler inşa edebilirdik. Onun yerine tümüyle bir başımıza ve içinde Avrupalıların bulunduğu en küçük yerleşimden bile günlerce uzakta olacaktık. Vahşi doğanın içinde, kış boyunca bir başımıza. </span></p>

    <p class="Normal para-style-override-7"><span class="char-style-override-8">Ağaç devirmek için bir balta, birkaç bıçak, bir kamp çaydanlığı, bir kuşak ve küçük bir tıbbi yardım kutusu dışında yanımızda alet edevat namına hiçbir şey yoktu. Ya bir şey olsa, Jamie ya da Ian hasta düşse veya bir kaza geçirseydi? Açlıktan ölsek ya da donsaydık? Ayrıca her ne kadar Jamie Kızılderili tanıdıklarımızın bizimle ilgili kötü niyetleri olmadığını belirtse de ben karşılaşabileceğimiz diğerleri konusunda bundan o kadar emin değildim.</span></p>

    <p class="Normal para-style-override-7"><span class="char-style-override-8">Evet, elbette deli gibi korkuyordum. Öte yandan, korkunun genellikle ölümcül olmadığını öğrenecek kadar uzun yaşamıştım; en azından tek başına ölümcül değildi. </span></p>

    <p class="Normal para-style-override-7"><span class="char-style-override-8">İlk kez River Run’a, oradaki sıcak suya, sıcak yataklara ve düzenli çıkan yemeğe, tertip ve düzene ve en önemlisi güvenliğe bir miktar özlemle bakıyordum.</span></p>

    <p class="Normal para-style-override-7"><span class="char-style-override-8">Jamie’nin neden oraya dönmek istemediğini anlayabiliyordum. Jocasta’nın uyruğunda geçireceği birkaç ay onun yeni görevlere boğulmasına eden olacaktı ve onun yaltaklanmalarına karşı koyması bir o kadar daha zorlaşacaktı. </span></p>

    <p class="Normal para-style-override-7"><span class="char-style-override-8">Ayrıca onun da benden daha iyi bildiği üzere, Jocasta Cameron bir MacKenzie olarak doğmuştu. Kardeşleri Dougal ve Colum’un onun mirası üzerinde gözleri olduğunu ben bile anlamıştım. Leoch’lu MacKenzie’ler kafalarına bir şey koydular mı bundan kolay kolay vazgeçmezdi ve hedeflerine ulaşmak için her tür yolu denerlerdi. Sadece dokunma duyusuna güvenen kör bir örümcek de ağını ona göre sımsıkı örerdi. </span></p>

    <p class="Normal para-style-override-7"><span class="char-style-override-8">Hem son derece kindar biri olduğu belli olan Çavuş Murchison’un bölgesinden uzak durmakta da fevkalade fayda vardı. Farquard Campbell ve onun denetçilerini, köleleri ve tüm o siyaseti de unutmamalı… Jamie’nin onca karışıklık ve entrikanın içine geri dönmek istememesinin nedenlerini gayet iyi anlayabiliyordum; yaklaşmakta olan savaş ise başlı başına bir nedendi zaten. Aynı zamanda, Jamie’nin bu kararı almasının ardında yatanın bu nedenlerden hiçbiri olmadığından da gayet emindim. </span></p>

    <p class="Normal para-style-override-7"><span class="char-style-override-8">“Konu yalnızca River Run’a dönmek istememen değil, değil mi?” Sırtımı ona yasladım ve akşam serinliğinin aksine ondan gelen sıcaklığı duyumsadım. Henüz mevsim dönmemişti; hâlâ yaz sonuydu ve hava, güneşle canlanan yaprak ve çileklerin kokularıyla doluydu ama dağların üst kısımlarında geceleri soğuk oluyordu. </span></p>

    <p class="Normal para-style-override-7"><span class="char-style-override-8">Göğsünün gülmeyle sarsıldığını hissettim ve sıcak nefesi kulağımı yalayıp geçti. “Demek o kadar belli oluyor?”</span></p>

    <p class="Normal para-style-override-7"><span class="char-style-override-8">“Yeterince belli.” Kollarının arasında ona doğru döndüm ve alnımı onunkine dayadım; gözlerimizin arasında birkaç santim vardı. Gözleri çok koyu bir maviydi, dağların doruklarındaki akşamüstü gökyüzünün renginin aynısı. </span></p>

    <p class="Normal para-style-override-7"><span class="char-style-override-8">“Baykuş,” dedim.</span></p>

    <p class="Normal para-style-override-7"><span class="char-style-override-8">Güldü, sıçradı ve geri çekilirken göz kırptı. “Ne?”</span></p>

    <p class="Normal para-style-override-7"><span class="char-style-override-8">“Kaybettin,” diye açıkladım. “Bu oyuna ‘baykuş’ denir. İlk göz kırpan kaybeder.”</span></p>

    <p class="Normal para-style-override-7"><span class="char-style-override-8">“Ah.” Beni kulaklarımdan kavradı ve nazikçe yine alınlarımız birbirine değecek şekilde geri çevirdi. “Tamam o halde, baykuş. Gözlerin baykuş gözüne benziyor, biliyor muydun?”</span></p>

    <p class="Normal para-style-override-7"><span class="char-style-override-8">“Hayır,” dedim. “Biliyorum diyemem.”</span></p>

    <p class="Normal para-style-override-7"><span class="char-style-override-8">“Berrak ve altın rengi, ayrıca zeka dolu.”</span></p>

    <p class="Normal para-style-override-7"><span class="char-style-override-8">Gözümü kırpmadım. “Söyle o zaman, neden kalıyormuşuz.”</span></p>

    <p class="Normal para-style-override-7"><span class="char-style-override-8">O da kırpmadı gözünü, ama derin bir nefes alırken ellerimin altında göğsünün inip kalktığını hissettim. </span></p>

    <p class="Normal para-style-override-7"><span class="char-style-override-8">“Bir yer sahibi olmaya duyduğum ihtiyacı sana nasıl anlatsam?” dedi yumuşakça. “Ayaklarımın altındaki toprağa duyduğum ihtiyacı. Dağların soluğunu, Tanrı Adem’e nefes verirmişçesine bunu burun deliklerimde hissetmeyi. Elimin altında kayaları hissederek tırmanmayı, kayaların üstünde güneşe ve rüzgâra dayanarak duran likenleri görmeyi.”</span></p>

    <p class="Normal para-style-override-7"><span class="char-style-override-8">Nefesi kesilmişti, benim nefesimi kendi içine çekti. Elleri kafamın gerisinde kenetlenmişti, yüz yüze duruyorduk. </span></p>

    <p class="Normal para-style-override-7"><span class="char-style-override-8">“Eğer bir erkek gibi yaşayacaksam, bir dağım olmak zorunda,” dedi basitçe. Gözlerini kocaman açmış, benimkilerin içinde anlayış arıyordu. </span></p>

    <p class="Normal para-style-override-7"><span class="char-style-override-8">“Bana güvenecek misin, Sassenach?” dedi. Burnunu benimkine bastırdı ama gözlerini kırpmadı. Ben de öyle.</span></p>

    <p class="Normal para-style-override-7"><span class="char-style-override-8">“Ömrüm boyunca,” dedim.</span></p>

    <p class="Normal para-style-override-7"><span class="char-style-override-8">Benimkinden iki santim ötedeki dudakları gülümsedi. “Peki ya kalbinle güvenecek misin?”</span></p>

    <p class="Normal para-style-override-7"><span class="char-style-override-8">“Daima,” diye fısıldadım, gözlerimi kapadım ve onu öptüm. </span></p>

    <p class="Normal para-style-override-7"><span class="char-style-override-8">İşler işte böyle ayarlanmıştı. Myers Cross Creek’e geri dönecek, Jamie’nin talimatlarını Duncan’a iletecek, Jocasta’nın iyi olduğumuzu bilmesini sağlayacak ve paramızın geri kalanıyla dükkânlardan alabildiği kadar eşya alacaktı. Eğer ilk kar yağışına dek hâlâ zaman varsa yanında erzaklarla dönecekti, eğer yeterli zaman yoksa ilkbaharda gelecekti. Ian burada kalacaktı; kulübenin inşası ve avlanma konusunda onun yardımına ihtiyacımız vardı.</span></p>

    <p class="Normal para-style-override-7"><span class="char-style-override-8">Bize bugünlük ekmeğimizi ver, diye düşündüm derenin kıyısındaki ıslak çalıları itelerken, ve baştan çıkmamıza izin verme. </span></p>

    <p class="Normal para-style-override-7"><span class="char-style-override-8">Baştan çıkma konusunda güvende sayılırdık gerçi; iyi ya da kötü, River Run’ı daha en az bir yıl görmeyecektik. Günlük ekmeğe gelince, o iş de şimdilik fena gitmiyordu. Yılın bu mevsiminde olmuş cevizler, fındıklar ve yabani çilek çeşitleri açısından bir bolluk vardı ve ben bunları bir sincabın düzenliliğiyle toplayıp depoluyordum. Bununla beraber iki ay içinde ağaçlar çıplak kaldığı ve akarsular donduğu vakit, umarım Tanrı kış rüzgârının uğultusunun arasından yine bizi duyardı. </span></p>

    <p class="Normal para-style-override-7"><span class="char-style-override-8">Akarsu yağmurlarla belirgin şekilde kabarmıştı. Su düne göre belki bir ayak daha yüksekti. Sırtım çatırdarken hafifçe inleyerek diz çöktüm. Yerde yatmak sabahları yaşanan kas tutulmalarını iyice artırıyordu. Yüzüme soğuk su çarptım, ağzımı çalkaladım, ellerimi birleştirip su içtim ve yine yüzüme çarptım. Yanaklarımda ve parmaklarımda kan dolaşımı artmıştı. </span></p>

    <p class="Normal para-style-override-7"><span class="char-style-override-8">Yüzümden damlalar süzülürken yukarı baktığımda be</span><span class="char-style-override-8">nim az yukarımda, suyun diğer yanındaki bir girintiden su içen iki geyik gördüm. Onları huzursuz etmemek için hiç ses çıkarmadım ama varlığımdan rahatsız olmuşa benzemiyorlardı. Huş ağaçlarının gölgesinde onlar da kayalar ve ağaçlarla aynı yumuşak maviye bürünmüştü, birer gölgeye benziyorlardı fakat vücutlarının her bir kıvrımı son derece belirgin ve mürekkeple yapılmış bir Japon resmi kadar zarifti. </span></p>

    <p class="Normal para-style-override-7"><span class="char-style-override-8">Sonra birden gidiverdiler. Gözlerimi kırpıştırdım. Ne döndüklerini ne de koştuklarını görmüştüm. Ve ne denli ruh gibi görünseler de onların varlığını hayal etmediğimden emindim; uzaktaki yakada, toynaklarının bıraktığı koyu renk izleri görebiliyordum. Ama gitmişlerdi işte. </span></p>

    <p class="Normal para-style-override-7"><span class="char-style-override-8">Ne bir şey gördüm ne de duydum, fakat birden tüylerim diken diken oldu, sanki elektrik verilmişim gibi kol ve bacaklarım irkildi. Donup kaldım, gözlerim dışında hiçbir yerim kımıldamıyordu. Neredeydi, neydi bu?</span></p>

    <p class="Normal para-style-override-7"><span class="char-style-override-8">Güneş çıkmıştı; ağaçların tepeleri belirgin şekilde yeşildi, kayalar da sanki içlerine hayat gelmiş gibi ışıldamaya başlamıştı. Fakat kuşlar sessizdi, su dışında hareket eden bir şey yoktu. </span></p>

    <p class="Normal para-style-override-7"><span class="char-style-override-8">İki metreden daha yakınımdaydı, bir çalının arkasında kısmen gizlenmişti. Yalanmasının sesini su sesi örtüyordu. Sonra geniş kafası kalktı, püsküllü kulaklarından biri, ses çıkarmamama rağmen bana doğru döndü. Nefes alışımı duymuş olabilir miydi?</span></p>

    <p class="Normal para-style-override-7"><span class="char-style-override-8">Güneş ışınları sarı-kahve kürkünün üstüne vurdu, olağanüstü bir sükûnetle bakan altın rengi gözlerinin üstünde parladı. Rüzgâr dönmüştü, şimdi onun kokusunu alabiliyordum; buruk bir kedi kokusu ve onu bastıran kan kokusu. Beni görmezden gelerek üstünde koyu renk bir leke olan patisini kaldırdı ve temizlik merakıyla gözlerini kısarak sakin sakin yalanmaya başladı. </span></p>

    <p class="Normal para-style-override-7"><span class="char-style-override-8">Pençesini birkaç kez kulağının üstüne sürdü ve asil bir tavırla güneş alan başka bir noktaya doğru esnedi, sonra dolu karnını sallayarak ağır ağır uzaklaştı. Tanrım, iki metre bo</span><span class="char-style-override-8">yunda olmalıydı! </span></p>

    <p class="Normal para-style-override-7"><span class="char-style-override-8">Korkmamam bilinçli bir tercih değildi; koca kedinin güzelliği ve bana olan yakınlığı üzerine duyduğum katıksız hayret buna sebep olmuştu. Yine de o gider gitmez, tüm sinir sistemimin buzları çözüldü ve derhal paramparça oldu. Sesim çıkmadı ama zangır zangır titredim ve dizlerimin üstünde yeniden doğrulana dek aradan birkaç dakika geçmesi gerekti. </span></p>

    <p class="Normal para-style-override-7"><span class="char-style-override-8">Ellerim öyle titriyordu ki çaydanlığı doldurmayı başarana dek üç kez devirdim. Ona güvenmemi söylemişti; güveniyor muydum ona? Evet, güveniyordum ama bir dahaki sefere tam önümde dursa çok iyi olurdu. </span></p>

    <p class="Normal para-style-override-7"><span class="char-style-override-8">Fakat bu seferlik hayattaydım. Gözlerim kapalı sessizce ayakta duruyor, tertemiz sabah havasını soluyordum. Vücudumdaki her bir atomu hissedebiliyor, kanımın süratle o taze tatlı maddeyi her bir hücreme kas lifime götürdüğünü hissediyordum. Güneş yüzümü yaladı ve soğuk tenime tatlı bir ışıltı verdi. </span></p>

    <p class="Normal para-style-override-7"><span class="char-style-override-8">Gözlerimi yeşil, sarı ve mavilerden oluşan göz kamaştırıcı bir sahneye açtım; gün ağarmıştı. Şimdi tüm kuşlar şakıyordu. </span></p>

    <p class="Normal para-style-override-7"><span class="char-style-override-8">Arkama bakma isteğine karşı koyarak, yukarıdaki açıklığa giden patikaya girdim. </span></p>

    <p class="Normal para-style-override-7"><span class="char-style-override-8">Jamie ve Ian önceki gün birkaç uzun ince çam ağacı devirmiş, onları üç buçuk metrelik parçalar halinde kesmiş, sonra kütükleri bin bir uğraşla yokuş aşağı yuvarlamışlardı. Bunlar şimdi açıklığın kenarında istiflenmiş, ıslak kabukları ışıldar halde duruyorlardı. </span></p>

    <p class="Normal para-style-override-7"><span class="char-style-override-8">Elimde su dolu çaydanlıkla geri döndüğümde, Jamie ıslak çimenleri ezerek düzgün bir çizgi ilerletmeye çalışıyordu. Ian geniş ve düz bir taşın üzerinde ateş yakmıştı; heybesinin içinde her daim biraz kuru çalı çırpı, çakmak taşı ve çelik bulundurmayı Jamie’den öğrenmişti. </span></p>

    <p class="Normal para-style-override-7"><span class="char-style-override-8">“Bu küçük bir baraka olacak,” diyordu Jamie, gözlerini yere dikmiş ve konsantre olmuş halde. “Evvela, yeniden yağmur yağdığında içine girebilelim diye bunu yapacağız ama bir kulübe kadar düzgün inşa etmeliyiz. Hem bizim için de alıştırma olur. Ne dersin Ian?”</span></p>

    <p class="Normal para-style-override-7"><span class="char-style-override-8">“Bunun amacı nedir, yani alıştırmadan başka?” diye sordum. Yukarı doğru baktı ve bana gülümsedi. </span></p>

    <p class="Normal para-style-override-7"><span class="char-style-override-8">“Günaydın, Sassenach. İyi uyudun mu?”</span></p>

    <p class="Normal para-style-override-7"><span class="char-style-override-8">“Elbette hayır,” dedim. “Baraka ne için?”</span></p>

    <p class="Normal para-style-override-7"><span class="char-style-override-8">“Et,” dedi. “Arkaya sığ bir çukur kazıp içini korla dolduracağız ve bulabildiğimiz etleri tütsüleyeceğiz. Kurusunlar diye de raf kuracağız. Ian, Kızılderililer’in </span><span class="italik char-style-override-7" xml:lang="tr-TR">cerki</span><span class="char-style-override-8"> dedikleri yiyeceği elde etmek için bunu yaptığını görmüş. Canavarların yemeğimize ulaşamayacağı güvenli bir yerimiz olması gerek.”</span></p>

    <p class="Normal para-style-override-7"><span class="char-style-override-8">Özellikle çevredeki canavarların varlığı göz önüne alındığında, mükemmel bir fikirdi. Tek kaygım tütsüleme konusundaydı. Bunun İskoçya’da yapıldığını görmüştüm ve tütsüleme işinin çok büyük dikkat gerektirdiğini biliyordum. Birinin, ateşi ne çok harlı yanmasını ne de sönmesini engellemek için sürekli ateş başında durması gerekiyordu. Ayrıca etleri sürekli çevirmek ve kurumalarını önlemek için üstlerine yağ sürmek de şarttı.</span></p>

    <p class="Normal para-style-override-7"><span class="char-style-override-8">Bu iş için kimin aday gösterileceğini tahmin etmekte zorlanmıyordum. Tek sorun, eğer işi doğru düzgün yapmayı beceremezsem hepimizin zehirlenmeden öleceğiydi. </span></p>

    <p class="Normal para-style-override-7"><span class="char-style-override-8">“Doğru,” dedim coşkusuz bir sesle. Jamie sesimdeki tınıyı yakaladı ve bana sırıttı.</span></p>

    <p class="Normal para-style-override-7"><span class="char-style-override-8">“Bu ilk baraka Sassenach,” dedi. “İkincisi senin olacak.”</span></p>

    <p class="Normal para-style-override-7"><span class="char-style-override-8">“Benim mi?” Buna biraz şaşırmıştım.</span></p>

    <p class="Normal para-style-override-7"><span class="char-style-override-8">“Bitkilerin ve baharatların için. Hatırladığım kadarıyla epey yer tutuyorlardı.” Gözü dönmüş bir inşaatçının bakışlarıyla açıklığın öte yanını gösterdi. “İşte şurası da kulübemizin olacağı yer, kışı orada geçireceğiz.”</span></p>

    <p class="Normal para-style-override-7"><span class="char-style-override-8">Beni hayrete düşüren bir biçimde, ilk barakanın duvarlarını ikinci günün sonunda dikmiş, çatıyı tam anlamıyla döşemek için gereken tahtaları kesene dek üstünü kesik dallarla kabaca kapatmışlardı. Duvarlar, kabuğu hâlâ üzerinde olan ince kütüklerden yapılmıştı; aralarında belirgin boşluklar </span><span class="char-style-override-8">mevcuttu. Yine de üçümüzün ve Rollo’nun rahatça uyuyabileceği kadar geniş olan bu kulübe, bir ucundaki taşlarla çevrili ocağıyla gayet sıcaktı. </span></p>

    <p class="Normal para-style-override-7"><span class="char-style-override-8">Çatıda bir duman deliği bırakılmıştı; Jamie’ye sokulmuş onun kendi işçiliği hakkındaki eleştirilerini dinlerken, buradan geceleyin yıldızları izleyebiliyordum. </span></p>

    <p class="Normal para-style-override-7"><span class="char-style-override-8">“Şuna bak,” dedi dertli dertli, çenesini uzaktaki köşeye doğrultarak. “Gidip çarpık bir direk kullanmışım, o da bütün kenarın yamuk olmasına neden olmuş.”</span></p>

    <p class="Normal para-style-override-7"><span class="char-style-override-8">“Geyik etlerinin bunu pek umursayacağını sanmıyorum,” diye mırıldandım. “Gel de şu eline bakalım.”</span></p>

    <p class="Normal para-style-override-7"><span class="char-style-override-8">“Çatıdaki ağaçlar da bir tarafta diğerinden en az on beş santim daha kısa,” diye devam etti beni duymazdan geldi ama bir yandan da sol elini bana uzattı. İki eli de keçe gibi olmuştu, fakat yeni kesik ve sıyrıkları elimle hissedebiliyordum ve avuç inde o kadar çok kıymık vardı ki dokununca pütür pütür ele geliyordu. </span></p>

    <p class="Normal para-style-override-7"><span class="char-style-override-8">“Oklukirpi gibi olmuşun,” dedim elimi parmaklarının üzerinde gezdirirken. “Gel, ateşe yaklaş ki onları görüp çekebileyim.”</span></p>

    <p class="Normal para-style-override-7"><span class="char-style-override-8">Söz dinledi ve kendi kıymıklarını temizledikten sonra Rollo’nun tüylü böğrüne kafayı vurup uyuyakalan Ian’ın etrafından emekleyerek geldi. Ne yazık ki yer değiştirmesi, Jamie’nin eleştirel gözüne yapıdaki yeni aksaklıkların takılmasına neden oldu. </span></p>

    <p class="Normal para-style-override-7"><span class="char-style-override-8">“Daha önce hiç kütüklerden bir baraka yapmadın, değil mi?” diyerek onun kapı girişi hakkındaki tenkitlerine son verdim. Bir yandan da cımbızımla elinden koca bir kıymık çıkarıyordum. </span></p>

    <p class="Normal para-style-override-7"><span class="char-style-override-8">“Of! Hayır, ama- ”</span></p>

    <p class="Normal para-style-override-7"><span class="char-style-override-8">“Ve lanet şeyi iki günde, bir balta ve bir bıçaktan başka hiçbir şey olmadan yaptın, Tanrı aşkına! Üstünde bir çivi bile yok! Neden Buckingham Sarayı gibi olmasını bekliyorsun ki?”</span></p>

    <p class="Normal para-style-override-7"><span class="char-style-override-8">“Buckingham Sarayı’nı hiç görmedim,” dedi sakince. Du</span><span class="char-style-override-8">raksadı. “Yine de demek istediğini anlıyorum, Sassenach.”</span></p>

    <p class="Normal para-style-override-7"><span class="char-style-override-8">“İyi.” Avucuna doğru iyice eğildim, derisinin altında kıymıkların açtığı koyu renkli izleri görmek için gözlerimi kıstım. </span></p>

    <p class="Normal para-style-override-7"><span class="char-style-override-8">“Sanırım en azından yıkılmaz,” dedi, daha uzun bir sessizliğin ardından.</span></p>

    <p class="Normal para-style-override-7"><span class="char-style-override-8">“Sanmıyorum.” Bir bezi brendi şişesinin ağzına dayadım ve elini bununla sildim, sonra dikkatimi sağ eline verdim. </span></p>

    <p class="Normal para-style-override-7"><span class="char-style-override-8">Bir süreliğine konuşmadı. Ateş kendi kendine çatırdıyor, arada sırada kütüklerin arasından yukarı çekilince canlanıyordu. </span></p>

    <p class="Normal para-style-override-7"><span class="char-style-override-8">“Ev, bayırın yukarı tarafında olacak,” dedi aniden. “Çileklerin çıktığı yerde.”</span></p>

    <p class="Normal para-style-override-7"><span class="char-style-override-8">“Öyle mi?” diye mırıldandım. “Kulübeyi diyorsun değil mi? Açıklığın yanında olacağını sanıyordum.” Çıkarabileceğim tüm kıymıkları çıkarmıştım; geriye derisinin iyice altında olanlar kalmıştı, onların da yüzeye biraz daha yaklaşmalarını beklemekten başka yapacak şey yoktu. </span></p>

    <p class="Normal para-style-override-7"><span class="char-style-override-8">“Hayır, kulübe değil. Gerçek bir ev,” dedi yumuşakça. Kaba kütüklere yaslandı, ateşe ve aradaki boşluklardan dışarıdaki karanlığa bakıyordu. “Merdivenli, cam pencereli.”</span></p>

    <p class="Normal para-style-override-7"><span class="char-style-override-8">“Bu harika olur.” Cımbızı yerine oturtup kutuyu kapadım.</span></p>

    <p class="Normal para-style-override-7"><span class="char-style-override-8">“Yüksek tavanlı ve girerken kafamı çarpmayacağım kadar yüksek girişli.”</span></p>

    <p class="Normal para-style-override-7"><span class="char-style-override-8">“Ne kadar güzel.” Yanı başında arkama yaslandım ve başımı omzuna yasladım. Uzaklarda bir yerde bir kurt uludu. Rollo ani bir hırlama eşliğinde kafasını kaldırdı, bir an kulak kesildi, sonra iç çekerek yine yattı. </span></p>

    <p class="Normal para-style-override-7"><span class="char-style-override-8">“Senin için bir kiler, benim içinse bir çalışma odası, içi kitaplarım için raflarla kaplı.”</span></p>

    <p class="Normal para-style-override-7"><span class="char-style-override-8">“Hmm.” O sırada yalnızca bir kitabı vardı - </span><span class="italik char-style-override-7" xml:lang="tr-TR">Kuzey Carolina’nın Doğal Tarihi</span><span class="char-style-override-8">, 1733 basımı, rehber ve referans kitap olarak yanına almıştı.</span></p>

    <p class="Normal para-style-override-7"><span class="char-style-override-8">Ateş yine közlenmişti ama ikimiz de odun eklemeye yeltenmedik. Korlar bizi gece boyunca sıcak tutardı ve sabah yeniden canlandırılabilirlerdi. </span></p>

    <p class="Normal para-style-override-7"><span class="char-style-override-8">Jamie kolunu omzuma attı ve yana devrilerek, kanepemiz görevi gören ve düşmüş yapraklardan oluşmuş kalın örtünün üzerine onunla birlikte kıvrılmamı sağladı. </span></p>

    <p class="Normal para-style-override-7"><span class="char-style-override-8">“Bir de yatak,” dedim. “Sanırım bir yatak yapabilirsin değil mi?”</span></p>

    <p class="Normal para-style-override-7"><span class="char-style-override-8">“Hem de Buckingham Sarayı’ndaki kadar iyi,” dedi.</span></p>

    <p class="Normal para-style-override-7"><span class="char-style-override-8">Nazik yüreği ve sadık doğası sağ olsun, Myers bir ay içinde döndü. Üstelik eşyalar, küçük mobilyalar ve tuz gibi ihtiyaçlarla yüklü üç katırın yanı sıra, yanında bir de Duncan Innes vardı.</span></p>

    <p class="Normal para-style-override-7"><span class="char-style-override-8">“Burası mı?” Innes ilgiyle çilek kaplı bayırda biçimlenmeye başlayan küçük müştemilata baktı. Şimdi artık iki sağlam barakamız vardı, ayrıca bir de içine atları ve başka hayvanlarımız olursa onları koyabileceğimiz bir ağıl. </span></p>

    <p class="Normal para-style-override-7"><span class="char-style-override-8">O sırada tüm hayvan mevcudumuz Jamie’nin otuz kilometre ilerideki bir Moravia yerleşiminden, benim topladığım bir torba dolusu yerelması ve söğüt sürgünlerinden yaptığım bir çalı süpürgesiyle değiş tokuş ederek aldığı küçük beyaz bir domuz yavrusuydu. Ağılda kalmak için henüz çok küçük olduğundan, şimdiye dek barakada bizimle yaşamıştı ve Rollo’yla çabucak arkadaş olmuştu. Ben bu durumdan o kadar memnun değildim. </span></p>

    <p class="Normal para-style-override-7"><span class="char-style-override-8">“Düzgün bir toprak, ayrıca su bol. Ormanda bir sürü kaynak var ve içinden dere geçiyor.”</span></p>

    <p class="Normal para-style-override-7"><span class="char-style-override-8">Jamie, Duncan’ı bayırın batı yakasında aşağıdaki eğimli arazinin görülebildiği bir noktaya götürdü. Orada doğal vadiler ya da ormanın içinde yer alan ‘koy’lar vardı; şu an için yabani otlarla kaplı olan bu kısımlar tarım yapmak için gayet elverişliydi. </span></p>

    <p class="Normal para-style-override-7"><span class="char-style-override-8">“Gördün mü?” Sırttan aşağı doğru inen bayırı ve uzaktaki bir dizi yaban inciri ağacını gösterdi. “Orada en az otuz müştemilat için yer var. Ormandan epey ağaç kesmemiz gerekir ama başlamak için yeterince yer mevcut. Elinden iş gelen herhangi bir küçük çiftçi bahçesi sayesinde ailesini besleyebilir, toprak çok zengin.”</span></p>

    <p class="Normal para-style-override-7"><span class="char-style-override-8">Duncan çiftçi değil balıkçıydı ama Jamie’nin gösterdiği ve gelecekte evlerle dolu olarak takdim ettiği araziye gözlerini dikmiş bakarken uysalca başını salladı.</span></p>

    <p class="Normal para-style-override-7"><span class="char-style-override-8">“Ben şöyle bir ölçtüm,” diyordu Jamie, “yine de en yakın zamanda daha kesin ölçüm yapılması gerek. Ama kabataslak hali kafamda; mürekkep ve kâğıt getirebildiniz mi?”</span></p>

    <p class="Normal para-style-override-7"><span class="char-style-override-8">“Getirdik. Birkaç başka şey de getirdik.” Duncan bana gülümsedi, uzun ve melankolik görünümlü yüzündeki ifade değişmişti. “Bayan Jo, işinize yarayacağını düşündüğü bir kuştüyü yatak gönderdi.”</span></p>

    <p class="Normal para-style-override-7"><span class="char-style-override-8">“Kuştüyü yatak mı? Gerçekten mi? Bu harika!” Jocasta Cameron hakkında aklımdan geçen ne kadar olumsuz düşünce varsa hepsini sildim attım. Jamie bize çınar ağacından sağlam bir karyola yapmış, altına da örgü iplerden bir gergi uydurmuştu. Benim elimdeyse onun üstüne koymak için sedir dallarından başka bir şey yoktu; onlar da güzel kokmakla beraber yamru yumruydu. </span></p>

    <p class="Normal para-style-override-7"><span class="char-style-override-8">Lüks içinde yüzmeye dair hayallerim, Ian ve Myers’ın ormandan çıkıp belirmeleriyle bölündü. Myers’ın kemerinden sincaplar sarkıyordu. Ian bana gururla siyah bir şey gösterdi ki sonradan bunun sonbahar yemişlerini yutmaktan iyice yağlanmış bir hindi olduğu ortaya çıktı. </span></p>

    <p class="Normal para-style-override-7"><span class="char-style-override-8">“Bu oğlanda göz var, Bayan Claire,” dedi Myers, onaylayarak başını sallarken. “Bu hindiler kurnaz kuşlardır, Kızılderililer bile onları kolayına yakalayamaz.”</span></p>

    <p class="Normal para-style-override-7"><span class="char-style-override-8">Henüz Şükran Günü için erkendi ama kilerimize girecek ilk parça olan bu hindiye yine de sevinmiştim. Jamie de sevinçliydi ama onun memnuniyeti hindinin kuyruğundaki tüylerden yapacağı tüy kalemler yüzündendi. </span></p>

    <p class="Normal para-style-override-7"><span class="char-style-override-8">“Valiye mektup yazmalıyım,” diye açıkladı öğle yemeğinde, “teklifini kabul ettiğimi, arazinin detaylarını bildireceğimi söylemeliyim.” Bir parça kek aldı ve sabırsızlıkla ısırdı.</span></p>

    <p class="Normal para-style-override-7"><span class="char-style-override-8">“Ceviz kabuklarına dikkat et,” dedim gerginlikle. “Dişini kırma sonra.”</span></p>

    <p class="Normal para-style-override-7"><span class="char-style-override-8">Öğle yemeğimiz ateşte pişmiş alabalık, balıkların içinde pişmiş yerelmaları, yabani erikler ve havanımda öğüttüğüm kestanelerden elde ettiğim unla yaptığım gayet kaba saba bir kekten oluşuyordu. Yediklerimiz çoğunlukla balık ve çevrede bulabildiğim bitkilere dayanıyordu; Ian ve Jamie sürekli inşaatla uğraştıklarından avlanmak için fazlasıyla meşgullerdi. Myers’in bir geyik ya da onun gibi bir başka iri protein kaynağı avlayabilecek kadar uzun kalabileceğini umuyordum. Kış boyu kurutulmuş balık yeme fikri biraz yıldırıcıydı. </span></p>

    <p class="Normal para-style-override-7"><span class="char-style-override-8">“Eline sağlık, Sassenach,” diye mırıldandı Jamie bir ağız dolusu keki çiğnerken ve bana gülümsedi. “Güzel olmuş.” Sonra dikkatini Duncan’a verdi. “Yemekten sonra, Duncan, belki benimle nehre dek yürür ve yerini seçersin ha?”</span></p>

    <p class="Normal para-style-override-7"><span class="char-style-override-8">Innes’in yüzü önce dondu, sonra zevk ve kaygı karışımı bir ifade yerleşti yüzüne. “Yerimi mi? Toprağı mı kastediyorsunuz, Mac Dubh</span><span class="italik char-style-override-7" xml:lang="tr-TR">?</span><span class="char-style-override-8">” İstemeden olmayan kolunun tarafındaki omzunu kamburlaştırdı.</span></p>

    <p class="Normal para-style-override-7"><span class="char-style-override-8">“Evet, toprak.” Jamie sıcak bir yerelmasını bıçağını ucuyla aldı, sonra Innes’e bakmadan onu parmaklarıyla dikkatle soymaya başladı. “Benim aracım olarak çalışmana ihtiyacım var, Duncan - tabii eğer istersen. Elbette ücretli çalışacaksın. Şimdi, düşünüyorum da eğer bunu adil bulursan, ben senin adına bir müştemilat inşa edeyim ama sen burada onun başında duramayacağına göre, Ian ve ben senin toprağına da biraz mısır eker, orada küçük bir çiftlik yaparız. Böylece senin bir yere yerleşme zamanın geldiğinde, kenarda biraz mısırın olur. Sence bu işine gelir mi?”</span></p>

    <p class="Normal para-style-override-7"><span class="char-style-override-8">Jamie konuşurken Duncan’ın yüzünden bir dizi ifade geçti; önce kaygı, sonra temkinli bir coşku. Aklına gelecek en son şey toprak sahibi olabileceğiydi. Cebinde tek kuruşu olmadan ve elleriyle çalışma olanağından yoksunken, İskoçya’da olsa ancak dilenci olarak yaşayabilirdi - o da eğer yaşayabilirse. </span></p>

    <p class="Normal para-style-override-7"><span class="char-style-override-8">“Neden- ” diye girdi söze, sonra sustu ve yutkundu. “Evet, Mac Dubh. Bu çok iyi olur.” Jamie konuşurken küçük, şüpheci bir gülümseme dudaklarına yerleşti ve Duncan farkında olmasa da orada kaldı. </span></p>

    <p class="Normal para-style-override-7"><span class="char-style-override-8">“Aracı.” Yine yutkundu ve yanında getirdiği bira şişelerinden birine uzandı. “Sizin için ne yapmamı isteyeceksiniz, Mac Dubh</span><span class="italik char-style-override-7" xml:lang="tr-TR">?”</span></p>

    <p class="Normal para-style-override-7"><span class="char-style-override-8">“İki şey, Duncan. İlki benim için yerleşimciler bulman.” Jamie eliyle yeni kulübemizin inşaatının ilk aşamasını gösterdi. Şimdilik sadece zeminin yeri belirlenmiş, zemin taşları yığılmış ve kayrak taşından geniş bir levha ocak olmak üzere ayrılmış ve zemin taşlarına yaslanmıştı. </span></p>

    <p class="Normal para-style-override-7"><span class="char-style-override-8">“Benim şu anda burayı terk etmem mümkün değil. Yapmanı istediğim şey, Ardsmuir’den buraya getirilen adamlardan bulabildiğin kadarını bulman. Şu anda dört bir yana dağılmışlardır ama Wilmington’dan geçmiş olmalılar, çoğu Kuzey ya da Güney Carolina’dadır. Bulabildiğin kadarını bul, onlara burada ne yapmakta olduğumu anlat. İlkbahar geldiğinde de kim gelmek istiyorsa hepsini buraya getir.”</span></p>

    <p class="Normal para-style-override-7"><span class="char-style-override-8">Duncan sarkık bıyığının altındaki dudakları sıkılı halde başını sallıyordu. Pek az adam yüzüne böyle bir şekil verirdi ama ona yakışıyordu, hayırsever bir denizaygırına benziyordu böylece. </span></p>

    <p class="Normal para-style-override-7"><span class="char-style-override-8">“Çoh iyi,” dedi. “Peki ya ikincisi?”</span></p>

    <p class="Normal para-style-override-7"><span class="char-style-override-8">Jamie önce bana, sonra Duncan’a baktı.</span></p>

    <p class="Normal para-style-override-7"><span class="char-style-override-8">“Teyzem,” dedi. “Ona yardım edebilir misin, Duncan? Onun adına iş görüşmeleri yapacak ve deniz kuvvetlerindeki piçlerle baş etmesine yardım edecek dürüst bir adama çok ihtiyacı var.”</span></p>

    <p class="Normal para-style-override-7"><span class="char-style-override-8">Duncan, yüzlerce kilometrelik bir alanı tarayarak buraya bizimle yerleşmek üzere insanlar bulmak konusunda bir an bile tereddüt etmemişti ama deniz kuvvetlerindeki piçlerle baş etme fikri onu gayet huzursuz etmişti. </span></p>

    <p class="Normal para-style-override-7"><span class="char-style-override-8">“İş mi? Ben bu işlerden pek anla- ”</span></p>

    <p class="Normal para-style-override-7"><span class="char-style-override-8">“Acele etme,” dedi Jamie arkadaşına gülümseyerek ve bu telkin Duncan üzerinde de bende olduğu kadar iyi işledi; Duncan’ın gözlerindeki huzursuzluğun hızla yok olduğunu görebiliyordum. Belki on bininci kez, onun bunu nasıl başardığına hayret ettim. </span></p>

    <p class="Normal para-style-override-7"><span class="char-style-override-8">“Bu sana fazla sıkıntı yaratmayacaktır,” dedi Jamie teskin edici bir sesle. “Teyzem ne yapılması gerektiğini bilir zaten. Sana ne yapman ve ne yapmaman gerektiğini söyler; onun yalnızca bunları dile getirecek ve gerçekleştirecek bir erkeğe ihtiyacı var. Sana, onun için çalışmaktan memnuniyet duyacağını belirten bir mektup yazıp ona teslim etmen üzere yanına veririm.”</span></p>

    <p class="Normal para-style-override-7"><span class="char-style-override-8">Onun konuşmasının ikinci kısmında, Ian katırların üstündeki çantaları indirip karıştırmaya başlamıştı. Şimdi elindeki düz bir metal parçasına merakla bakıyordu. </span></p>

    <p class="Normal para-style-override-7"><span class="char-style-override-8">“Bu nedir?” diye sordu ortaya. Görmemiz için kaldırdı; bu koyu renk metalden yassı bir parçaydı; bir ucu sivriydi ve kaba bir haça benziyordu. Üstünden silindirle geçilmiş küçük bir hançere benziyordu. </span></p>

    <p class="Normal para-style-override-7"><span class="char-style-override-8">“Ocağınız için demir.” Duncan parçaya uzandı ve onu sapından tutabileceği şekilde Jamie’ye uzattı. “Bayan Jo’nun fikriydi.”</span></p>

    <p class="Normal para-style-override-7"><span class="char-style-override-8">“Öyle mi? Bu çok hoş.” Jamie’nin yüzü açık havada geçirdiği uzun günler sonucu bronz renk almıştı ama boynunun yanının mahcubiyetle pembeleştiğini gördüm. Başparmağıyla demirin pürüzsüz yüzeyini okşadı, sonra onu bana uzattı. </span></p>

    <p class="Normal para-style-override-7"><span class="char-style-override-8">“Bunu iyi sakla, Sassenach,” dedi. “Duncan dönmeden önce ocağımızı kutsayacağız.”</span></p>

    <p class="Normal para-style-override-7"><span class="char-style-override-8">Onun bu hediyeden derinden etkilendiğini görebiliyordum ama tam olarak nedenini anlayamamıştım; ta ki Ian bana eve bolluk ve bereket gelsin diye ocağın altına demir gömüldüğünü anlatana dek. </span></p>

    <p class="Normal para-style-override-7"><span class="char-style-override-8">Bu Jocasta’nın girişimimizi kutsaması, onun Jamie’nin kararını desteklemesi ve kendisini yüzüstü bırakmak gibi görünen bu hareketini affedişiydi. Bu cömertliğin ötesinde bir şeydi. Küçük demir parçasını dikkatle mendilime sardım ve güvende olması için cebime koydum.</span></p>

    <p class="Normal para-style-override-7"><span class="char-style-override-8">Ocağımızı iki gün sonra, duvarları olmayan kulübemizin içinde kutsadık. Saygıdan Myers şapkasını çıkarmış, Ian ise yüzünü yıkamıştı. Rollo da oradaydı; tüm itirazlarına rağmen ‘sürülerimizi’ temsilen küçük domuz da öyle. Yavru domuz, meşe palamutlarından oluşan yemeğinin başından alınıp da hiçbir yemek barındırmayan böylesi bir törene dahil edilmesine bir anlam veremiyordu. </span></p>

    <p class="Normal para-style-override-7"><span class="char-style-override-8">Domuzun sıkıntıyla attığı kulak delici çığlıkları duymazdan gelen Jamie, küçük demir bıçağı bir haç gibi görüneceği şekilde ucundan dik tuttu ve sessizce konuştu: </span></p>

    <p class="Normal para-style-override-7"><span class="char-style-override-8">“Tanrım, tüm dünyayı ve içindekileri kutsa. Tanrım, benim eşimi ve çocuklarımı kutsa. </span></p>

    <p class="Normal para-style-override-7"><span class="char-style-override-8">Tanrım, kafamın içindeki gözümü kutsa. Ve kutsa Tanrım, elimin sağlığını.</span></p>

    <p class="Normal para-style-override-7"><span class="char-style-override-8">Sabah erkenden kalkmamı ve gece geç yatışımı kutsa.”</span></p>

    <p class="Normal para-style-override-7"><span class="char-style-override-8">Uzandı ve gülümseyerek demirle önce bana, sonra Ian’a, Rollo’ya ve domuza dokundu, ardından devam etti: </span></p>

    <p class="Normal para-style-override-7"><span class="char-style-override-8">“Tanrım, evi ve içindekileri koru. Tanrım, çocuklarımı kutsa. Tanrım, gençlere ve sürülere yol göster. Sürüler ne zaman tepelere çıksa onları koru. Tanrım, kutsanmışlığın ateşi üzerimizde daima yansın.”</span></p>

    <p class="Normal para-style-override-7"><span class="char-style-override-8">Ardından ocağın yanında yere eğildi ve demiri onun için kazılmış olan küçük çukura koydu, üstünü örttü ve toprağı düzledi. Sonra o ve ben, kocaman ocak taşını uçlarından tutup dikkatle yerine koyduk. </span></p>

    <p class="Normal para-style-override-7"><span class="char-style-override-8">Duvarları olmayan bir evde ayakta durmuş, vahşiliğin ortasında serçelerin alaylı ötüşleri arasında bir kurt ve bir domuzla beraber, yarısından çoğu pagan olan bir ritüele katıldığım için kendimi komik hissetmeliydim aslında ama hiç de öyle hissetmiyordum. </span></p>

    <p class="Normal para-style-override-7"><span class="char-style-override-8">Jamie yeni ocağın önünde durdu, bir elini bana uzattı ve beni de kendisiyle beraber ocağın yanında durmam için oraya çekti. Önümüzdeki bayıra bakarken, birden kuzeye giderken denk geldiğimiz terk edilmiş o müştemilatı hatırladım. Çatısındaki kalaslar düşmüş, ocak taşı çatlamış ve buradan otlar fışkırmıştı. Acaba o evin meçhul kurucuları da ocaklarını kutsamayı akıl etmiş miydi? Yoksa buna rağmen mi başarısız olmuşlardı? Jamie’nin eli bilinçsizce beni temin etmek istercesine benimkini sıktı. </span></p>

    <p class="Normal para-style-override-7"><span class="char-style-override-8">Kulübenin dışındaki düz bir taşın üzerinde Duncan küçük bir ateşi yakıyor, Myers ise çakması için ona çelik parçasını tutuyordu. Ateş bir kez yandıktan sonra içinden bir odun alındı. Duncan bunu bir eline aldı ve yüksek sesle Gaelce bir şarkı söyleyerek doğudan batıya doğru evin temeli etrafında yürüdü. Jamie söylediklerini benim için çevirdi: </span></p>

    <p class="Normal para-style-override-7"><span class="char-style-override-8">“Fionn mac Cumhall’ın koruyucuları size.</span><span class="italik char-style-override-7" xml:lang="tr-TR"> </span><span class="char-style-override-8">Cormac’ın koruyucuları size. Conn’un ve Cumhall’ın koruyucuları size. Kurt ve kuş sürüsünden, kurt ve kuş sürüsünden.”</span></p>

    <p class="Normal para-style-override-7"><span class="char-style-override-8">Dört yönün her birine geldiğinde şarkısını kesti ve dört kralın önünde eğildi, yanan odunu önünde yay çizecek şekilde salladı. Ateşle yapılan bu işleri hiç onaylamayan Rollo, gırtlağının derinlerinden gelen hırıltılar çıkardı ama Ian onu susturdu. </span></p>

    <p class="Normal para-style-override-7"><span class="char-style-override-8">“Fiann Kralı’nın kalkanı sana. Güneşin kralının kalkanı sana. Yıldızların kralının kalkanı sana, Tehlike ve ızdırapta, tehlike ve ıstırapta.”</span><span class="italik char-style-override-7" xml:lang="tr-TR"/></p>

    <p class="Normal para-style-override-7"><span class="char-style-override-8">Böyle pek çok dize vardı; Duncan evin etrafını üç kere döndü. Ancak ondan sonra nihai noktaya, yeni yerleştirilmiş ocak taşının yanına geldi. O zaman fark ettim ki Jamie kulübeyi ocağın kuzeye bakacağı şekilde planlamıştı; sabah güneşi sıcak sıcak sol omzuma vurdu ve birbirine karışan gölgelerimizi batı yönüne düşürdü. </span></p>

    <p class="Normal para-style-override-7"><span class="char-style-override-8">“Kralların kralının mekânı sana. İsa Mesih’in mekânı sana. Şifalı ruh’un mekânı sana. Kötü işler ve kavgadan. Kötü köpekten ve kızıl köpekten.”</span><span class="italik char-style-override-7" xml:lang="tr-TR"/></p>

    <p class="Normal para-style-override-7"><span class="char-style-override-8">Gözünün kenarından Rollo’ya bakan Duncan, ocağın başında durdu ve odunu Jamie’ye uzattı; o da uzandı ve orada durmakta olan çalı çırpı destesini tutuşturdu. Ateş alevlenirken Ian Gaelce bir çığlık attı ve herkes alkışladı. </span></p>

    <p class="Normal para-style-override-7"><span class="char-style-override-8">Daha sonra Duncan ve Myers gittiler. Cross Creek’e değil, bölgedeki İskoçların verimli geçen hasada şükranlarını sunmak, birbirlerinden haber alıp ticaret yapmak, düğünler ve vaftiz törenleri düzenlemek, klanın ve ailenin uzaktaki bireyleriyle bir araya gelmek amacıyla sonbaharda yıllık buluşmalarını yaptıkları Helicon Dağı’na gidiyorlardı. </span></p>

    <p class="Normal para-style-override-7"><span class="char-style-override-8">Jocasta ve ahalisi orada olacaktı; Farquard Campbell ve Andrew MacNeill de öyle. Burası Duncan’ın Ardsmuir’den dağılan adamları bulmak için gidebileceği en iyi yerdi. Helicon Dağı buluşmaların en büyüğüydü; İskoçlar oraya ta Güney Carolina ve Virginia’dan geleceklerdi. </span></p>

    <p class="Normal para-style-override-7"><span class="char-style-override-8">“İlkbaharda dönerim, Mac Dubh,” diye Jamie’ye söz verdi Duncan atına binerken. “bulabildiğim kadar çok adamla beraber. Mektuplarınızı da eksiksiz ileteceğim.” Eyerindeki çantanın üstüne elini vurdu ve gözlerini parlak Eylül güneşinden sakınmak için şapkasını düzeltti. “Teyzenize bir diyeceğiniz var mı?”</span></p>

    <p class="Normal para-style-override-7"><span class="char-style-override-8">Jamie bir an için durup düşündü. Jocasta’ya zaten yazmıştı; buna eklenecek bir şey var mıydı?</span></p>

    <p class="Normal para-style-override-7"><span class="char-style-override-8">“Teyzeme, onu bu yıl Buluşma’da göremeyeceğimi söyle; belki gelecek yıl da öyle. Ama bir sonrakinde nuhakkak orada olacağım, insanlarım da benimle olacak. Tanrı yolunu açık etsin, Duncan!”</span></p>

    <p class="Normal para-style-override-7"><span class="char-style-override-8">Duncan’ın atını arkasına bir şamar vurdu ve iki atın bayır aşağı ilerleyerek gözden kaybolmalarını yanımda durarak izledi. Bu ayrılık bana garip bir yalnızlık hissi vermişti; Duncan bizim medeniyetle tek bağımızdı. İşte şimdi gerçekten yalnızdık. </span></p>

    <p class="Normal para-style-override-7"><span class="char-style-override-8">Tam da yalnız sayılmayız, diye düzelttim kendimi. Ian vardı. Rollo, domuz, üç at ve Duncan’ın ilkbaharda toprağı sürebilelim diye bıraktığı iki katır da vardı. Aslına bakılırsa küçük bir ekiptik. Dalgınlıkla düşündüm: Bir aya kalmaz, kulübe biterdi, o zaman başımızın üstünde sağlam bir çatı olacaktı. Sonra ise…</span></p>

    <p class="Normal para-style-override-7"><span class="char-style-override-8">Kulağımda Ian’ın, “Kötü bir haberim var,” diyen sesi yankılandı. “Domuz, hamurunun kalanını yemiş.”</span></p>

    <p class="Normal para-style-override-10"><span class="bold char-style-override-7" xml:lang="tr-TR"> </span></p>
  </div>
</body>
</html>