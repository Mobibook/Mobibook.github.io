<html xmlns="http://www.w3.org/1999/xhtml">
<head>
  <title>guzdavullari-34</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-24" xml:lang="en-US"><span class="bold" xml:lang="tr-TR">24<br/>Aşk Sanatı: Mektup Yazma</span></p>

    <p class="Normal para-style-override-7"><span class="bold char-style-override-15" xml:lang="tr-TR"> </span></p>

    <p class="Normal para-style-override-7"><span class="bold char-style-override-15" xml:lang="tr-TR">Oxford</span></p>

    <p class="Normal para-style-override-7"><span class="bold char-style-override-15" xml:lang="tr-TR"> Mart 1971</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Roger, Inverness’ta da en az Oxford’daki kadar yağmur yağacağını sanmıştı. Ama nedense kuzey yağmurlarını unutmuştu. Moray Körfezi’ni yalayıp gelen soğuk İskoç rüzgârı insanı canlandırıyor, yağmursa ruhu hem uyarıyor hem de ferahlatıyordu.</span></p>

    <p class="Normal para-style-override-7"><span class="char-style-override-8">Ama bunlar Brianna ile birlikteyken böyleydi. Şimdi Brianna Amerika’da, o ise İngiltere’deydi; soğuk ve kasvetli Oxford’un caddeleri ve binaları, ölüm kadar renksizdi. Bahçenin içinden geçerken, yağmurun ıslattığı okul pelerini, poplin dosyalar içindeki kucak dolusu kâğıda siper oldu. Güvenlik kabinine sığınınca durup bir köpek gibi silkindi ve taş girişi ıslattı.</span></p>

    <p class="Normal para-style-override-7"><span class="char-style-override-8">“Mektup var mı?” diye sordu.</span></p>

    <p class="Normal para-style-override-7"><span class="char-style-override-8">“Sanırım var Bay Wakefield. Bir saniye lütfen.” Martin içerideki odasına gitti ve Roger’ı, üniversitenin savaş gazilerinin taş tablet üzerine kazınmış isimleriyle baş başa bıraktı.</span></p>

    <p class="Normal para-style-override-7"><span class="char-style-override-8">George Vanlandingham. Saygıdeğer Phillip Menzies. Joseph William Roscoe. Bir kez daha Roger kendini bu ölmüş kahramanların nasıl insanlar olduğunu düşünürken buldu. Brianna ve annesiyle tanıştığından beri, geçmişte yaşayanların da bir yüzü olduğunu fark etmişti.</span></p>

    <p class="Normal para-style-override-7"><span class="char-style-override-8">“İşte burada Bay Wakefield.” Martin bankonun ardından uzandı ve birkaç zarf uzattı. “Bir tanesi bugün Amerika’dan geldi,” diye ekledi göz kırparak.</span></p>

    <p class="Normal para-style-override-7"><span class="char-style-override-8">Roger cevaben gülümsedi; aynı anda göğsünden kollarına doğru yağmurun soğuğunu kıran bir sıcaklık yayıldığını hissetti.</span></p>

    <p class="Normal para-style-override-7"><span class="char-style-override-8">“Genç hanım arkadaşınızı tekrar görebilecek miyiz Bay Wakefield?” Martin boynunu uzatarak açık açık ABD pullu zarfın üzerini okumaya çalıştı. Kapıcı, Brianna’yı Noel’den önce Roger’ı ziyarete geldiğinde görmüş ve hemen onun büyüsüne kendini kaptırmıştı.</span></p>

    <p class="Normal para-style-override-7"><span class="char-style-override-8">“Umarım. Belki yazın gelir. Teşekkürler!”</span></p>

    <p class="Normal para-style-override-7"><span class="char-style-override-8">Mektupları ceketinin içine koyup merdivenlere yöneldi, bir eliyle de anahtarını arandı. Yazı düşününce içini sevinç ve dehşet karışımı bir duygu kaplamıştı. Brianna Temmuz’da gelebileceğini söylemişti. Ama daha dört ay vardı. Bazen bu dört ay hiç geçmeyecekmiş gibi geliyordu.</span></p>

    <p class="Normal para-style-override-7"><span class="char-style-override-8">Roger mektubu katlayıp iç cebine, kalbinin hemen yanına koydu. Birkaç günde bir yazmıştı. Bazen kısa birkaç cümle, bazen uzun mektuplar. Her mektubu, bir diğeri gelene kadar Roger’ın yüzünde sıcak bir parlaklık yayıyordu.</span></p>

    <p class="Normal para-style-override-7"><span class="char-style-override-8">Ama bir yandan da son günlerde yazdığı mektuplar pek tatmin edici değildi. Sıcak ve içtenlerdi, her zaman “Sevgiyle” diye bitiriyor, onu ne kadar özlediğini ve yanında olmasını ne kadar istediğini mutlaka mektuplarında belirtiyordu. Ama mektubu yakacak cümleler artık pek yer almıyordu.</span></p>

    <p class="Normal para-style-override-7"><span class="char-style-override-8">Belki bu doğal bir süreçti; artık birbirlerini daha iyi tanıyorlardı. Ayrıca kimse her gün içten gelerek uzun, tutkulu mektuplar yazamazdı ya. </span></p>

    <p class="Normal para-style-override-7"><span class="char-style-override-8">Kesin Brianna’nın biraz uzaklaştığı düşüncesini kendi uyduruyordu. Bir arkadaşının sevgilisinin yaptığı gibi aşırılıkları olmadan da mutlu yaşayabilirdi: Kız, kasık kıllarını kesip mektupla sevgilisine göndermişti. Ne kadar abartılı da olsa, Roger kızın hassasiyetini takdir etmişti.</span></p>

    <p class="Normal para-style-override-7"><span class="char-style-override-8">Sandviçinden bir lokma ısırdı ve dalgın dalgın çiğnedi; Fiona’nın yolladığı son makaleyi düşünüyordu. Şu anda evli olan Fiona, kendini evlilikle ilgili konularda uzman olarak görüyor ve Roger’ın inişli çıkışlı aşk hayatıyla bir kız kardeş gibi yakından ilgileniyordu.</span></p>

    <p class="Normal para-style-override-7"><span class="char-style-override-8">Sürekli kadın dergilerinden faydalı olabileceğine inandığı yazıları kesip Roger’a gönderiyordu. En son </span><span class="italik char-style-override-7" xml:lang="tr-TR">My Weekly </span><span class="char-style-override-8">dergisinden </span><span class="italik char-style-override-7" xml:lang="tr-TR">Bir Erkeği Ayartmanın Yolları </span><span class="char-style-override-8">başlıklı bir makale kesmiş, üzerine </span><span class="italik char-style-override-7" xml:lang="tr-TR">Senin mutluluğun onun mutluluğudur!</span><span class="char-style-override-8"> yazıp Roger’a yollamıştı.</span></p>

    <p class="Normal para-style-override-7"><span class="char-style-override-8">Makaledeki tavsiyelerden biri “</span><span class="italik char-style-override-7" xml:lang="tr-TR">Onun ilgi duyduğu alanlara yönelin</span><span class="char-style-override-8">,” idi ve şöyle devam ediyordu: “</span><span class="italik char-style-override-7" xml:lang="tr-TR">Eğer futbolun boşa geçirilen zaman olduğunu düşünüyorsanız ama o gerçek bir futbol hastasıysa o maç izlerken yanına oturun ve ona ligdeki son gelişmelerle ilgili sorular sorun. Futbol sıkıcı olabilir ama sevgiliniz değil, merak etmeyin</span><span class="char-style-override-8">.”</span></p>

    <p class="Normal para-style-override-7"><span class="char-style-override-8">Roger gülümsedi. Brianna’nın ilgi duyduğu alanlara ilgi göstermişti. Eğer kahrolası anne ve babasının tüyler ürperten geçmişinin izini sürmek bir hobiyse, buna dahil olmuştu. Ne saçmalıyordu, bunu onunla ne derece paylaşabiliyordu ki?</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Nazlı olun</span><span class="char-style-override-8">,” diyordu dergideki makalenin bir başka maddesinde. “</span><span class="italik char-style-override-7" xml:lang="tr-TR">Bir erkeğin ilgisini kaybetmesinde, çabalamadan hak etmesinin payı büyüktür. Hemen ona tüm kapıları açmayın</span><span class="char-style-override-8">.”</span></p>

    <p class="Normal para-style-override-7"><span class="char-style-override-8">Roger bir an Brianna’nın Amerikan dergilerindeki benzer makaleleri okuyup okumadığını merak etti ama sonra bu soruyu hemen aklından çıkardı. Moda dergileri okuduğunu birkaç kez görmüştü ama Brianna Randall onun aksine bu tür aptal âşık oyunlarına prim verecek biri değildi.</span></p>

    <p class="Normal para-style-override-7"><span class="char-style-override-8">Hayır. Brianna, Roger’ın kendisine olan ilgisini kaybetmemesi için kendini geri çekmezdi, bu çok gereksiz bir davranış olurdu. Roger’ın onu ne kadar önemsediğini kesinlikle çok iyi biliyordu.</span></p>

    <p class="Normal para-style-override-7"><span class="char-style-override-8">Biliyor muydu gerçekten? Roger bir an endişeye kapıldı; aklına </span><span class="italik char-style-override-7" xml:lang="tr-TR">My Weekly</span><span class="char-style-override-8">’de okuduğu aşk acısı çekenler için öneriler sunan bir makale gelmişti.</span></p>

    <p class="Normal para-style-override-7"><span class="char-style-override-8">“Zihninizi okuyacağını sanıyorsanız yanılıyorsunuz,” diyordu makalede. “Ne hissettiğinize dair ona ipuçları yollayın.”</span></p>

    <p class="Normal para-style-override-7"><span class="char-style-override-8">Roger ne yediğinin farkında olmayarak sandviçinden bir lokma daha aldı. Aslında Roger ona pek çok işaret yollamıştı. Öne çıkıp kahrolası kalbini ona açmıştı. Bunun üzerine Brianna hemen bir uçağa atlayıp Boston’a uçmuştu.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Çok atılgan davranmayın.</span><span class="char-style-override-8">” Roger 14’üncü maddeyi yüksek sesle okuyup burnunu çekti. Yanında oturan kadın öğretim görevlisi ondan biraz uzaklaştı.</span></p>

    <p class="Normal para-style-override-7"><span class="char-style-override-8">Roger içini çekti ve ısırılmış sandviçi plastik tepsiye bıraktı. Yemekhanenin kahve demeye cüret ettiği sıvıyla dolu fincanı aldı ama içmedi. Elinde fincanla öylece oturdu, fincanın sıcaklığını elleriyle almaya çalıştı.</span></p>

    <p class="Normal para-style-override-7"><span class="char-style-override-8">Sorun şuydu ki Roger, Brianna’nın aklını geçmişle olan meselesinden uzaklaştırmaya çalışırken daha kendisi bu hikâyeyi hayatından çıkarmayı başaramamıştı. Claire ve onun o kahrolası İskoçyalısı Roger’da takıntıya dönüşmüştü.</span></p>

    <p class="Normal para-style-override-7"><span class="char-style-override-8">3’üncü madde: “</span><span class="italik char-style-override-7" xml:lang="tr-TR">Her zaman dürüst olun</span><span class="char-style-override-8">.” Eğer ona dürüst olsaydı, ona her şeyi bulmasında yardımcı olsaydı, belki bugün Brianna Jamie Fraser’ın hayaletinden de kurtulmuş olurdu. Fraser’dan da Roger’dan da kurtulurdu.</span></p>

    <p class="Normal para-style-override-7"><span class="char-style-override-8">“Of, bokun soyu!” kendi kendine söylendi. </span></p>

    <p class="Normal para-style-override-7"><span class="char-style-override-8">Yanında oturan kadın kahve fincanını tepsisine sert bir şekilde koydu ve ayağa kalktı.</span></p>

    <p class="Normal para-style-override-7"><span class="char-style-override-8">“Bok sensin!</span><span class="italik char-style-override-7" xml:lang="tr-TR">”</span><span class="char-style-override-8"> dedi sert bir sesle ve yürüyüp gitti.</span></p>

    <p class="Normal para-style-override-7"><span class="char-style-override-8">Roger bir süre ardından bakakaldı.</span></p>

    <p class="Normal para-style-override-10"><span class="char-style-override-15"> </span></p>
  </div>
</body>
</html>