<html xmlns="http://www.w3.org/1999/xhtml">
<head>
  <title>guzdavullari-15</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-9" xml:lang="en-US"><span class="bold" xml:lang="tr-TR">9<br/>Üçte İkilik Hayalet</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Nehrin yüzeyi adeta bir yağ gibi parlıyor, su sakince hareket ediyordu. Sancak tarafında asılı tek bir fener vardı. Ön güvertedeki küçük iskemlede oturduğum için aşağıdaki ışığı görebiliyordum. Işık suya pek yansımıyor, fener, gemiyle birlikte bir bu yana bir diğer tarafa sallanıyordu.</span></p>

    <p class="Normal para-style-override-7"><span class="char-style-override-8">Ağaçların tepesinden görünen ay, belirsiz bir hilal şeklindeydi. Nehir boyunca uzanan ağaçların ötesindeki pirinç ve tütün tarlaları karanlıkta boğuluyordu. Günün sıcaklığıyla ısınan toprağın altı, görünmeyen bir enerjiyle parlıyor ve verimli araziler yanıyordu.</span></p>

    <p class="Normal para-style-override-7"><span class="char-style-override-8">Ufacık bir hareket terlemeye neden oluyordu. Ufacık bir ısı dalgası yüzümü ve kollarımı okşuyordu.</span></p>

    <p class="Normal para-style-override-7"><span class="char-style-override-8">Arkamdaki karanlıktan yumuşak bir hışırtı geldi. Arkamı dönmeden elimi uzattım. Jamie’nin büyük eli benimkini kavrayıp sıktı ve sonra bıraktı. Bu ufacık temas bile elimi ter içinde bırakmıştı.</span></p>

    <p class="Normal para-style-override-7"><span class="char-style-override-8">Jamie bir iç çekerek yanıma oturdu ve gömleğinin yakasını çekiştirdi. “Georgia’dan ayrıldığımızdan beri nefes alamıyorum,” dedi. “Ne zaman nefes alsam boğulacak gibi oluyorum.”</span></p>

    <p class="Normal para-style-override-7"><span class="char-style-override-8">“Cross Creek biraz daha serin olur, herkes böyle söylüyor.” Derin bir nefes aldım, alabildiğimi kanıtlamak istercesine. “Harika kokuyor, değil mi?” Karanlık, nehrin küf kokan çamuruna, geminin güneşten yanmış ahşap kokusuna karışan ağaçların ve su kenarındaki bitkilerin keskin kokusunu hafifletmişti.</span></p>

    <p class="Normal para-style-override-7"><span class="char-style-override-8">“Senden iyi köpek olur, Sassenach.” Bir iç çekerek kamaranın duvarına yaslandı. “Hiç şüphesiz şuradaki hayvan bile sana hayran olurdu.”</span></p>

    <p class="Normal para-style-override-7"><span class="char-style-override-8">Döşemelerdeki toynak sesleri, Rollo’nun geldiğini gösteriyordu. Hayvan dikkatle küpeşteye doğru yaklaşıp durdu ve sonra güverteye uzandı. Burnunu patilerin üzerine yerleştirip iyice esnedi. Rollo neredeyse Jamie kadar gemileri sevmiyordu.</span></p>

    <p class="Normal para-style-override-7"><span class="char-style-override-8">“Merhaba,” deyip koklasın diye elimi ona doğru uzattım ve o da kibarca kulaklarını kaşımama izin verdi. “Sahibin nerede bakalım?”</span></p>

    <p class="Normal para-style-override-7"><span class="char-style-override-8">“Kamarada kart oyunlarıyla ilgili yeni hileler öğreniyor,” dedi Jamie alayla. “Bu delikanlıya ne olacağını Tanrı bilir. Bir tavernada vurulup kafasına darbe almazsa, gelecek sefer iskambil oyunundan kazandığı bir deve kuşuyla eve gelecek.”</span></p>

    <p class="Normal para-style-override-7"><span class="char-style-override-8">“Dağlarda kesinlikle deve kuşu ya da iskambil oyunları yok. Eğer ortada bir kasaba yoksa muhtemelen bir taverna da yoktur.”</span></p>

    <p class="Normal para-style-override-7"><span class="char-style-override-8">“Ee, ben böyle düşünmemiştim,” diye kabul etti, “ama bir adam şeytana gitmek istiyorsa ne yapar eder ona gider.”</span></p>

    <p class="Normal para-style-override-7"><span class="char-style-override-8">“Ian’ın şeytana gitmeyeceğine eminim,” diye yanıt verdim, onu rahatlatmak istercesine. “O iyi bir delikanlı.”</span></p>

    <p class="Normal para-style-override-7"><span class="char-style-override-8">“O bir adam,” diye düzelten Jamie, boğuk kahkahaları ve müstehcen lafları duyabildiğim kamaraya doğru kulak kabarttı. “Hem çok genç hem de inatçı bir adam.” Bana baktı, yüzündeki hüzünlü gülümseme fener ışığında belli oluyordu.</span></p>

    <p class="Normal para-style-override-7"><span class="char-style-override-8">“Eğer küçük bir delikanlı olsaydı, onu dizginleyebilirdim. Artık kendi başının çaresine bakacak kadar büyüdü. İşine karıştığım için bana teşekkür etmeyecektir.”</span></p>

    <p class="Normal para-style-override-7"><span class="char-style-override-8">“O her zaman seni dinler,” diye itiraz ettim.</span></p>

    <p class="Normal para-style-override-7"><span class="char-style-override-8">“Hı-hım. Duymak istemeyeceği bir şeyi söylene kadar bekle.” Duvara yaslandı ve gözlerini kapadı. Geniş elmacık kemikleri terden parlıyordu ve küçük bir damla da boynundan aşağı iniyordu.</span></p>

    <p class="Normal para-style-override-7"><span class="char-style-override-8">Gömleğini lekelemesin diye bir parmağımla bu küçük damlayı sildim. </span></p>

    <p class="Normal para-style-override-7"><span class="char-style-override-8">“Ona iki aydır İskoçya’ya geri dönmesi gerektiğini söylüyorsun. Bunu da duymak isteyeceğini sanmıyorum.”</span></p>

    <p class="Normal para-style-override-7"><span class="char-style-override-8">Jamie tek gözünü açıp alayla beni inceledi. </span></p>

    <p class="Normal para-style-override-7"><span class="char-style-override-8">Bir müddet sessizce oturdum ve eteğimle yüzümdeki terleri sildim. Nehir bu kısımda daralmıştı; nehir kenarı üç metre uzaklıktaydı. Çalılardaki bir hareketlenme dikkatimi çekti ve fener ışığının yansımasıyla bir çift göz parladı.</span></p>

    <p class="Normal para-style-override-7"><span class="char-style-override-8">Sesi duyan Rollo hemen başını kaldırdı ve havlamaya başladı. Jamie de gözlerini açıp nehir kenarına baktı ve birden doğuldu. “Bu hayatımda gördüğüm en büyük fare!”</span></p>

    <p class="Normal para-style-override-7"><span class="char-style-override-8">Bunun üzerine bir kahkaha attım. “O fare değil, keseli bir sıçan. Sırtındaki yavrularını görebiliyor musun?”</span></p>

    <p class="Normal para-style-override-7"><span class="char-style-override-8">Jamie ve Rollo aynı değerlendiren bakışlarla keseli sıçana bakıyorlar, tombulluğunu ve hızını hesaplıyorlardı. Dört küçük keseli sıçan da dikkatle bize bakıyor, annelerinin hörgücünden burunlarını seğirtiyorlardı. Geminin bir tehlike yaratmayacağına kanaat getiren anne sıçan, su içmeyi bitirip döndü ve çalıların arasında yavaşça yürümeye başladı. Tüysüz pembe kuyruğu da yavaşça gözden kayboldu. </span></p>

    <p class="Normal para-style-override-7"><span class="char-style-override-8">İki avcı aynı anda iç çekti ve yeniden rahatladı. Ben de hafiften bir iç çekerek elbisemin cebine uzandım ve ona bez bir kese verdim.</span></p>

    <p class="Normal para-style-override-7"><span class="char-style-override-8">“Bu nedir?” Dikkatle kesenini içine bakan Jamie, yuvarlak kahverengi şeyleri avucuna boşalttı.</span></p>

    <p class="Normal para-style-override-7"><span class="char-style-override-8">“Kavrulmuş yerfıstığı,” dedim. “Bu civarda, toprak altında yetişirler. Domuz yiyeceğine karşılık bunları satan bir çiftçi buldum, sonra da kavursun diye hancının eşine verdim. Fıstıkları yemeden önce kabuklarını soy.” Bu sefer çevremizle ilgili ondan daha çok şey bildiğime sevinerek ona gülümsedim.</span></p>

    <p class="Normal para-style-override-7"><span class="char-style-override-8">Jamie bana pis bir bakış attı, baş ve işaret parmağıyla kabuğu kırıp içindeki üç fıstığı çıkardı.</span></p>

    <p class="Normal para-style-override-7"><span class="char-style-override-8">“Ben cahil olabilirim, Sassenach,” dedi, “ama aptal değil. Arada fark var değil mi?” Bir yerfıstığını ağzına attı ve dikkatle çiğnemeye başladı. Şüpheli bakışları, yerini memnuniyete bıraktı ve diğer fıstıkları da ağzına atarak zevkle çiğnemeye başladı.</span></p>

    <p class="Normal para-style-override-7"><span class="char-style-override-8">“Beğendin mi?” Hoşuna gitmesi beni gülümsetmişti. “Bir yere yerleşip yeni havanımı aldım mı sana fıstık ezmeli ekmek de yaparım.”</span></p>

    <p class="Normal para-style-override-7"><span class="char-style-override-8">Jamie gülümsedi ve bir fıstığın daha kabuğunu kırmadan önce yutkundu. “Bol bataklıklı bir yer olmasına rağmen toprağının verimli olduğunu söyleyebilirim,” dedi ve başka bir fıstığı daha ağzına attı. “Düşünüyorum da Sassenach, buraya yerleşmekle ilgili sen ne düşünüyorsun?”</span></p>

    <p class="Normal para-style-override-7"><span class="char-style-override-8">Bu soruyu hiç beklemiyordum. Onun bir çiftçi gözüyle kara tarlaları ve bol ürünleri incelediğini görmüş, valinin atlarına hayran kaldığında nasıl da özlem çektiğini fark etmiştim.</span></p>

    <p class="Normal para-style-override-7"><span class="char-style-override-8">Her halükârda İskoçya’ya hemen dönemeyecektik. Genç Ian evet, ama bazı sebeplerden dolayı (Laoghaire MacKenzie adındaki karışıklığın yanı sıra) Jamie ve ben hayır.</span></p>

    <p class="Normal para-style-override-7"><span class="char-style-override-8">“Bilmiyorum,” dedim usulca. “Kızılderililer ve vahşi hayvanlar bir kenara- ”</span></p>

    <p class="Normal para-style-override-7"><span class="char-style-override-8">Jamie, “Şey,” diye araya girdi, biraz utanmıştı. “Myers bana onların bir zorluk çıkarmadıklarını söyledi. Belki dağlardan çekinirsin.”</span></p>

    <p class="Normal para-style-override-7"><span class="char-style-override-8">Valinin bize bu dağların içinde bir yeri önerdiğine dikkat çekmekten sakındım. “Evet ama sana ne dediğimi hatırlıyor musun? Devrim ile ilgili? 1767 yılındayız ve valinin yemeğinde konuşulanları sen de duydun. Dokuz yıl Jamie, birdenbire kıyamet kopacak.” İkimiz de savaşı yaşamış ve hiçbirimiz bunu hafife almamıştık. Bir elimi onun koluna koyarak bana bakmasını sağladım.</span></p>

    <p class="Normal para-style-override-7"><span class="char-style-override-8">“Daha önce haklı çıktığımı gördün.” Culloden’da neler olacağını biliyordum ve Charles Stuart ile adamlarının akıbetini ona anlatmıştım. Ve ne benim bilgim ne de o bizi kurtarmaya yetmişti. Yirmi senelik acı bir ayrılık ve onun hiç görmediği kızının hayaleti bu bilginin ötesinde kalıyordu.</span></p>

    <p class="Normal para-style-override-7"><span class="char-style-override-8">Başını olumlu anlamda yavaşça salladı ve yanağıma dokunmak için elini kaldırdı. Ancak minik tatarcık bulutu küçük fenerin kadife ışığına toplanmıştı ve aniden hareket etmeleriyle bu yarıda kaldı.</span></p>

    <p class="Normal para-style-override-7"><span class="char-style-override-8">“Evet, söylemiştin,” dedi usulca. “O zaman, olanları değiştirebiliriz sanmıştık ya da en azından denedik. Fakat burası- ” Döndü ve ağaçların ötesinde uzanan geniş araziyi işaret etti. “Burası beni ilgilendirmiyor,” dedi açıkça. “Ne yardım ederim ne de buna engel olurum.”</span></p>

    <p class="Normal para-style-override-7"><span class="char-style-override-8">“Eğer burada yaşarsak bizi ilgilendirir.”</span></p>

    <p class="Normal para-style-override-7"><span class="char-style-override-8">Bir parmağıyla alt dudağını ovuşturarak düşündü. Fener ışığı biraz çıkmış kızıl sakallarını aydınlatıyordu. O, gençlik yıllarında iri, yakışıklı ve güçlü bir erkekti ama artık genç değildi. Ve bunu minnetle fark ediyordum.</span></p>

    <p class="Normal para-style-override-7"><span class="char-style-override-8">Kuzey İskoçyalılar savaşmak için yetiştirilirlerdi. Kuzey İskoçyalı delikanlılar, kılıçlarını kaldırıp savaşa gittiklerinde adam sayılırlardı. Jamie hiç düşüncesiz olmamıştı, fakat hayatının çoğunu bir savaşçı ve bir asker olarak geçirmişti. T</span><span class="char-style-override-8">ek başına olsun ya da olmasın yirmili yaşlarında genç bir adamken hiçbir şey onu savaşa gitmekten alıkoyamazdı. Ancak şimdi kırklı yaşlarında hisler, tutkuyu köreltiyordu. Ya da en azından ben öyle umut ediyordum.</span></p>

    <p class="Normal para-style-override-7"><span class="char-style-override-8">Ve bu doğruydu da, tanımadığı teyzesi dışında burada ne kimsesi ne de onu zorlayacak bağları vardı. Belki nelerin olacağını bilerek kötülükten uzak kalmayı başarabilirdik…</span></p>

    <p class="Normal para-style-override-7"><span class="char-style-override-8">“Burası çok büyük bir yer, Sassenach.” Geminin ön kısmından görünmeyen kara arazilere bakıyordu. “Yalnızca Georgia’dan ayrıldığımızdan beri İskoçya ve İngiltere’nin uzunluğundan çok daha fazla yol kat ettik.” </span></p>

    <p class="Normal para-style-override-7"><span class="char-style-override-8">“Doğru,” dedim. İskoçya’da, hatta Kuzey İskoçya’nın sarp kayalıklarında bile, savaşın tahribatlarından kurtulacak yer yoktu. Ancak burası öyle değildi, eğer yerimizi dikkatlice gözetirsek Mars’ın gözünden bile kaçabilirdik.</span></p>

    <p class="Normal para-style-override-7"><span class="char-style-override-8">Jamie başını yana eğip bana gülümsedi. “Seni bir çiftçinin hanımı olarak gözümde canlandırabiliyorum, Sassenach. Eğer vali diğer taşları satmam için bir alıcı bulursa, Laoghaire’e söz verdiğim parayı göndermeye ve istediğimiz gibi iyi bir yer satın almaya yetecek paramız olacak.”</span></p>

    <p class="Normal para-style-override-7"><span class="char-style-override-8">Sağ elimi tuttu ve gümüş evlilik yüzüğümü kibarca okşamaya başladı. “Belki bir gün seni dantellere ve mücevherlere boğarım,” dedi usulca. “Sana küçük bir yüzük ve annemin incileri haricinde daha fazlasını vermek istiyorum.”</span></p>

    <p class="Normal para-style-override-7"><span class="char-style-override-8">“Sen zaten bana fazlasını verdin,” dedim. Parmaklarımı eline doladım ve hafifçe sıktım. “İlk başta Brianna.”</span></p>

    <p class="Normal para-style-override-7"><span class="char-style-override-8">Güverteye bakarak belli belirsiz gülümsedi. “Evet, bu doğru. Belki o asıl sebeptir, yani burada kalmak için.”</span></p>

    <p class="Normal para-style-override-7"><span class="char-style-override-8">Jamie’yi kendime doğru çektiğimde başını dizime yasladı. “Burası onun yeri değil mi?” dedi sessizce. Bir elini kaldırıp nehri, ağaçları ve gökyüzünü işaret etti. “Burada doğacak ve yaşayacak.”</span></p>

    <p class="Normal para-style-override-7"><span class="char-style-override-8">“Evet,” dedim usulca. Brianna’nınkilere çok benzeyen saçlarını okşadım. “Burası onun ülkesi olacak.” Brianna’nın ülkesiydi burası; burada kaç yıl yaşarsak yaşayalım ne benim </span><span class="char-style-override-8">ne de Jamie’nindi.</span></p>

    <p class="Normal para-style-override-7"><span class="char-style-override-8">Başını olumlu anlamda sallayınca sakalları hafifçe eteğime sürttü. “Savaşmayı ya da senin tehlikede olmanı istemiyorum, Sassenach ama yapabileceğim ufacık bir şey olursa… kızım için bir yer yapmak, orayı güvenli ve iyi kılmak gibi…” Omuz silkti. “Bu beni hoşnut eder,” diye bitirdi cümlesini.</span></p>

    <p class="Normal para-style-override-7"><span class="char-style-override-8">Bu şekilde bir müddet sessizce oturduk ve suyun cansız parlaklığıyla sönmeye yüz tutmuş feneri izledik.</span></p>

    <p class="Normal para-style-override-7"><span class="char-style-override-8">“İncileri ona bıraktım,” dedim sonunda. “Bu daha doğru geldi, ne de olsa bir hatıraydı.” Yüzüklü elimi çekip dudaklarında gezdirmeye başladım. “Tek ihtiyacım olan yüzüktü.”</span></p>

    <p class="Normal para-style-override-7"><span class="char-style-override-8">Jamie ellerimi tuttu ve sonra da öptü, ilk başta Frank’in altın yüzüğü olan solu, sonra da kendi gümüş yüzüğü olan sağ elimi.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Da mi basia mille</span><span class="char-style-override-8">,” diye fısıldadı gülümseyerek. Binlerce öpücük ver bana. Yüzüğümde yazan Catullus’un aşk şarkısından küçük bir alıntıydı. Eğildim ve ben de onu öptüm.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Dein mille altera</span><span class="char-style-override-8">,” dedim. Ve binlerce daha.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Dinlenmek için bir korunun kenarına demir attığımızda neredeyse gece yarısıydı. Hava değişmişti, hâlâ sıcak ve nemliydi ama fırtınanın haberini veriyordu ve ağaçların altındaki çalılar hareketlenmişti - ya rüzgârdan ya da küçük canlılar fırtınaya yakalanmadan önce evlerine kaçışıyorlardı.</span></p>

    <p class="Normal para-style-override-7"><span class="char-style-override-8">Neredeyse gelgitin sonundaydık. Buradan itibaren yelken açıp dümen çevirmek daha uygun olacaktı ve Kaptan Freeman fırtınadaki rüzgârdan yararlanmayı umuyordu. Bu süre zarfında da dinlenmeye fırsatımız olacaktı. Kıç tarafındaki yuvamıza kıvrıldım, fakat saatin geç olmasına rağmen bir türlü uyuyamadım. </span></p>

    <p class="Normal para-style-override-7"><span class="char-style-override-8">Kaptanın tahminlerine göre Cross Creek’e yarın akşam veya bir sonraki gün varabilecektik. Gideceğimiz yere varmayı dört gözle bekliyor olduğuma şaşkındım. İki aydır yolda kıt kanaat geçiniyor olmak, ne kadar geçici olursa olsun bir sığınağa sahip olma özlemimi arttırmıştı.</span></p>

    <p class="Normal para-style-override-7"><span class="char-style-override-8">Kuzey İskoçyalıların misafirperverlik ve akrabalık fikirlerine alışkın olduğum için karşılanmamız konusunda bir korkum yoktu. Jamie, kırk yıldır hiç tanışmadığı bu teyzenin bizi samimi karşılayamayacağı gerçeğini hiç düşünmüyordu ve bu konuda haklı olduğuna emindim. Aynı zamanda Jocasta Cameron’ı merak etmeden de kendimi alamıyordum.</span></p>

    <p class="Normal para-style-override-7"><span class="char-style-override-8">Leoch Kalesi’ni inşa eden yaşlı Kızıl Jacob’ın beş tane MacKenzie soyadını taşıyan çocuğu vardı. Jamie’nin annesi Ellen, en büyükleriydi, Jocasta ise en küçükleri. Diğer kız kardeşleri Janet, ben Jamie ile tanışmadan önce Ellen gibi vefat etmişti ama diğer iki erkek kardeşi tanımıştım, Collum ve Dougal. Bundan dolayı Leoch’lu son MacKenzie’nin nasıl biri olduğunu düşünmeden edemiyordum.</span></p>

    <p class="Normal para-style-override-7"><span class="char-style-override-8">Güvertede yanımda huzur içinde kıvrılan Jamie’ye bir göz atıp, uzun boyludur, diye düşündüm. Uzun boylu ve belki de kızıl saçlı. Kardeşlerin hepsi uzun boyluydu, hatta hastalıktan dolayı sakat kalan Collum bile uzun boylu, Vikingler gibi beyaz tenli ve al yanaklıydı ki Jamie, dayısı Dougal’ın kızıllığını almıştı. Sadece Collum’un saçları siyahtı.</span></p>

    <p class="Normal para-style-override-7"><span class="char-style-override-8">Colum ve Dougal’ı hatırlayınca aniden huzursuzlaşmıştım. Colum, Culloden’dan önce hastalığı nedeniyle ölmüştü. Dougal ise savaş arifesinde Jamie tarafından öldürülmüştü. Aslında kendini (daha doğrusu beni) müdafaa etmişti ve onun ölümü, Kanlı Nisan’daki birçok ölümden yalnızca biriydi. Yine de Jamie’nin, River Run’daki karşılaşmadan sonra geleneksel aile sohbetlerinde ne diyeceğini merak ediyordum.</span></p>

    <p class="Normal para-style-override-7"><span class="char-style-override-8">Jamie bir iç çekti ve uykusunda gerindi. Islak süpürge otlarında, küflü mağaralarda ve hapishane hücrelerinin soğuk yaş zeminlerinde uyumaya alışkın olduğu için nerede olursa olsun rahatça uyuyabiliyordu. Altımızdaki ahşap zeminin diğerlerine nazaran daha rahat olduğunu sanıyordum.</span></p>

    <p class="Normal para-style-override-7"><span class="char-style-override-8">Ben ne esnektim ne de acı hissetmez olmuştum ama uykusuzluk beni avcuna almıştı, hatta yakın geleceği merak etmek bile beni uykudan alıkoyamamıştı artık.</span></p>

    <p class="Normal para-style-override-7"><span class="char-style-override-8">Bir gürültüyle uyandım. Hava hâlâ karanlıktı. Etrafı bağırış çağırışlar sarmıştı ve altımdaki güverte tepinmelerden titriyordu. Hareket halindeki bir gemide olduğumu ve korsanların saldırısına uğradığımıza inanarak birden doğuldum.</span></p>

    <p class="Normal para-style-override-7"><span class="char-style-override-8">Sonra aklım başıma geldi ve gerçekten korsanların saldırısına uğramış olduğumuzu fark ettim. Yabancı sesler küfürler ediyor, emirler veriyordu ve güvertede çizme sesleri vardı. Jamie gitmişti.</span></p>

    <p class="Normal para-style-override-7"><span class="char-style-override-8">Üzerime giyecek bir şey almadan emekleyerek ilerlemeye başladım. Şafak sökmek üzereydi, gökyüzü karanlıktı ama kamarayı az da olsa aydınlatacak ışık vardı. Destek için kamaranın tavanına tutunarak ayağa kalkarken, uçuşan bedenlerin acelesi yüzünden az kalsın yere yapışıyordum.</span></p>

    <p class="Normal para-style-override-7"><span class="char-style-override-8">Şaşkın bir kürk yumağı ve beyaz yüzler gördüm, sonra bir el ateş edildi. Atış korkunç bir gürültüye neden oldu ve Ian, Rollo’nun savrulan bedeninin üzerine atıldı. Şapkasız ve üstü başı dağınık bir adam, onun ayaklarının dibine geldi.</span></p>

    <p class="Normal para-style-override-7"><span class="char-style-override-8">“Lanet olsun! Az kalsın beni yakalıyordu!” Bu yarı isabetli atıştan deliye dönen soyguncunun eli, kemerindeki diğer tabancayı ararken titriyordu. Gözlerini korkunç derecede kısarak tabancayı köpeğe doğrulttu.</span></p>

    <p class="Normal para-style-override-7"><span class="char-style-override-8">“Al bakalım, lanet olası!”</span></p>

    <p class="Normal para-style-override-7"><span class="char-style-override-8">Bir yerden uzun boylu bir adam çıktı ve çakmaktaşı ateş almadan önce adamın elindeki tabancıyı yere doğrulttu.</span></p>

    <p class="Normal para-style-override-7"><span class="char-style-override-8">“Mermiyi boşa harcama, aptal.” Benim yanıma çekilen Troklus ve Kaptan Freeman’ı işaret etti. “Boş bir tabancayla bunları nasıl tutmayı düşünüyorsun?”</span></p>

    <p class="Normal para-style-override-7"><span class="char-style-override-8">Kısa boylu adam Rollo’ya pis bir bakış attı ve onun yerine tabancasını Kaptan Freeman’ın karnına indirdi.</span></p>

    <p class="Normal para-style-override-7"><span class="char-style-override-8">Rollo yarı öfkeden yarı acıdan tuhaf bir ses çıkardığında, seğiren bedeninin altındaki döşemede koyu lekeleri fark ettim. Ian onun üzerine eğilmiş, çaresizce köpeğin başını okşuyordu. Bakışlarını bana çevirdi, yanakları gözyaşlarından parlıyordu. “Bana yardım et yenge,” dedi. “Lütfen yardım et!”</span></p>

    <p class="Normal para-style-override-7"><span class="char-style-override-8">Hemen harekete geçtim, ancak uzun boylu adam öne çıkıp beni durdurmak için kolunu uzattı.</span></p>

    <p class="Normal para-style-override-7"><span class="char-style-override-8">“Köpeğe yardım etmek istiyorum,” dedim.</span></p>

    <p class="Normal para-style-override-7"><span class="char-style-override-8">“Ne?” dedi kısa boylu olanı öfkeyle.</span></p>

    <p class="Normal para-style-override-7"><span class="char-style-override-8">Uzun boylu adam maskeliydi. Gözlerim ışığa alışınca aslında hepsinin maskeli olduğunu fark ettim. Kaç kişilerdi? Maskelerinin altından ifadelerini seçmek imkânsızdı, fakat uzun boylu adamın gülümsediği izlenimine kapıldım. Yanıt vermedi ama tabancasıyla işaret ederek gitmeme izin verdi.</span></p>

    <p class="Normal para-style-override-7"><span class="char-style-override-8">“Merhaba yaşlı dostum,” dedim alçak sesle köpeğin yanına diz çökerek. “Uslu bir köpek ol ve ısırma. Nereden yaralandı Ian, biliyor musun?”</span></p>

    <p class="Normal para-style-override-7"><span class="char-style-override-8">Ian burnunu çekerek başını iki yana salladı. “Yara altında ama onu döndüremiyorum.”</span></p>

    <p class="Normal para-style-override-7"><span class="char-style-override-8">Bu iri hayvanı döndürme gibi niyetim yoktu. Hemen nabız için boynunu yokladım ama parmaklarım Rollo’nun kalın kürkünde kayboluyor, çaresizce yokluyordum. Bir içgüdüyle hemen ön bacağını kaldırdım ve bacağın bedene birleştiği yere parmaklarımı yerleştirdim.</span></p>

    <p class="Normal para-style-override-7"><span class="char-style-override-8">Elbette oradaydı; nabız parmaklarımın altında iç rahatlatıcı bir şekilde atıyordu. Alışkanlıkla hemen saymaya başladım ama hemen saymayı bıraktım, çünkü bir köpeğin nabzının normalde nasıl atması gerektiğiyle ilgili bir fikrim yoktu. Ancak sabitti - ne çarpıntı, ne ritim bozukluğu ne de kuvvetsizlik. Bu iyi bir işaretti.</span></p>

    <p class="Normal para-style-override-7"><span class="char-style-override-8">Diğer bir işaret de Rollo bilincini kaybetmemişti; dirseğimle tuttuğum büyük bacak şoktan titremiyordu. Köpek yarı inleme yarı uluma gibi uzun, tiz bir ses çıkardı ve doğrulmak için benden kurtulmaya çalışarak patileriyle eşelenmeye başladı.</span></p>

    <p class="Normal para-style-override-7"><span class="char-style-override-8">“Yaranın kötü olduğunu sanmıyorum Ian,” dedim rahatlıkla. “Bak ayağa kalkmaya çalışıyor.”</span></p>

    <p class="Normal para-style-override-7"><span class="char-style-override-8">Rollo sendeleyerek ayağa kalktı. Başını şiddetle salladığında bütün kürkü seğirdi ve bir kan sağanağı adeta yağmur gibi patırdayarak güverteye damladı. İri sarı gözler aşağılık bir bakışla kısa boylu adamdaydı.</span></p>

    <p class="Normal para-style-override-7"><span class="char-style-override-8">“Hey! Durdur şunu, yoksa bu sefer onu yere sererim!” Soyguncunun sesinde panik ve içtenlik hâkimdi, tabancanın ağzı bir esir grubuna bir Rollo’ya dönüp duruyordu.</span></p>

    <p class="Normal para-style-override-7"><span class="char-style-override-8">Hemen gömleğini çözen Ian, kıyafeti çıkarıp Rollo’nun başına sardı. Görüşü engellenen köpek, çılgınca başını sallıyor ve bu engelden dolayı hırlıyordu. Kan, sarı keteni lekelediğinde köpeğin omzundaki yarayı gördüm. Kurşunun onu sıyırıp geçtiği ortadaydı.</span></p>

    <p class="Normal para-style-override-7"><span class="char-style-override-8">Ian acımasızca Rollo’yu tutuyor, kalçalarının üzerine oturmaya zorluyordu ve sarılı başına emirler mırıldanıyordu.</span></p>

    <p class="Normal para-style-override-7"><span class="char-style-override-8">“Gemide kaç kişisiniz?” Uzun boylu adamın keskin gözleri Kaptan Freeman’a sonra da bana kaydı.</span></p>

    <p class="Normal para-style-override-7"><span class="char-style-override-8">Onu tanıyordum, sesini çıkarmıştım. Bu yüzümden belli olmuş olacak ki adam bir müddet durdu, sonra da başını çevirip yüzündeki maskeyi çıkarttı.</span></p>

    <p class="Normal para-style-override-7"><span class="char-style-override-8">“Kaç kişi?” dedi Stephen Bonnet yeniden.</span></p>

    <p class="Normal para-style-override-7"><span class="char-style-override-8">“Altı,” diye yanıtladım. Yanıtlamamak için bir neden yoktu. Fergus’u görebiliyordum, üçüncü bir korsan silah tehdidiyle onu dürterken, o da ellerini yukarı kaldırıyordu. Jamie karanlıktan çıkıp yanıma geldi. Oldukça zalim görünüyordu.</span></p>

    <p class="Normal para-style-override-7"><span class="char-style-override-8">“Bay Fraser,” dedi Bonnet memnuniyetle onu görünce. “Sizinle karşılaşmak ne güzel. Ancak bir arkadaşınız daha yok muydu, sör? Tek kollu olan beyefendi?”</span></p>

    <p class="Normal para-style-override-7"><span class="char-style-override-8">“Burada değil,” diye yanıtladı Jamie kısaca.</span></p>

    <p class="Normal para-style-override-7"><span class="char-style-override-8">“Ben bir bakayım,” diye mırıldandı kısa boylu olanı ama Bonnet onu durdurdu.</span></p>

    <p class="Normal para-style-override-7"><span class="char-style-override-8">“Bay Fraser gibi bir centilmenin sözünden şüphe mi ediyorsun? Hayır, sen bu güzel insanlara göz kulak ol Roberts. Ben etrafa bakarım.” Arkadaşına başıyla işaret ettikten sonra ortadan kayboldu.</span></p>

    <p class="Normal para-style-override-7"><span class="char-style-override-8">Rollo ile ilgilenmek bir müddet de olsa gemideki kargaşadan uzaklaştırmıştı beni. Kamaradan kırılma sesleri gelince ilaç kutumu hatırlayarak hemen ayağa fırladım.</span></p>

    <p class="Normal para-style-override-7"><span class="char-style-override-8">“Hey! Nereye gidiyorsun? Dur! Yoksa vururum!” Soyguncunun sesi, çaresiz ama belirsizdi. Ona bakmadan kamaraya daldım ve ilaç kutumu karıştıran soyguncuya saldırdım.</span></p>

    <p class="Normal para-style-override-7"><span class="char-style-override-8">Çarpışmadan sendeledim sonra öfke narasıyla koluna yapıştım. Adam kutuları ve şişeleri dikkatsizce açıp içindekileri sallıyor sonra da yere fırlatıyordu. Birçoğu kırılan şişe dizeleriyle Doktor Rawlings’in takımları da dağınıklığın arasındaydı.</span></p>

    <p class="Normal para-style-override-7"><span class="char-style-override-8">“Sakın onlara </span><span class="italik char-style-override-7" xml:lang="tr-TR">dokunayım</span><span class="char-style-override-8"> deme!” dedim ve kutudan bir şişe kapıp tıpasını açtım ve içindekileri adamın yüzüne fırlattım.</span></p>

    <p class="Normal para-style-override-7"><span class="char-style-override-8">Rawlings’in karışımlarının çoğu gibi o da yüksek alkol içeriyordu. Sıvı yüzüne çarpar çarpmaz adam soludu ve gözlerini ovuşturarak geriledi. Bunu fırsat bilip yıkıntıdan bir taş bira şişesi kaptım ve onunla başına vurdum. Tatmin edici bir gümbürtü koptu! Ancak yeterince sert vurmamıştım. Adam beni yakalamaya çalışırken sendeliyor ama ayakta durabiliyordu.</span></p>

    <p class="Normal para-style-override-7"><span class="char-style-override-8">Bir daha vurmak için kolumu kaldırdım, fakat biri bileğimi demir gibi bir tutuşla arkadan kavradı.</span></p>

    <p class="Normal para-style-override-7"><span class="char-style-override-8">“Affedersiniz sevgili Bayan Fraser,” dedi nazik, tanıdık İrlandalı bir ses. “Ancak onun kafasını ezmenize izin veremem. Elbette süs değil ama şapka takması için buna ihtiyacı var.”</span></p>

    <p class="Normal para-style-override-7"><span class="char-style-override-8">“Lanet olası kaltak! Bana vurdu!” Vurduğum adam başını tutarken, yüzü acıdan buruşuyordu.</span></p>

    <p class="Normal para-style-override-7"><span class="char-style-override-8">Bonnet, kolumu burkarak beni güverteye çekti. Artık hava neredeyse aydınlanmıştı; nehir gümüş renginde parlıyordu. Saldırganlarımıza öfkeyle bakıyordum. Eğer onları görürsem maskeli veya maskesiz tanımaya kararlıydım.</span></p>

    <p class="Normal para-style-override-7"><span class="char-style-override-8">Maalesef artan ışık soyguncuların görüşlerine daha çok yaramıştı. Bana kin besleyen başına vurduğum adam, elimi tuttu ve yüzüğümü çekiştirmeye başladı.</span></p>

    <p class="Normal para-style-override-7"><span class="char-style-override-8">“Hey, bırak onu!”</span></p>

    <p class="Normal para-style-override-7"><span class="char-style-override-8">Elimi çekip ona vurmak için kaldırdım ama Bonnet’in anlamlı öksürmesiyle durdum. Bonnet Ian’a yaklaşmış, tabancayı çocuğun sol kulağına dayamıştı.</span></p>

    <p class="Normal para-style-override-7"><span class="char-style-override-8">“Onları verseniz iyi olur Bayan Fraser,” dedi nazikçe. “Korkarım Bay Roberts, ona verdiğiniz zarara karşılık bir bedel istiyor.”</span></p>

    <p class="Normal para-style-override-7"><span class="char-style-override-8">Altın yüzüğümü döndürmeye başladım, ellerim hem korkudan hem öfkeden titriyordu. Gümüş yüzüğümü çıkarmak daha zordu; adeta benden kopmak istemezcesine tenime yapışmıştı. Her iki yüzüğüm de terden nemli ve kaygandı. Metaller buz kesen parmaklarımdan daha sıcaklardı.</span></p>

    <p class="Normal para-style-override-7"><span class="char-style-override-8">“Bırak onları.” Adam omzumdan beni dürttü sonra da yüzükleri almak için iri, pis avucunu uzattı. Yüzükleri avucumda sıkı sıkı tutarak, isteksizce ona doğru uzandım sonra hiç düşünmeden yüzükleri ağzıma tıktım.</span></p>

    <p class="Normal para-style-override-7"><span class="char-style-override-8">Adam beni geriye doğru ittiği için başım küt diye kamaranın duvarına çarptı. Adamın nasırlı parmakları yanaklarımı sıkıyor, yüzükleri almak için ağzımı zorluyordu. Zorla yutkundum, ağzım tükürük ve metalin kana karışmış olduğu gümüş bir tatla dolmuştu.</span></p>

    <p class="Normal para-style-override-7"><span class="char-style-override-8">Korsanın parmağını ısırdım ve adam bir çığlıkla geriledi. Bir yüzük ağzımdan çıkmış olmalıydı çünkü bir yerlerde hafif metalik bir ses duydum. Sonra öğürdüm, öksürdüm ve ikinci yüzüğü güçlükle yuttum.</span></p>

    <p class="Normal para-style-override-7"><span class="char-style-override-8">“Kaltak! Şimdi senin boğazını yaracağım! Yüzüklerin olmadan cehennemi boylayacaksın, üçkâğıtçı fahişe!” Adamın öfkeli yüzünü ve bir bıçağın aniden parıldadığını görebiliyordum. Sonra bir şey bana çarptı ve yere düştüm. Kendimi güvertede Jamie’nin altında ezilirken bulmuştum.</span></p>

    <p class="Normal para-style-override-7"><span class="char-style-override-8">Hareket edemeyecek kadar şaşkındım, gerçi hiçbir şekilde hareket edemezdim ya. Jamie’nin göğsü başımın üzerindeydi ve yüzüm neredeyse güverteyle birleşecekti. Ortalık karışmış, bağrışlar artmıştı. Sonra </span><span class="italik char-style-override-7" xml:lang="tr-TR">güm</span><span class="char-style-override-8"> diye bir ses geldi ve Jamie’nin irkilip iç çektiğini hissettim.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Ah, Tanrım ona vuruyorlar!</span><span class="char-style-override-8"> diye düşündüm ıstırapla. Bir kez daha gümleme ve yüksek sesle bir homurdanma, darbeyi kaburgalarından aldığını gösteriyordu. Jamie hareket etmiyordu. Sadece yere biraz daha baskı uyguluyor, beni bir sandviç gibi düzleştiriyordu.</span></p>

    <p class="Normal para-style-override-7"><span class="char-style-override-8">“Bırak Roberts! Sana onu bırak dedim!” Bonnet’in sesi amiraneydi. </span></p>

    <p class="Normal para-style-override-7"><span class="char-style-override-8">“Ama kadın- ” diye başladı Roberts, fakat sızlanması sert bir tokatla yarıda kaldı.</span></p>

    <p class="Normal para-style-override-7"><span class="char-style-override-8">“Kalkın Bay Fraser. Eşiniz güvende, her ne kadar o bunu hak etmese de.” Bonnet’in boğuk sesinde hem keyif hem de öfke hâkimdi.</span></p>

    <p class="Normal para-style-override-7"><span class="char-style-override-8">Jamie yavaşça üzerimden kalktı ve ben de oturdum, başımın döndüğünü ve hafiften midemin bulandığını hissediyordum. Stephen Bonnet, beni adeta satılığa çıkarmış olduğu iğrenç bir geyik derisiymişim gibi inceliyordu. Yanındaki Roberts ise saç bitimindeki kan lekesine dokunarak nefretle bana bakıyordu.</span></p>

    <p class="Normal para-style-override-7"><span class="char-style-override-8">Nihayet Bonnet gözlerini benden çekti ve ayağa kalkabilmiş olan Jamie’ye çevirdi.</span></p>

    <p class="Normal para-style-override-7"><span class="char-style-override-8">“Aptal bir kadın,” dedi Bonnet açıkça, “ama sizin bunu umursadığınızı sanmıyorum.” Yüzünde belirsiz bir gülümsemeyle başını salladı. “Size olan borcumu ödemek zorundaydım sör. İncil’in dediği gibi cana can.”</span></p>

    <p class="Normal para-style-override-7"><span class="char-style-override-8">“Borcunu ödemek mi?” dedi Ian öfkeyle. “Senin için yaptıklarımızdan sonra bizi soyup yağmalayarak ve yengeme zor kullanarak mı? Bir de yüzsüzce karşılıktan mı bahsediyorsun?”</span></p>

    <p class="Normal para-style-override-7"><span class="char-style-override-8">Bonnet’in açık renk üzüm yeşili gözleri Ian’a odaklandı. Bir yanağında gamzesi vardı ama gözleri şafak vaktindeki nehir suyu kadar soğuktu.</span></p>

    <p class="Normal para-style-override-7"><span class="char-style-override-8">“Sen din dersi almadın mı delikanlı?” diyen Bonnet, dilini şaklatarak kınarcasına başını sallıyordu. “Erdemli bir kadın yakuttan daha değerlidir. Onun bedeli inciden de öte olmalıdır.”</span></p>

    <p class="Normal para-style-override-7"><span class="char-style-override-8">Gülümseyerek elini açtığında fener ışığında mücevherler parıldamaya başladı; zümrüt, safir ve kara elmas.</span></p>

    <p class="Normal para-style-override-7"><span class="char-style-override-8">“Eminim Bay Fraser da buna katılacaktır, öyle değil mi sör?” Mücevherleri ceketinin cebine koydu. “Ne de olsa,” dedi, soğuk gözlerini bir kez daha Ian’a çevirerek, “çeşitli ödeme şekilleri mevcut. Ancak senin bunu bilecek yaşta olduğunu sanmıyorum. Dua et, sana ders verme niyetinde değilim.”</span></p>

    <p class="Normal para-style-override-7"><span class="char-style-override-8">Arkadaşlarına bir işaret verdi ve arkasına döndü. “İstediğimizi aldık,” dedi birden. “Gelin.” Küpeşteye çıktı ve çamurlu sahile atladı. Yardımcıları da onu takip etti. Roberts da beceriksizce kıyıya atlamadan önce bana kötü kötü baktı.</span></p>

    <p class="Normal para-style-override-7"><span class="char-style-override-8">Dört adam çalıların arasında gözden kayboldu ve karanlıkta bir yerlerde bir atın kişneme sesini duydum. Sonra her şey sessizliğe büründü.</span></p>

    <p class="Normal para-style-override-7"><span class="char-style-override-8">Gökyüzü hâlâ kömür rengindeydi ve uzaktan gök gümbürdüyor, şimşek çakıyordu.</span></p>

    <p class="Normal para-style-override-7"><span class="char-style-override-8">“Piç kuruları.”</span></p>

    <p class="Normal para-style-override-7"><span class="char-style-override-8">Kaptan Freeman veda edercesine geminin diğer tarafına tükürdü ve tayfasına döndü.</span></p>

    <p class="Normal para-style-override-7"><span class="char-style-override-8">“Kürekleri getir, Troklus,” dedi ve pantolonunu yukarıya sıyırarak dümene doğru gitti.</span></p>

    <p class="Normal para-style-override-7"><span class="char-style-override-8">Yavaş yavaş her şey normale dönmeye başladı. Fergus, Jamie’ye bir göz atmasıyla feneri yaktı ve kamaraya girdi. Eşyaların toparlanış seslerini duyabiliyordum. Ian güverteye oturmuş, başını Rollo’ya yaslamış köpeğin boynunu okşuyordu.</span></p>

    <p class="Normal para-style-override-7"><span class="char-style-override-8">Jamie’ye bakmak istemiyordum. Emekleyerek Genç Ian’ın yanına gittim. Rollo beni izliyordu, gözleri tetikteydi ama bana itiraz etmiyordu.</span></p>

    <p class="Normal para-style-override-7"><span class="char-style-override-8">“O nasıl?” dedim boğuk bir sesle. Yüzüğü boğazımda hissedebiliyordum, oldukça rahatsız ediciydi bu nedenle birkaç kez yutkunmak zorunda kaldım.</span></p>

    <p class="Normal para-style-override-7"><span class="char-style-override-8">Genç Ian hemen bana baktı. Yüzü beyaz ve ifadesizdi fakat gözleri tetikteydi.</span></p>

    <p class="Normal para-style-override-7"><span class="char-style-override-8">“Sanırım iyi,” dedi usulca. “Yenge, sen iyi misin? Bir zarar vermediler değil mi?” </span></p>

    <p class="Normal para-style-override-7"><span class="char-style-override-8">“Hayır,” dedim ve gülümsemeye çalıştım. “İyiyim.” Başımın arkası acıyor ve kulaklarım hâlâ çınlıyordu. Bir yanağım çizilmişti, dirseğimde ezik vardı ve bir elime de koca bir kıymık batmıştı, fakat daha çok boğazım acıyordu. </span></p>

    <p class="Normal para-style-override-7"><span class="char-style-override-8">Birkaç metre arkamda duran Jamie’ye dönüp bakmadım ama onun gök gürültüsü kadar uğursuz varlığını hissedebiliyordum. Onu rahatlıkla görebilen Ian, biraz endişeli görünüyordu.</span></p>

    <p class="Normal para-style-override-7"><span class="char-style-override-8">Güverte hafiften gacırdadı ve Ian’ın ifadesi de yatıştı. Kamaradan Jamie’nin Fergus’a soru sorduğunu duyabiliyordum, sonra bu ses kayboldu ve yerini, adamların eşyaları düzeltirken çıkardıkları takırtılara ve ayak seslerine bıraktı. Tuttuğum nefesi yavaşça verdim.</span></p>

    <p class="Normal para-style-override-7"><span class="char-style-override-8">“Endişelenme yenge,” dedi Ian beni rahatlatmaya çalışarak. “Jamie Dayı’nın sana el kaldıracağını sanmıyorum.”</span></p>

    <p class="Normal para-style-override-7"><span class="char-style-override-8">Jamie’nin talimatlarına bakınca bundan pek emin olamıyordum ama Ian’ın haklı çıkmasını umut ediyordum.</span></p>

    <p class="Normal para-style-override-7"><span class="char-style-override-8">“Sence çok sinirli midir?” diye sordum kısık sesle.</span></p>

    <p class="Normal para-style-override-7"><span class="char-style-override-8">Ian huzursuzca omuz silkti. “Şey, en son bana bu şekilde baktığında beni evin arkasına götürdü ve yere serdi. Ancak sana bu şekilde davranmayacağına eminim,” diye ekledi hemen.</span></p>

    <p class="Normal para-style-override-7"><span class="char-style-override-8">“Sanmıyorum,” dedim biraz üzülerek. </span></p>

    <p class="Normal para-style-override-7"><span class="char-style-override-8">“Jamie Dayı’nın ağır sözlerini işitmek de hoş değildir,” dedi Ian başını sallayarak. “Şahsen kırbaçlanmayı tercih ederim.”</span></p>

    <p class="Normal para-style-override-7"><span class="char-style-override-8">Ian’a kötü bir bakış atıp köpeğe döndüm. “Bu nedenle bugünlük musibet yeter. Kanaması durdu mu?”</span></p>

    <p class="Normal para-style-override-7"><span class="char-style-override-8">Durmuştu, kana bulanmış kürkü umursamazsak ,deride ve omuza yakın kasta derin bir kesik haricinde büyük bir hasar yoktu. Rollo’yu incelediğimde, kulaklarını düzleştirip dişlerini gösterdi ama sesli bir itirazda bulunmadı.</span></p>

    <p class="Normal para-style-override-7"><span class="char-style-override-8">“İyi köpek,” diye mırıldandım. Eğer deriyi uyuşturabilseydim, yaraya dikiş atabilirdim fakat dikişsiz bir şeyler yapmak zorundaydık. “Sinekleri uzak tutmak için merhem sürmemiz gerekiyor.”</span></p>

    <p class="Normal para-style-override-7"><span class="char-style-override-8">“Hemen getiriyorum yenge, kutunun nerede olduğunu biliyorum.” Ian yavaşça Rollo’nun başını yere koydu ve ayağa kalktı. “Fergus’un ayağına sürdüğün yeşil merhem mi?” Başımı olumlu anlamda sallamamla çocuğun kamarada kaybolması bir oldu. Beni sancıyan midem, baş ağrısı ve şişmiş boğazımla baş başa bırakmıştı. Birkaç kez yutkundum fakat iyi bir sonuç alamadım. Hangi yüzüğü yuttuğumu merak ederek dikkatle boğazıma dokundum. </span></p>

    <p class="Normal para-style-override-7"><span class="char-style-override-8">Kamaranın köşesinden çıkagelen Eutroclus, uzun beyaz kalın bir kürek taşıyordu. Küreği dikkatlice geminin bir yanından suya daldırıp ağırlını verdi ve güçlükle çekmeye başladı.</span></p>

    <p class="Normal para-style-override-7"><span class="char-style-override-8">Jamie de elinde bir kürekle gölgelerin arasından çıktığında yerimden zıpladım. Gürültü ve bağrışlardan dolayı onun geldiğini duymamıştım. Jamie bana bakmadan gömleğini çıkardı ve tayfaların olduğu tarafa gidip küreği suya daldırdı.</span></p>

    <p class="Normal para-style-override-7"><span class="char-style-override-8">Dördüncü denemede geminin titrediğini, hafiften hareket ettiğini hissedebilmiştim. Jamie ve tayfanın cesaretlenmesiyle gemi büyük bir gürültüyle rahatça hareket etmeye başlayınca, Rollo başını kaldırıp uludu.</span></p>

    <p class="Normal para-style-override-7"><span class="char-style-override-8">Yüzü boncuk boncuk terden parlayan Eutroclus, Jamie’ye başıyla işaret verip küreği ondan aldı. Jamie de aynı hareketi yaparak gülümsedi ve güverteden gömleğini alıp benden yana döndü.</span></p>

    <p class="Normal para-style-override-7"><span class="char-style-override-8">Ben kaskatı kesilirken Rollo da dikkatle kulaklarını seğirtiyordu fakat Jamie ne beni azarladı ne de gemiden attı. Yalnızca titreyen fener ışığında beni incelerken kaşlarını çattı.</span></p>

    <p class="Normal para-style-override-7"><span class="char-style-override-8">“Nasılsın Sassenach? Yüzün yeşile mi dönmüş yoksa fener ışığından mı böyle, tam kestiremiyorum.”</span></p>

    <p class="Normal para-style-override-7"><span class="char-style-override-8">“Ben iyiyim, belki biraz halsiz.” Aslında birazdan daha fazlaydı. Ellerim hâlâ nemliydi ve ayağa kalkmayı denesem titreyen bacaklarımın beni taşımayacağını biliyordum. Zorla yutkunup öksürdüm ve göğsüme vurdum.</span></p>

    <p class="Normal para-style-override-7"><span class="char-style-override-8">“Belki bana öyle geliyor ama sanırım yüzük boğazımda kaldı.”</span></p>

    <p class="Normal para-style-override-7"><span class="char-style-override-8">Jamie dikkatle beni inceledikten sonra kamaradan çıkıp yakında duran Fergus’a döndü.</span></p>

    <p class="Normal para-style-override-7"><span class="char-style-override-8">“Kaptandan bir dakikalığına piposunu istediğimi söyle Fergus.” Gömleğini giyerek arkasına döndü ve kıç tarafına gidip dakikalar sonra bir bardak suyla geri döndü.</span></p>

    <p class="Normal para-style-override-7"><span class="char-style-override-8">Memnuniyetle bardağa uzandım, fakat Jamie onu geri çekti.</span></p>

    <p class="Normal para-style-override-7"><span class="char-style-override-8">“Henüz değil, Sassenach,” dedi. “Aldın mı? Sağ ol Fergus. Bir de boş bir kova getirebilir misin?” Şaşkına dönen Fergus’tan kirli pipoyu alarak başparmağını içine soktu ve kavrulmuş, yapışkan külleri kazımaya başladı.</span></p>

    <p class="Normal para-style-override-7"><span class="char-style-override-8">Pipoyu ters çevirerek içindekilere suya boşalttı, sonra da kararmış parmağıyla bunu karıştırdı. Artık su, kahverengi tortular, ıslak ve yarı yanmış tütün kalıntılarından ibaretti. Bütün hazırlıklar bittikten sonra sinsi sinsi bardağın kenarından bana baktı.</span></p>

    <p class="Normal para-style-override-7"><span class="char-style-override-8">“Hayır,” dedim. “Kesinlikle hayır.”</span></p>

    <p class="Normal para-style-override-7"><span class="char-style-override-8">“Evet,” dedi Jamie. “Hadi Sassenach, seni rahatsız eden şeyi hemen yok edecek.”</span></p>

    <p class="Normal para-style-override-7"><span class="char-style-override-8">“Ben, şey… bekle,” dedim ve kollarımı göğsümde kavuşturdum. “Teşekkürler ama kesinlikle hayır.”</span></p>

    <p class="Normal para-style-override-7"><span class="char-style-override-8">Fergus bu sefer kovayla birlikte geri geldi. Şaşkınlıktan kaşlarını kaldırmıştı. Jamie kovayı ondan aldı ve </span><span class="italik char-style-override-7" xml:lang="tr-TR">pat</span><span class="char-style-override-8"> diye yanıma koydu. “Ben bunu denedim Sassenach,” dedi, “düşündüğünden çok daha etkili. Bunu, bunca kişinin ortasında gemide yapmak da hoş değil.” Elini başımın arkasına yerleştirip bardağı alt dudağıma bastırdı. “Hemen olup bitecek. Hadi, sadece bir yudum.”</span></p>

    <p class="Normal para-style-override-7"><span class="char-style-override-8">Dudaklarımı kenetlemiştim. Tütün kalıntıları, kahverengi sıvı ve Kaptan Freeman’ın güvertenin kenarından attığı tütünlü tükürüğün görüntüsüyle bardaktan gelen koku midemin altüst olmasına yetmişti. </span></p>

    <p class="Normal para-style-override-7"><span class="char-style-override-8">Jamie ne tartışmaya girdi ne de beni ikna etmeye çalıştı. Yalnızca elini başımdan çekip burnumu sıktı ve ben nefes almak için ağzımı açtığımda kötü kokulu bardağın içindekileri ağzıma boşalttı.</span></p>

    <p class="Normal para-style-override-7"><span class="char-style-override-8">“Yut,” dedi bir eliyle ağzımı kapayarak. Çırpınmama veya itirazlarıma aldırmıyordu. O benden çok daha güçlüydü ve beni bırakmaya niyeti yoktu. Ya yutacaktım ya da boğulacaktım.</span></p>

    <p class="Normal para-style-override-7"><span class="char-style-override-8">Yuttum.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Yeni gibi.” Jamie gömleğinin kenarıyla gümüş yüzüğü parlatmayı bitirmişti ve fenerin ışığında ona hayranlıkla bakıyordu.</span></p>

    <p class="Normal para-style-override-7"><span class="char-style-override-8">“Ne demezsin,” diye yanıt verdim soğukça. Öylece güvertede yatıyordum, sakin olmasına karşın sanki altımız hâlâ sallanıyordu. “Sen koca sadist piç kurusunun tekisin Jamie Fraser!”</span></p>

    <p class="Normal para-style-override-7"><span class="char-style-override-8">Üzerime eğilip yüzümdeki saçları geriye itti.</span></p>

    <p class="Normal para-style-override-7"><span class="char-style-override-8">“Sanırım. Bana bunları sayabildiğine göre sen de iyisin demektir, Sassenach. Biraz dinlen tamam mı?” Beni kibarca alnımdan öptü ve geri oturdu. Dağılmış güverteleri eski haline getiren diğerleri, Kaptan Freeman’ın su fıçısına atarak korsanlardan saklayabildiği elma likörüyle kendilerini toparlamak için kamaralarına çekilmişlerdi. Küçük bir bardak da benim başucumda duruyordu, fakat hâlâ hiçbir şeyi yutamayacak kadar midem bulanıyordu. Yine de meyve kokusu yatıştırıcıydı.</span></p>

    <p class="Normal para-style-override-7"><span class="char-style-override-8">Son sürat yol alıyorduk. Herkes buradan kaçmaya hevesliydi, sanki saldırı yerinde hâlâ tehlike hâkimdi. Artık daha hızlı hareket ediyorduk; fenerlerin yakınlarında salınan küçük böcek bulutları yok olmuş, yerini ışık huzmesinde dinlenen birkaç sineğe bırakmıştı. Kamaradan kahkaha ve Rollo’nun havlama sesleri geliyordu. Her şey normale dönüyordu. </span></p>

    <p class="Normal para-style-override-7"><span class="char-style-override-8">Küçük hoş bir esinti, yüzümdeki terleri buharlaştırıp Jamie’nin saçlarını yüzüne getirerek güvertede oynuyordu. Jamie’nin kaşlarının çatıldığını ve başını hafiften yana eğdiğini görebiliyordum. Derin düşüncelere dalmıştı yine.</span></p>

    <p class="Normal para-style-override-7"><span class="char-style-override-8">Bunda pek şüphe yoktu. Birincisi zengin olma ihtimali </span><span class="char-style-override-8">beş parasızlıkla sonuçlanmıştı; elimizde tek kalan bir çuval bezelye ve kullanılmış bir ilaç kutusuydu. Jamie’nin, Jacosta Cameron’ın karşısına dilenci gibi çıkmama isteği suya düşmüştü, artık bundan da beterdik.</span></p>

    <p class="Normal para-style-override-7"><span class="char-style-override-8">Boğazım onun için acıyor, acıma öfkenin yerini alıyordu. Onun gururunun ötesinde bilinmeyen “gelecek” korkunç bir boşluktan ibaretti artık. Gelecek önceden sorulara açıktı, fakat bu tarz sorular, amaçlarımıza ulaşmamıza yardımcı olacak paraya sahip olduğumuz bilgisiyle yanıt bulmuştu, ki artık bu tersine döndü. </span></p>

    <p class="Normal para-style-override-7"><span class="char-style-override-8">Beş kuruşsuz yaptığımız kuzeye yolculuk bile, harcanabilir olsun ya da olmasın servet sahibi olacağımızı bildiğimizden adeta bir maceraydı bizim için. Önceden paraya değer verdiğimi hiç düşünmemiştim, fakat güvenliğimizin bu saldırıda yok olup gitmesi aniden başımın dönmesine neden oldu, sanki uzun karanlık bir yerden düşüyor gibiydim.</span></p>

    <p class="Normal para-style-override-7"><span class="char-style-override-8">Yalnızca kendinin ve benim tehlikede olduğumuzu değil, aynı zamanda birçok kişinin canının ezici sorumluluğunu hisseden Jamie’ye ne yapmıştı bu durum? Ian, Fergus, Marsali, Duncan, Lallybroch sakinleri - hatta o lanet olası Laoghaire. Jamie’nin ona yollamış olduğu parayı düşününce gülsem mi ağlasam mı emin değildim. Kindar yaratık, bizim şimdi olduğumuzdan çok daha iyi durumdaydı.</span></p>

    <p class="Normal para-style-override-7"><span class="char-style-override-8">İntikam düşüncesiyle diğer korkuların azaldığını hissediyordum. Jamie, bir İskoç’a göre kindar olmamasına rağmen hiçbir Kuzey İskoçyalı böyle bir yenilgiyi (hem servet hem de onur açısından) sessizce kabul etmezdi. Jamie bunun için ne yapmaya mecbur hissediyordu kendini?</span></p>

    <p class="Normal para-style-override-7"><span class="char-style-override-8">Jamie karanlık suya öylece bakıyordu. Duncan’ın aşırı duygusallığının etkisiyle Bonnet’in kaçışına yardım etmeyi kabul ettiği yeri, mezarlığı mı görüyordu yeniden?</span></p>

    <p class="Normal para-style-override-7"><span class="char-style-override-8">Sonra Jamie’nin daha parasal sorunları düşünmediği geldi aklıma. O, çok daha kötü bir şeye zihnini yoruyordu. Bonnet’in idam tahtasından kurtulmasına ve masumları avlaması için onun kaçmasına yardım eden kendisiydi. Bunun </span><span class="char-style-override-8">yüzünden kaçımızın canı yanmıştı?</span></p>

    <p class="Normal para-style-override-7"><span class="char-style-override-8">“Bunun suçlusu sen değilsin,” dedim, dizine dokunarak.</span></p>

    <p class="Normal para-style-override-7"><span class="char-style-override-8">“Kim peki?” dedi usulca bana bakmadan. “O adamın ne olduğunu biliyordum. Onu hak ettiği kaderine terk etmeliydim ama ben yapmadım. Aptalın tekiyim.”</span></p>

    <p class="Normal para-style-override-7"><span class="char-style-override-8">“Sen çok kibar bir adamsın. Bu aynı şey değil.”</span></p>

    <p class="Normal para-style-override-7"><span class="char-style-override-8">“Ama yakın.” </span></p>

    <p class="Normal para-style-override-7"><span class="char-style-override-8">Jamie ağır ağır nefes aldı. Hava ferahlatıcıydı, yağmurun yağması yakındı. Elma likörü bardağını aldı ve içti, sonra soru sorarcasına bardağı tutarak ilk kez bana baktı.</span></p>

    <p class="Normal para-style-override-7"><span class="char-style-override-8">“Evet, teşekkürler.” Doğrulmaya yeltendim ama Jamie beni omuzlarımdan kavrayıp kendine yasladı. İçmem için bardağı tutunca, kan sıcaklığındaki sıvı boğazımdan kayarken ateşi alıp, hastalığın ve tütünün izlerini yok ediyor, yerini yakıcı şekerin tadına bırakıyordu.</span></p>

    <p class="Normal para-style-override-7"><span class="char-style-override-8">“Biraz daha iyi misin?”</span></p>

    <p class="Normal para-style-override-7"><span class="char-style-override-8">Başımı olumlu anlamda sallayıp sağ elimi kaldırdım. Jamie yüzüğü parmağıma taktı, sonra parmaklarımı sıkıca kavradı.</span></p>

    <p class="Normal para-style-override-7"><span class="char-style-override-8">“Acaba Charleston’dan beri bizim peşimizde miydi?” dedim. </span></p>

    <p class="Normal para-style-override-7"><span class="char-style-override-8">Jamie başını iki yana salladı. Toplanmamış saçları yüzünü saklıyordu. “Sanmıyorum. Eğer mücevherlerimizin olduğunu bilseydi, Wilmington’a varmadan önce yolda tepemize binerdi. Hayır, bence Lillington’ın hizmetçilerinden birinden öğrendi. Kimse taşları duymadan önce Cross Creek için yola koyulduğumuzdan yeterince güvende olduğumuzu sanmıştım. Ancak birisi konuşmuş; bir uşak ya da sana elbise diken terzi.”</span></p>

    <p class="Normal para-style-override-7"><span class="char-style-override-8">Yüzü oldukça sakindi fakat duygularını sakladığı zaman ifadesi hep böyle donuktu. Aniden çıkan sıcak rüzgâr güverteyi doldurdu, yağmur gittikçe yaklaşıyordu. Jamie rüzgârın yüzüne getirdiği saçları geriye doğru itti. “Diğer yüzüğün için çok üzgünüm,” dedi bir süre sonra.</span></p>

    <p class="Normal para-style-override-7"><span class="char-style-override-8">“Ah, bu- ” diye konuşmaya başladım, “sorun değil,” ama kaybı fark etmemle kelimeler boğazımda düğümlendi.</span></p>

    <p class="Normal para-style-override-7"><span class="char-style-override-8">Altın yüzüğümü neredeyse otuz yıldır takmıştım; edilmiş yeminlerin, terk edilmişliğin, yenilenmenin ve sonunda sorumluluktan kurtulmanın belirtisiydi. Evliliğin ve ailenin belirtisi; hayatımın büyük bir kısmının belirtisi. Her şeye rağmen sevmiş olduğum adamın, Frank’in son iziydi.</span></p>

    <p class="Normal para-style-override-7"><span class="char-style-override-8">Jamie hiçbir şey söylemiyordu ama sol elimi tutup kaldırdı ve başparmağıyla yavaşça eklemleri okşamaya başladı. Ben de konuşmuyordum. Derin bir iç çektim ve yüzümü geminin kıç tarafına çevirdim. Ağaçlar artan rüzgârla sallanıyor, yapraklar geminin sesini bastıracak kadar yüksek sesle hışırdıyordu.</span></p>

    <p class="Normal para-style-override-7"><span class="char-style-override-8">Küçük bir damla düştü yanağıma ama yerimden kıpırdamadım. Jamie’nin elindeki elim gevşek ve oldukça kırılgan görünüyordu. Bunu, bu şekilde fark etmek şaşırtıcıydı.</span></p>

    <p class="Normal para-style-override-7"><span class="char-style-override-8">Öyle ya da böyle ellerime bakmaya özen gösterirdim. Onlar benim meslek araçlarımdı, dokunma araçlarım, hem narin hem de güçlüydüler. Çok güzellerdi ki ben buna hayrandım ama bu gücün ve yetkinin güzelliğiydi, onlara hayranlık uyandıran gücün etkisiydi.</span></p>

    <p class="Normal para-style-override-7"><span class="char-style-override-8">Şimdi aynı el, yüzüksüz oldukça çıplaktı ama benim elimdi. Ve çok daha iri ve kaba bir elin içindeydi ki bu onu daha küçük ve kırılgan gösteriyordu. </span></p>

    <p class="Normal para-style-override-7"><span class="char-style-override-8">Jamie’nin diğer eli, gümüş yüzüğümü etime bastıracak şekilde elimi sıktı; neye sahip olduğumu bana hatırlatmak istercesine. Buna karşılık elini kaldırıp kalbimin üzerine koydum. Yağmur daha iri damlarla düşmeye başladı ama ikimiz de hareket etmiyorduk.</span></p>

    <p class="Normal para-style-override-7"><span class="char-style-override-8">Sonra şiddetini arttıran yağmur, yapraklarda ve güvertede pıtırdamaya başladı. Su geçici de olsa bizi gizliyordu. Tenimde serin ve yumuşaktı yağmur, geçici de olsa korku ve yaralara merhemdi.</span></p>

    <p class="Normal para-style-override-7"><span class="char-style-override-8">Bir kez daha kendimi zayıf ama yine de güvende hissediyordum. Ancak sonra fark ettim ki Jamie Fraser’ın yanındayken ben hep böyleydim. </span></p>

    <p class="Normal para-style-override-8"><span class="bold char-style-override-15" xml:lang="tr-TR"> </span></p>
  </div>
</body>
</html>