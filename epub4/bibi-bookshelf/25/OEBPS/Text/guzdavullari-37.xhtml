<html xmlns="http://www.w3.org/1999/xhtml">
<head>
  <title>guzdavullari-37</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-27" xml:lang="en-US"><span class="bold" xml:lang="tr-TR">27<br/>Amerika’da Alabalık Avı</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Uğursuz bir seyahatti. Bir kere yağmur yağıyordu ve Jamie, Claire’i bırakıp gitmekten, özellikle de böylesine zor durumda yalnız bırakmaktan nefret ediyordu. Üçüncü bir neden daha vardı: John için çok endişeleniyordu. Yola çıkarken adam hiç iyi görünmemişti ona. Bilinci gidip geliyordu ve balina gibi hırıltılar çıkarıyordu.</span></p>

    <p class="Normal para-style-override-7"><span class="char-style-override-8">Ve bir de dördüncü neden: Ellesmere Kontu az önce çenesine bir yumruk indirmişti. Jamie genç delikanlıyı ensesinden yakalayıp sarsmak zorunda kalmıştı. </span></p>

    <p class="Normal para-style-override-7"><span class="char-style-override-8">“Şimdi, dinle,” dedi bırakırken. Çocuk dengesini kaybedip yere oturdu. Ağılın yanındaki çamurun içindeki çocuğa sert sert baktı. Son yirmi dört saattir aynı konuda tartışıp duruyorlardı ve bu kadarı fazlaydı artık.</span></p>

    <p class="Normal para-style-override-7"><span class="char-style-override-8">“Ne dediğini anlıyorum. Ben de diyorum ki benimle geleceksin. Neden olduğunu söyledim, uzatma artık.”</span></p>

    <p class="Normal para-style-override-7"><span class="char-style-override-8">Çocuk öfke dolu gözlerini yere indirdi. Kolayca yola gelen bir çocuk değildi ama Jamie bunun kont olmasından ileri geldiğini düşündü.</span></p>

    <p class="Normal para-style-override-7"><span class="char-style-override-8">“Hiçbir yere gitmiyorum!” diye tekrarladı çocuk. “Beni zorlayamazsın!” Ayağa kalktı. Dişlerini sıkarak gerisin geri kulübeye doğru yürümeye başladı.</span></p>

    <p class="Normal para-style-override-7"><span class="char-style-override-8">Jamie kolunu uzattı, çocuğu yakasından yakaladı ve geri çekti. Çocuğun tekme atmaya yeltendiğini görünce de yumruğunu sıkıp karın boşluğuna güzel bir yumruk indirdi. William’ın gözleri yuvalarından fırladı ve karnını tutarak iki büklüm oldu.</span></p>

    <p class="Normal para-style-override-7"><span class="char-style-override-8">“Tekme atma,” dedi Jamie sakin bir tavırla. “Bu çok kaba bir davranış. Ayrıca kimse beni zorlayamaz da deme, çünkü </span><span class="char-style-override-8">ben seni zorlayabilirim.”</span></p>

    <p class="Normal para-style-override-7"><span class="char-style-override-8">Kontun yüzü kıpkırmızıydı. Ağzını bir balık gibi birkaç kez kapatıp açtı. Şapkası düşmüştü. Yağmurda ıslanan saçları alnına yapışmıştı.</span></p>

    <p class="Normal para-style-override-7"><span class="char-style-override-8">“Üvey babanla kalmak istemen çok vefalı bir davranış,” diye konuşmaya devam etti Jamie. Bir yandan da yüzüne gelen yağmur damlalarını sildi. “Ama ona yardım edemezsin ve burada kalırsan da kendini tehlikeye atarsın. Bu nedenle de kalamazsın.” Jamie gözünün ucuyla kulübenin penceresinde bir hareket gördü. Kesin Claire neden hâlâ yola çıkmadıklarını merak ediyordu.</span></p>

    <p class="Normal para-style-override-7"><span class="char-style-override-8">Jamie, kontu kolundan tutup kaldırdı ve eyerli atlardan birine götürdü.</span></p>

    <p class="Normal para-style-override-7"><span class="char-style-override-8">“Atla,” dedi ve çocuğun kararsızca ayağını üzengiye koyuşunu, kendini eyere çekişini memnuniyetle izledi. Jamie çocuğun şapkasını taktı, kendisininkini de kafasına geçirdi ve atına atladı. Yine de yola çıkarken önlem olarak her iki atın dizginini tutmayı da ihmal etmedi.</span></p>

    <p class="Normal para-style-override-7"><span class="char-style-override-8">“Siz efendim,” dedi soluk soluğa bir ses arkadan, “çok kabasınız!”</span></p>

    <p class="Normal para-style-override-7"><span class="char-style-override-8">Jamie kızsa mı gülse mi bilemedi ve iki ruh halini de bastırdı. Omzundan geriye bir bakış attı ve William’ı yana kaymış eyerinden atlamak üzereyken yakaladı.</span></p>

    <p class="Normal para-style-override-7"><span class="char-style-override-8">“Aklından bile geçirme,” dedi hemen toparlanıp düzgün bir şekilde oturan çocuğa. “Ayaklarını üzengilere bağlamak istemiyorum ama gerekirse yaparım.”</span></p>

    <p class="Normal para-style-override-7"><span class="char-style-override-8">Çocuk gözlerini kısarak Jamie’ye baktı ve anında blöf yapmadığını anladı. Çenesini sinirden sıkmıştı ama omuzları yenilgiyi kabul etmişçesine biraz düştü.</span></p>

    <p class="Normal para-style-override-7"><span class="char-style-override-8">Sabah boyunca neredeyse hiç konuşmadan yol aldılar. Yolculuklarında yağmur damlaları enselerinden içeri süzüldü ve omuzlarındaki pelerinler her damlayla biraz daha ağırlaştı. Willie yenilgiyi kabul etmiş olabilirdi ama yüzünü asmayı sürdürdü. Bir şeyler yemek için durduklarında bile somurtuyordu. Yine de itiraz etmeden suyu uzattı ve Jamie atlara su verirken yemekten artanları topladı.</span></p>

    <p class="Normal para-style-override-7"><span class="char-style-override-8">Jamie’nin gözü Willie’nin üzerindeydi ama henüz çocukta kızamık olduğuna dair bir belirti görmemişti. Kontun kaşları çatıktı ama yüzünde kızarıklık falan yoktu. Burnu akıyordu ama göründüğü kadarıyla onun nedeni yağan yağmurdu.</span></p>

    <p class="Normal para-style-override-7"><span class="char-style-override-8">“Daha ne kadar yolumuz var?” William’ın merakı inadından ağır bastığında, artık öğleden sonra olmuştu. Jamie, çocuğun kendi başına eve dönmeye cesaret edemeyeceğini düşündüğünden, bir süre önce dizginlerini ona bırakmıştı.</span></p>

    <p class="Normal para-style-override-7"><span class="char-style-override-8">“Muhtemelen iki gün.” Tepe ve Anna Ooka arasındaki dağlık arazide at sırtında biraz daha hızlı yol alabilirlerdi. Atla seyahat etmek onlara bayağı konfor sağlıyordu; bir güğümleri, fazladan yiyecekleri ve bir çift oltaları vardı. Yanlarında ayrıca Kızılderililer’in canlarını sıkacak kötü haberlerin etkisini azaltmak amacıyla getirdiği, ev yapımı viski gibi bazı hediyeler de taşıyorlardı.</span></p>

    <p class="Normal para-style-override-7"><span class="char-style-override-8">Acele etmelerini gerektiren bir durum yoktu, aksine ağırdan almaları yerinde olurdu. Claire Jamie’ye, Willie’yi en az altı gün evden uzakta tutmasını sıkı sıkı tembihlemişti. Altı günde John’un hastalığı bulaşıcılığını yitirecekti. Bu süre sonunda John ya yola çıkacak kadar iyileşmiş ya da ölmüş olacaktı.</span></p>

    <p class="Normal para-style-override-7"><span class="char-style-override-8">Claire Willie’ye, döndüğünde üvey babasını iyileşmiş bulacağını temin ederken kendinden son derece emin görünüyordu ama Jamie gözlerindeki endişeyi yakalamıştı. Bu ifade, karnında bir boşluk hissi oluşmasına neden olmuştu. Bu boşluk hissinin nedeni belki de oradan ayrılıyor olmasıydı; kimseye bir yardımı dokunmayacaktı. Hastalıklar her zaman kendini çaresiz hissedip korkmasına ve aynı zamanda sinirlenmesine neden olurdu.</span></p>

    <p class="Normal para-style-override-7"><span class="char-style-override-8">“Bu Kızılderililer... Dostlar değil mi?” Willie’nin sesinde endişe vardı.</span></p>

    <p class="Normal para-style-override-7"><span class="char-style-override-8">“Evet.” Jamie, Willie’nin cevabının ardından ona, “Lordum,” diye hitap etmesini beklediğini hissetti ve bunu yapmamış olduğu için memnun oldu. Atının başını kenara çekti ve onu yavaşlattı; Willie’nin yanına gelmesi için bir davetti </span><span class="char-style-override-8">bu. Willie bu mesajı alıp yanaşınca çocuğa gülümsedi.</span></p>

    <p class="Normal para-style-override-7"><span class="char-style-override-8">“Onları bir yıldan uzun süredir tanıyoruz ve bu süre boyunca evlerinde konuk olduk. Anna Ooka’lılar İngiltere’de tanıştığım pek çok kişiden daha nazik ve misafirperverler.”</span></p>

    <p class="Normal para-style-override-7"><span class="char-style-override-8">“İngiltere’de yaşadın mı sen?” Çocuk ona şaşırarak baktı; Jamie yaptığı dikkatsizlik için kendine içinden küfretti. Ama neyse ki çocuk Kızılderililer’i James Fraser’ın kişisel tarihinden daha çok merak ediyordu. Bu soruya verdiği cevabın üzerine başka bir soru sormadı.</span></p>

    <p class="Normal para-style-override-7"><span class="char-style-override-8">Jamie, oğlanın biraz önceki aksiliğini bir kenara bırakıp çevresiyle ilgilenmeye başlamasına sevinmişti. Bu ilgisini teşvik etmek için elinden geleni yaptı; ona Kızılderililerle ilgili hikâyeler anlattı, yol boyunca karşılarına çıkan hayvan izlerini gösterdi. Çocuğun kibarlık gösteriyor da olsa ilgiyle dinleyip buzları eritmesine sevindi. </span></p>

    <p class="Normal para-style-override-7"><span class="char-style-override-8">Sohbetin kafasını meşgul etmesinden de şikâyetçi değildi; zihni sessiz bir yolculukla baş edemeyecek kadar meşguldü. Eğer en kötüsü olur da John ölürse Willie’ye ne olacaktı? Büyük ihtimalle İngiltere’ye, büyükannesinin yanına dönecekti ve Jamie de bir daha ondan haber falan alamayacaktı.</span></p>

    <p class="Normal para-style-override-7"><span class="char-style-override-8">Claire’in dışında Willie’nin anne ve babasıyla ilgili gerçeği bilen tek kişi John’du. Willie’nin büyükannesinin de durumdan şüpheleniyor olma ihtimali vardı ama yaşlı kadın torununun ölen kontun meşru mirasçısı değil de II. James yanlısı bir vatan haininin piçi olduğunu hayatta kabul etmezdi.</span></p>

    <p class="Normal para-style-override-7"><span class="char-style-override-8">Jamie, John Grey’in sağlığına kavuşması için Aziz Bride’a dua etti ve bu sevimsiz düşünceleri aklından çıkarmaya çalıştı. Tüm kaygılarına rağmen yolculuktan keyif almaya başlamıştı. Yağmur iyice yavaşlamıştı, sadece çiseliyordu ve orman ıslaklığın da etkisiyle taze yaprak ve küf kokusuyla dolmuştu.</span></p>

    <p class="Normal para-style-override-7"><span class="char-style-override-8">“Şu ağacın gövdesindeki izleri görüyor musun?” Çenesiyle iri bir ceviz ağacını işaret etti. Ağacın parça parça soyulmuş gövdesinde, yerden iki metre kadar yükseklikte uzun, birbirine paralel beyaz yarıklar vardı.</span></p>

    <p class="Normal para-style-override-7"><span class="char-style-override-8">“Evet.” Willie şapkasını çıkarıp üzerindeki suları silkti. Sonra öne eğilip ağaca daha yakından baktı. “Bunu bir hayvan mı yapmış?”</span></p>

    <p class="Normal para-style-override-7"><span class="char-style-override-8">“Ayı,” dedi Jamie. “Çok yeni bir iz. Bak, kesiklerden hâlâ özsuyu damlıyor.”</span></p>

    <p class="Normal para-style-override-7"><span class="char-style-override-8">“Yakınlarda mı?” Willie etrafına bakındı. Korkmuş görünmüyordu, daha çok merak içindeydi.</span></p>

    <p class="Normal para-style-override-7"><span class="char-style-override-8">“Çok değil,” dedi Jamie, “yoksa atlar bu yöne yürümeye devam etmezdi. Hey, ama o kadar da uzakta değil. Gözünü açık tut, belki dışkısını ya da ayak izini görebiliriz.”</span></p>

    <p class="Normal para-style-override-7"><span class="char-style-override-8">Eğer John ölürse William ile zaten zayıf olan bağları kopacaktı. Şu anki durumu ve bu durumun gerekli olduğunu uzun bir süre önce sorun çıkarmadan kabullenmişti. Ama eğer kızamık hem en yakın arkadaşını hem de oğluyla tek bağını elinden alırsa kendini kesinlikle çok yalnız ve terk edilmiş hissedecekti.</span></p>

    <p class="Normal para-style-override-7"><span class="char-style-override-8">Yağmur durmuştu. Bir tepenin yanından dolanıp da vadiyle karşılaştıklarında William şaşkınlık ve hayretle küçük bir ses çıkardı. Oturduğu yerde yükseldi. Koyu yağmur bulutlarını ardına almış muhteşem bir gökkuşağı, uzaktaki bir dağın yamacından yükseliyor, aşağıdaki vadinin tabanına doğru iniyordu.</span></p>

    <p class="Normal para-style-override-7"><span class="char-style-override-8">“Ah, bu muhteşem!” dedi Willie. Jamie’ye bakıp kocaman gülümsedi. Artık aralarındaki farklılıklar unutulmuştu: “Hayatınızda hiç böyle bir şey görmüş müydünüz efendim?”</span></p>

    <p class="Normal para-style-override-7"><span class="char-style-override-8">“Hiç görmedim,” dedi Jamie gülümseyerek. Birden doğada geçirecekleri bu birkaç günün Willie’yle geçireceği son günler olabileceğini idrak etti. Bir daha çocuğa vurmak zorunda kalmamayı diledi.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Jamie ormanda uyduğunda uykusu daha hafif olurdu. O yüzden sesi duyduğu anda uyandı. Bir süre ne olduğunu anlayamadığı sesi yattığı yerden dinledi. Küçük bir tıkanma sesi gelince bunun ağlayan birinden çıktığını anladı.</span></p>

    <p class="Normal para-style-override-7"><span class="char-style-override-8">Hemen dönüp çocuğa dokunmak istedi ama bu isteğini bastırdı. Belli ki çocuk duyulmamak için elinden geleni yapıyordu; utandırılmamayı hak ediyordu. Kıpırdamadan yattı, açık gökyüzüne baktı ve dinledi.</span></p>

    <p class="Normal para-style-override-7"><span class="char-style-override-8">Korkudan olamazdı; William karanlık ormanlarda uyuyor olmaktan korktuğuna dair hiçbir belirti göstermemişti. Yakınlarda büyük bir hayvan olsaydı, o zaman da çocuk sessiz kalmazdı herhalde. Acaba çocuk hasta mıydı? Sesler hasta birinin çıkardığı seslere benzemiyordu, daha derinden geliyordu. Ama belki de çocuk acı çekiyordu ve bunu belli etmeyecek kadar gururluydu. Hasta olabileceği korkusuyla konuşmaya karar verdi. Eğer William kızamığa yakalanmışsa hiç zaman kaybetmemeleri gerekiyordu. Çocuğu alıp hemen Claire’in yanına götürmeliydi.</span></p>

    <p class="Normal para-style-override-7"><span class="char-style-override-8">“Lordum?” dedi yumuşak bir sesle.</span></p>

    <p class="Normal para-style-override-7"><span class="char-style-override-8">Hıçkırıklar bir anda kesildi. Jamie önce bir yutkunma sesi duydu, ardından da çocuğun elbisesinin koluyla yüzünü sildiği sırada çıkan kumaşın sesi geldi kulağına.</span></p>

    <p class="Normal para-style-override-7"><span class="char-style-override-8">“Evet?” dedi kont. Övgüye değer bir çabayla sakin ve soğukkanlı bir sesle konuşmuştu.</span></p>

    <p class="Normal para-style-override-7"><span class="char-style-override-8">“Hasta mısınız?” Jamie durumun hastalıkla ilgisi olmadığını anlamıştı ama bu, konuşmaya başlamak için iyi bir giriş sorusuydu. “Midenize kramp falan girmiş olabilir mi? Bazen kurutulmuş elma insanı mahveder.”</span></p>

    <p class="Normal para-style-override-7"><span class="char-style-override-8">Ateşin diğer tarafından derin bir iç çekiş sesi geldi, sonra çocuk burnunu çekerek akan burnunun konuşmasını engellemesini önlemeye çalıştı. Ateş iyice geçmiş sadece köz kalmıştı, yine de Jamie ateşin başında oturan bir insan figürü gördü.</span></p>

    <p class="Normal para-style-override-7"><span class="char-style-override-8">“Ben... evet. Sanırım o dokundu… Yani öyle bir şeyler oldu.”</span></p>

    <p class="Normal para-style-override-7"><span class="char-style-override-8">Jamie de oturdu, pelerini sırtından yere kaydı.</span></p>

    <p class="Normal para-style-override-7"><span class="char-style-override-8">“O kadar mühim bir şey değildir,” dedi sakinleştirmeye çalışarak. “Bu tür mide rahatsızlıklarına birebir bir ilacım var. Bir saniye bekleyin lordum, su getireyim.”</span></p>

    <p class="Normal para-style-override-7"><span class="char-style-override-8">Ayağa kalktı ve çocuğa bakmamaya özen göstererek uzaklaştı. O küçük dereden güğümle su getirene kadar Willie burnunu temizlemiş, yüzünü iyice silmişti. Başını dizlerine dayamış yerde oturuyordu.</span></p>

    <p class="Normal para-style-override-7"><span class="char-style-override-8">Geçerken çocuğun saçlarına dokunmaktan kendini alamadı. Çocuğun koyu renk saçları yumuşak, sıcak ve ter nedeniyle hafifçe nemliydi.</span></p>

    <p class="Normal para-style-override-7"><span class="char-style-override-8">“Midede sıkıntı, öyle mi?” dedi memnun bir sesle. Çömelip güğümü ateşe koydu.</span></p>

    <p class="Normal para-style-override-7"><span class="char-style-override-8">“Hı-hı.” Willie’nin sesi, bacaklarına sardığı battaniye nedeniyle boğuk çıktı.</span></p>

    <p class="Normal para-style-override-7"><span class="char-style-override-8">“Hemen geçer,” dedi. Torbasına uzandı ve elini birçok küçük obje arasında gezdirdi; en sonunda Claire’in ona verdiği içinde kurutulmuş yapraklar ve çiçeklerden bir karışım olan küçük torbayı çıkardı. Claire’in buna ihtiyaçları olacağını nasıl bildiğini anlamadı. Ama Claire’in fiziksel ya da duygusal dertlere çare bulma konusundaki maharetini sorgulamayı uzun süre önce bırakmıştı.</span></p>

    <p class="Normal para-style-override-7"><span class="char-style-override-8">Jamie bir an Claire’e karşı minnet duydu. Çocuğa nasıl baktığını görmüştü ve nasıl hissetmiş olabileceğini tahmin edebiliyordu. Claire çocuğun hikâyesini yeni öğrenmemişti ama kocasının başka bir kadınla yatağı paylaştığının kanıtını kanlı canlı görmek bir kadın için zor olmalıydı. Bir an Claire’in John’a iğneler batırmaya bu kadar istekli olmasının nedeninin, adamın çocuğu burnunun dibine getirmesi olabileceğini düşündü.</span></p>

    <p class="Normal para-style-override-7"><span class="char-style-override-8">Claire’in yaptığı gibi, “Su kaynasın, hemen olur,” diyerek çocuğa içinde kokulu otların olduğu ahşap kupayı uzattı.</span></p>

    <p class="Normal para-style-override-7"><span class="char-style-override-8">Claire ona hiç kızmamıştı. En azından bu konuda hiç kızmamıştı; bir an aklına Claire’in Laoghaire’i öğrendiğinde nasıl tepesinin attığı geldi. Bir canavara dönüşmüştü. Ha, bir de Geneva Dunsany’yi öğrendiği zaman vardı… Bu sefer kızmamasının nedeni belki de çocuğun annesinin ölmüş olmasıydı.</span></p>

    <p class="Normal para-style-override-7"><span class="char-style-override-8">Bunu idrak etmesinin ardından kalbine bıçak saplanmış gibi oldu. Çocuğun annesi ölmüştü. Üstelik sadece doğum sırasında hayatını kaybeden gerçek annesi değil, bugüne kadar anne diye bildiği kadın da ölmüştü. Şimdi de babası, ya da daha doğrusu babası bildiği adam hasta yatıyordu. Üstelikte birkaç gün önce çocuğun gözleri önünde ölen bir adamla aynı hastalıktan yatıyordu.</span></p>

    <p class="Normal para-style-override-7"><span class="char-style-override-8">Hayır, çocuğun gecenin karanlığında ağlamasına neden olan korku değildi. Acıydı. Kendisi de çocukken annesini kaybetmiş biri olarak bunu en baştan bilmesi gerekiyordu.</span></p>

    <p class="Normal para-style-override-7"><span class="char-style-override-8">Tepe’de kalmak istemesinin nedeni de inat ya da sadakat değildi. John Grey’e duyduğu sevgi ve onu kaybetme korkusuydu. Bu sevgi yüzünden şu anda ağlıyor, babası için fena halde endişeleniyordu.</span></p>

    <p class="Normal para-style-override-7"><span class="char-style-override-8">Jamie’nin kalbini tanımadığı bir kıskançlık dalgası sardı. Bu duyguyu hemen bastırdı, çocuğunun üvey babasını sevmesi büyük şanstı. İşte olmuştu; kıskançlık tohumlarını kalbinden söküp atmıştı. Ama bu tohumlar kalbinde küçük yaralar açmıştı. Her nefes aldığında bu yaraları hissediyordu.</span></p>

    <p class="Normal para-style-override-7"><span class="char-style-override-8">Güğümün içindeki su kaynamaya başladı. Jamie dikkatli bir şekilde kaynar suyu çocuğun elindeki kupaya koydu, tatlı bir koku etrafı sardı. Kediotu ve yaban sümbülü, demişti Claire. Ayrıca balın içine daldırılıp iyice öğütülmüş çarkıfelek kökü ve misk kokunun kaynağı olan lavanta.</span></p>

    <p class="Normal para-style-override-7"><span class="char-style-override-8">Claire, “Sen içme bundan,” diye tembihlemişti Jamie’ye. “İçinde lavanta var.”</span></p>

    <p class="Normal para-style-override-7"><span class="char-style-override-8">Doğrusu eğer Claire onu uyarmasa sorun etmez, içerdi. Ama lavanta kokusu arada bir ona dokunuyor, birden bire hasta hissetmesine neden oluyordu. Claire lavantanın ona yaptıklarını görmüş ve gafil avlanmaması için uyarmıştı.</span></p>

    <p class="Normal para-style-override-7"><span class="char-style-override-8">“Al bakalım.” Eğildi ve kupayı çocuğa verdi. Çocuğun lavanta kokusundan rahatsız olup olmayacağını ya da bundan keyif alıp almayacağını merak etti. Çocuğun bundan sonraki hayatında lavantayla ilişkisini, John Grey’in hastalığı atlatıp atlatamamasının belirleyeceğini düşündü.</span></p>

    <p class="Normal para-style-override-7"><span class="char-style-override-8">Anlaşılan bu mola Willie’nin biraz rahatlamasına neden olmuştu ama yüzünde hâlâ acının izleri okunuyordu. Jamie kendi endişelerini saklamak için çocuğa gülümsedi. John ve Claire’i tanıdığı için çocuktan daha korkusuzdu. Ama dehşet hissi hâlâ içinde bir yerlere diken gibi batıyordu.</span></p>

    <p class="Normal para-style-override-7"><span class="char-style-override-8">“Bu seni rahatlatır,” dedi başıyla kupayı göstererek. “Karım yaptı, o çok iyi bir şifacıdır.”</span></p>

    <p class="Normal para-style-override-7"><span class="char-style-override-8">“Öyle midir?” Çocuk derin bir nefes aldı, buharı üfledi ve sıcak içecekten dikkatli bir yudum aldı. “Onu bir şeyler yaparken görmüştüm. Ölen vahşiye...” Buradaki iğneleme açık ve netti: Claire bir şeyler yapmıştı ve adam ölmüştü.</span></p>

    <p class="Normal para-style-override-7"><span class="char-style-override-8">Ne Claire ne de Ian konu hakkında Jamie’ye bir şeyler anlatmıştı, daha sonra Jamie ikisine de neler olduğunu sorma fırsatı olmamıştı. Claire bir kaşını kaldırarak ona bakmış ve mısır ambarından Claire ile yüzü bembeyaz bir şekilde dönen Willie’nin önünde adam hakkında konuşmaması için onu gözleriyle uyarmıştı.</span></p>

    <p class="Normal para-style-override-7"><span class="char-style-override-8">“Öyle mi?” dedi merakla. “Nasıl şeyler, yani ne yaptı?”</span></p>

    <p class="Normal para-style-override-7"><span class="char-style-override-8">Ne işler karıştırmıştı? Tabii ki adamın ölmesine neden olacak şeyler yapmamıştı; Claire’in böyle bir şey yaptığına hayatında bir kere şahit olmuştu. Onun dışında binlerce kez kurtaramadıkları için ağladığında, onu kollarına alıp teselli etmek zorunda kalmıştı. Hâlbuki bu sefer Claire çok sessizdi, kafası karışmış gibi görünüyordu. Ian da öyle. </span></p>

    <p class="Normal para-style-override-7"><span class="char-style-override-8">“Yüzünde çamur vardı. O halde şarkılar söyledi. Sanırım bir tür Katolik duası okuyordu.”</span></p>

    <p class="Normal para-style-override-7"><span class="char-style-override-8">“Gerçekten mi?” Jamie bu tarif karşısında duyduğu şaşkınlığı gizlemeye çalıştı. “Ah, o zaman tamam. Sanırım Claire adamı kurtaramayacağını anlayınca onu biraz rahatlatmak istedi. Kızılderililer kızamık mikrobuna karşı daha zayıflar, bunu biliyor muydun? Onları öldüren bir enfeksiyon beyazların kılına bile dokunmayabiliyor. Ben de kızamık geçirdim, çocukken. Ve bana hiçbir şey olmadı.” Gülümsedi ve ne kadar sağlıklı olduğunu anlatmak istercesine gerindi.</span></p>

    <p class="Normal para-style-override-7"><span class="char-style-override-8">Çocuğun gergin yüz hatları biraz rahatladı ve çayından bir yudum daha aldı.</span></p>

    <p class="Normal para-style-override-7"><span class="char-style-override-8">“Bayan Fraser da aynı şeyi söyledi. Babamın iyi olacağını söyledi. Onun iyi olacağına söz verdi.”</span></p>

    <p class="Normal para-style-override-7"><span class="char-style-override-8">“O halde sen de iyi olacağına inan,” dedi Jamie kararlı bir sesle. “Bayan Fraser çok onurlu bir kadındır.” Öksürdü ve çok soğuk bir gece değildi ama tepenin aşağısından soğuk bir rüzgâr esiyordu. “İçecek işe yarıyor mu?”</span></p>

    <p class="Normal para-style-override-7"><span class="char-style-override-8">Willie boş boş baktı; sonra elindeki kupaya baktı.</span></p>

    <p class="Normal para-style-override-7"><span class="char-style-override-8">“Ah! Evet. Evet, teşekkürler, çok güzel. Çok daha iyi hissediyorum. Belki de kuru elmalar neden olmamıştı.”</span></p>

    <p class="Normal para-style-override-7"><span class="char-style-override-8">“Belki de,” dedi Jamie ve başını eğip gülümsemesini sakladı. “Yine de yarın daha iyi bir şeyler yiyelim. Eğer şansımız yaver giderse alabalık yeriz.”</span></p>

    <p class="Normal para-style-override-7"><span class="char-style-override-8">Konuyu değiştirmesi işe yaradı. Willie başını kupasından kaldırdı ve ilgiyle Jamie’ye baktı.</span></p>

    <p class="Normal para-style-override-7"><span class="char-style-override-8">“Alabalık mı? Balık avlayabilir miyiz?”</span></p>

    <p class="Normal para-style-override-7"><span class="char-style-override-8">“İngiltere’de balığa çıkar mıydın? Tabii oradaki alabalık yaşayan dereler buradakilerle karşılaştırılacak kadar iyi değil ama yine de Göller Bölgesi’nde iyi balık avcılığı yapıldığını biliyorum... Daha doğrusu babanın bana anlattığı kadarıyla biliyorum.”</span></p>

    <p class="Normal para-style-override-7"><span class="char-style-override-8">Nefesini tuttu. Neden şimdi ona bunu sormuştu? William beş yaşındayken onu Ellesmere yakınlarındaki göle balık tutmaya götüren ta kendisiydi. Çocuğun hatırlamasını mı istemişti?</span></p>

    <p class="Normal para-style-override-7"><span class="char-style-override-8">“Ah… Evet. Gölde balık tutmak da keyifli ama buna benzemez tabii.” Willie derenin tarafını gösterdi. Çocuğun yüzündeki izler yumuşamıştı, gözleri bir anda tekrar parlamaya başlamış, yaşama sevinci geri gelmişti. “Hiç böyle bir yer görmedim. İngiltere’ye hiç benzemiyor!”</span></p>

    <p class="Normal para-style-override-7"><span class="char-style-override-8">“Gerçekten benzemiyor,” diye onayladı onu Jamie heyecanla. “İngiltere’yi yine de özlemeyecek misin?”</span></p>

    <p class="Normal para-style-override-7"><span class="char-style-override-8">Willie bir an düşündü ve çayının kalanını içti.</span></p>

    <p class="Normal para-style-override-7"><span class="char-style-override-8">“Sanmıyorum,” dedi en sonunda başını kendinden emin bir şekilde sallayarak. “Bazen büyükannemi ve atlarımı özlüyorum ama o kadar. Orada hep derslere girip duruyordum; dans dersleri, Latince, Yunanca... Peh!” Burnunu kırıştırdı, Jamie güldü.</span></p>

    <p class="Normal para-style-override-7"><span class="char-style-override-8">“Dans etmeyi pek sevmiyorsun demek?”</span></p>

    <p class="Normal para-style-override-7"><span class="char-style-override-8">“Hayır. Çünkü kızlarla dans etmek zorundasın.” Jamie’ye koyu renk kaşlarını çatarak baktı. “Müziği sever misiniz Bay Fraser?”</span></p>

    <p class="Normal para-style-override-7"><span class="char-style-override-8">“Hayır,” dedi Jamie gülerek. “Ama kızları epey severim doğrusu.” Genişçe omuzları, uzun bacakları ve güzel mavi gözlerini saklayan uzun kirpikleri nedeniyle, kızlar bu çocuğu pek bir sevecek büyüyünce, diye düşündü kendi kendine.</span></p>

    <p class="Normal para-style-override-7"><span class="char-style-override-8">“Evet. Yani Bayan Fraser çok güzel bir kadın,” dedi kont kibarca. Yarım ağızla gülümseyerek, “Gerçi yüzünde çamurla çok komik görünüyordu,” diye ekledi. </span></p>

    <p class="Normal para-style-override-7"><span class="char-style-override-8">“Tahmin edebiliyorum. Bir bardak daha çay ister misiniz lordum?”</span></p>

    <p class="Normal para-style-override-7"><span class="char-style-override-8">Claire bu karışımın onu sakinleştireceğini söylemişti ve belli ki işe yaramıştı. Kızılderililer ve onların garip inançları ile ilgili sohbet ederken, William’ın gözleri kapanmaya başladı ve bir kez daha esnedi. Jamie uzanıp elindeki düşmek üzere olan kupayı aldı.</span></p>

    <p class="Normal para-style-override-7"><span class="char-style-override-8">“Gece soğuk olacak lordum,” dedi. “Benim yanıma yatmak ister misiniz? Battaniyelerimizi paylaşabiliriz.”</span></p>

    <p class="Normal para-style-override-7"><span class="char-style-override-8">Gece serinceydi ama soğuk olduğu söylenemezdi. Yine de Jamie doğru tahmin etmişti, Willie bu bahaneyi hevesle kabullendi. Jamie bir kontu kolları arasına alıp teselli edemezdi ve genç bir kont da böyle bir teselliye ihtiyacı olduğunu söyleyemezdi. Ama iki erkek soğuğu bahane ederek utanmadan yan yana yatabilirlerdi.</span></p>

    <p class="Normal para-style-override-7"><span class="char-style-override-8">Willie, Jamie’nin dibine uzanıp hemen uykuya daldı. Jamie uzunca bir süre uyanık kaldı ve bir kolunu uyuyan oğlunun gövdesine hafifçe siper ederek öylece yattı.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Şimdi bu minik tüyden bir tane. Üste koy ve parmağınla tut, oldu mu?” Jamie ipi Willie’nin parmağının hemen önünden küçük beyaz parçanın etrafına sardı. Ağaçkakanın ince tüyünü ucundan tutturmuş oldu. Bu sayede iğne hafifçe yukarı kalktı ve parıldadı.</span></p>

    <p class="Normal para-style-override-7"><span class="char-style-override-8">“Gördün mü? Uçan küçük bir böcek gibi görünmüyor mu?”</span></p>

    <p class="Normal para-style-override-7"><span class="char-style-override-8">Willie sinek oltaya bakarak başıyla onayladı. İki küçük sarı tüy de, ince beyaz tüyün altındaydı. Tüyler bir böceğin gövdesi ve kanatları gibi görünüyordu.</span></p>

    <p class="Normal para-style-override-7"><span class="char-style-override-8">“Anladım. Önemli olan tüylerin rengi mi şekli mi?”</span></p>

    <p class="Normal para-style-override-7"><span class="char-style-override-8">“Her ikisi de. Ama sanırım şekli daha önemli.” Jamie çocuğa gülümsedi. “Ama en önemlisi balığın ne kadar aç olduğu. Balığa çıkmak için zamanı doğru seçmelisin. Doğru saatte çıkarsan her şeye atlarlar, çıplak oltaya bile. Yanlış zamanda sallarsan oltanı hiçbir şey gelmez. Ama bunu bir balıkçıya söyleme; onlar balığı yakalayanın kendileri olduğuna inanmak isterler, balığa hakkını teslim etmezler.”</span></p>

    <p class="Normal para-style-override-7"><span class="char-style-override-8">Willie gülmedi - çocuk pek sık gülmüyordu - ama gülümsedi, ucuna iğne ve tüyler bağlı söğütten sırığı eline aldı.</span></p>

    <p class="Normal para-style-override-7"><span class="char-style-override-8">“Peki, şu anda balık için doğru zaman mı Bay Fraser?” Gözlerini kısıp suya baktı. Kara söğütlerin gölgesinde duruyorlardı. Güneş ufuktaydı ve suyun yüzeyini parıldatıyordu.</span></p>

    <p class="Normal para-style-override-7"><span class="char-style-override-8">“Evet, alabalıklar günbatımında beslenir. Suyun yüzeyindeki hareketliliği görüyor musun? Bu gölettekiler yeni uyanıyor.”</span></p>

    <p class="Normal para-style-override-7"><span class="char-style-override-8">Göletin yüzeyi kıpır kıpırdı; su sakindi ama binlerce küçük dalgacık yayılıyor, birbirine karışıyordu. Işık ve gölge halkaları giderek genişliyor ve birbirlerini bozuyordu.</span></p>

    <p class="Normal para-style-override-7"><span class="char-style-override-8">“Halkalar? Ah, evet. Onları balıklar mı yapıyor?”</span></p>

    <p class="Normal para-style-override-7"><span class="char-style-override-8">“Henüz değil. Yumurtadan çıkanlar onlar. Sinekler ve tatarcıklar keselerinden çıkıp uçuyorlar. Alabalıklar bunları görüp yemek için yüzeye geliyor.”</span></p>

    <p class="Normal para-style-override-7"><span class="char-style-override-8">Bir anda gümüşi bir şey gölden fırladı ve etrafa sular saçarak geri düştü. Willie nefesini tuttu.</span></p>

    <p class="Normal para-style-override-7"><span class="char-style-override-8">“Balıktı,” dedi Jamie gereksiz de olsa. Hemen elindeki sırığa bir iğne ile tüy taktı ve ileri çıktı. “İzle.”</span></p>

    <p class="Normal para-style-override-7"><span class="char-style-override-8">Jamie oltayı geri çekti ve hızla bilekten aldığı güçle bir ileri bir geri sallamaya başladı. Koluyla her daire yapışında ipi biraz daha salıyordu. En sonunda bilekten sert bir hareketle ipi yolladı ve miskin miskin suda yüzer halde bıraktı. Oltanın ucundaki sinek, tıpkı gerçek bir böcek gibi daireler çize çize yüzüyordu. Jamie çocuğun dikkatle kendini izlediğini hissediyordu ve gösterinin olması gerektiği gibi ilerlemesine sevindi.</span></p>

    <p class="Normal para-style-override-7"><span class="char-style-override-8">Bir süre sineğin suyun üzerinde yüzmesine izin verdi - parıldayan suyun üzerindeki tüyleri görmek zordu - sonra yavaş yavaş ipi çekmeye başladı. Tam da tahmin ettiği gibi yüzeyde giden sinek birden suyun içine çekildi. Kaybolur kaybolmaz ipin etrafında oluşan halka daha yayılmadan Jamie hızla ipe asıldı; ipin diğer ucunda hissettiği direnç balığın oltaya geldiğinin ispatıydı.</span></p>

    <p class="Normal para-style-override-7"><span class="char-style-override-8">“Yakaladın! Yakaladın!” Willie hemen yanında bağırıyor, heyecanla zıplıyordu. Jamie bunları görüyor ama balığın dışında hiçbir şeye dikkatini veremeyeceğini biliyordu.</span></p>

    <p class="Normal para-style-override-7"><span class="char-style-override-8">Makarası yoktu, sadece fazla olta ipini sardığı bir çubuk vardı. Sırığı geriye çekti, geriye bir yerlere attı ve boşalan olta ipini kavrayıp çekmeye başladı. Biraz çekiyor, hemen çektiği kadarını sarıyordu, sonra bir kez daha ve bir daha...</span></p>

    <p class="Normal para-style-override-7"><span class="char-style-override-8">Gün ışığında parıldayan suyun dışında hiçbir şey göremiyordu. Ama kollarında hissettiği gerilimden gelenin ne olduğunu anlayabiliyordu. Gördüğü parıltı alabalık kadar canlıydı. Sanki balığı elinde tutuyor, onunla boğuşuyordu…</span></p>

    <p class="Normal para-style-override-7"><span class="char-style-override-8">Boşaldı. Birden tuttuğu ip hafifledi. Jamie kalakaldı. Mücadelenin kaslarında bıraktığı titreşimler giderek azaldı. Az önceki savaş sırasında nefes almayı unutmuşçasına derin bir nefes aldı.</span></p>

    <p class="Normal para-style-override-7"><span class="char-style-override-8">“Kaçtı! Ah, şansınız yokmuş!” Willie elinde oltayla nehrin kenarına koştu.</span></p>

    <p class="Normal para-style-override-7"><span class="char-style-override-8">“Balığın varmış ama.” Hâlâ az önceki mücadele nedeniyle nefes nefese olan Jamie gülümsedi ve ıslak eliyle yüzünü sildi. “Deneyecek misin çocuk?” Ah, çok geçti. Çocuğa, ‘Lordum,’ diye hitap etmesi gerektiğini çok geç anımsamıştı; Willie bu hatayı kaçırmadı.</span></p>

    <p class="Normal para-style-override-7"><span class="char-style-override-8">Kararlılıkla kaşlarını çattı. Kolunu geri çekti, gözlerini kısarak suya baktı ve ani bir hareketle bileğini çıtlatarak oltayı salladı. Sırık parmakları arasından kayıp, zarif bir şekilde gölete doğru uçtu. </span></p>

    <p class="Normal para-style-override-7"><span class="char-style-override-8">Çocuk hayretle oltanın ardından bakakaldı. Sonra yüzünde dehşet ifadesiyle gülmemek için kendini zor tutan Jamie’ye döndü. Genç lordun kafası hayli karışmıştı. Başta halinden pek memnun görünmüyordu ama kısa bir süre sonra ağzının kenarı alaycı bir ifadeyle hafifçe kıvrıldı. Kıyıdan üç metre kadar ileride yüzen oltayı işaret etti.</span></p>

    <p class="Normal para-style-override-7"><span class="char-style-override-8">“Eğer peşinden suya girersem tüm balıkları korkutmuş mu olurum?”</span></p>

    <p class="Normal para-style-override-7"><span class="char-style-override-8">“Evet. Benimkini al, onu daha sonra sudan çıkarırım ben.”</span></p>

    <p class="Normal para-style-override-7"><span class="char-style-override-8">Willie dudaklarını ıslattı, pür dikkat yeni oltayı eline aldı ve ufak ufak sallayarak test etti. Sonra gölete dönüp kolunu ileri geri sallamaya başladı, en sonunda bilek gücüyle uzağa fırlattı. Willie olduğu yerde kaldı, oltanın ucundan çıkan ip, koluyla aynı açıyla ileri doğru fırladı. Serbest kalan ip oltanın etrafına dolandı ve sonra da Willie’nin başını sardı.</span></p>

    <p class="Normal para-style-override-7"><span class="char-style-override-8">“Çok iyi bir atıştı lordum,” dedi Jamie kahkahasını zorlukla bastırarak. “Ama sanırım önce yeni bir sinek takmalıyız.”</span></p>

    <p class="Normal para-style-override-7"><span class="char-style-override-8">“Ah.” Willie kasıntı tavrını bir kenara bırakıp süklüm püklüm bir ifadeyle Jamie’ye baktı. “Bunu düşünmemiştim.”</span></p>

    <p class="Normal para-style-override-7"><span class="char-style-override-8">Bu aksiliklerin ardından biraz burnu sürtülen kont, Jamie’nin oltaya yeni bir sinek takmasına ve bileğinden tutarak nasıl olta atılacağını göstermesine izin verdi.</span></p>

    <p class="Normal para-style-override-7"><span class="char-style-override-8">Jamie, Willie’nin arkasında durup sağ bileğini tuttu. Çocuğun bileğinin ve kollarının nasıl hem bu kadar narin hem de gelecekte kazanacağı gücün göstergesi olarak bu kadar sağlam olabildiğini aklı almadı. Çocuğun cildi terlediği için soğuktu. Koluna dokunduğunda tıpkı oltaya bir alabalık geldiğinde olduğu gibi ürperdi; canlı ve kaslı, hayat doluydu. Bir anda Willie elinden kaçtı. Jamie bir an ne yapacağını şaşırdı. Bir yandan da bu anlık temaslarının sona ermesi nedeniyle garip bir noksanlık hissine kapılmıştı.</span></p>

    <p class="Normal para-style-override-7"><span class="char-style-override-8">“Bu doğru değil,” diyordu Willie dönüp ona bakarak. “Siz sol elinizle atıyorsunuz oltayı, gördüm sizi.”</span></p>

    <p class="Normal para-style-override-7"><span class="char-style-override-8">“Evet ama ben solağım lordum. Pek çok erkek sağ eliyle atar oltasını.”</span></p>

    <p class="Normal para-style-override-7"><span class="char-style-override-8">“Solak mı?” Willie’nin ağzı yine yukarı doğru bir yay çiziyordu.</span></p>

    <p class="Normal para-style-override-7"><span class="char-style-override-8">“Sol elim bana pek çok işi yapmak için sağ elimden daha uygun gelir lordum.”</span></p>

    <p class="Normal para-style-override-7"><span class="char-style-override-8">“Bu anlama geldiğini anlamıştım zaten. Ben de öyleyim.” Willie bunu söylediği için hem memnun hem de biraz utanmış görünüyordu. “Annem… bunun pek yakışık alan bir şey olmadığını ve bir centilmen olarak sağ elimi kullanmayı öğrenmem gerektiğini söylemişti. Ama babam buna izin vermedi ve bana sol elle yazmayı öğretmelerini istedi. Ona göre sol elimde bir tüyle yazı yazarken garip görünmemde bir sakınca yok, aksine dövüş esnasında solak olmamın benim için avantaj olacağını düşünüyor.”</span></p>

    <p class="Normal para-style-override-7"><span class="char-style-override-8">“Baban çok akıllı bir adam.” Jamie’nin kalbi kıskançlık ve minnet karışımı bir duyguyla sıkıştı. Ama minnet daha ağır basıyordu.</span></p>

    <p class="Normal para-style-override-7"><span class="char-style-override-8">“Babam bir askerdi.” Willie biraz dikleşti, farkında olmadan duyduğu gurur nedeniyle omuzlarını geriye aldı. “İskoçya’da savaştı, şeyde... Ah!” Bir anda Jamie’nin kiltini fark edip konuştuğu adamın, muhtemelen o savaşta yenilen savaşçılardan biri olduğunu idrak edince öksürmeye başladı ve yüzü kızardı. Nereye bakacağını bilemeyip elindeki oltayı evirip çevirmeye başladı.</span></p>

    <p class="Normal para-style-override-7"><span class="char-style-override-8">“Evet, biliyorum. Zaten onunla orada tanıştık.” Jamie sesinde herhangi bir keyif belirtisi olmamasına dikkat ederek konuşuyordu. Çocuğa o tanışmanın tüm detaylarını anlatmak isterdi ama ona oğluyla birkaç gün geçirme şansı veren John’un bu paha biçilmez hediyesine karşı kötü bir karşılık olurdu bu.</span></p>

    <p class="Normal para-style-override-7"><span class="char-style-override-8">“Çok cesur bir askerdi gerçekten,” diyerek ciddi bir ifadeyle onayladı. “Ve eller konusunda da haklı. Kılıç eğitiminize başladınız mı?”</span></p>

    <p class="Normal para-style-override-7"><span class="char-style-override-8">“Çok az ders aldım.” Willie yeni öğrendiği konudaki bozgununu unutmaya başlamıştı. “Sekiz yaşımdan beri küçük bir kılıcım var. Hamle yapmayı ve hamleden kaçmayı biliyorum. Babam Virginia’ya vardığımızda gerçek bir kılıcım olacağını söylüyor, artık boyum ileri hamle yapacak kadar uzun.”</span></p>

    <p class="Normal para-style-override-7"><span class="char-style-override-8">“Tamam o zaman. Eğer sol elinizle bir kılıcı idare edebiliyorsanız oltayı da pekâlâ sol elinizle atabilirsiniz. Gelin deneyelim, yoksa aç kalacağız.”</span></p>

    <p class="Normal para-style-override-7"><span class="char-style-override-8">Üçüncü denemede olta güzelce uçtu ve suyun üzerine kondu. Daha bir saniye geçmeden de küçük ama aç bir alabalık yüzeye gelip ucunu kaptı. Willie heyecanla küçük bir çığlık attı ve sırığa öyle bir asıldı ki oltanın ucundaki balık havaya yükseldi ve tam kafasının yanından geçip yere düştü.</span></p>

    <p class="Normal para-style-override-7"><span class="char-style-override-8">“Başardım! Başardım! Balık yakaladım!” Willie oltasını sallaya sallaya balığın etrafında daireler çizmeye başlamış, hem yaşını hem de unvanını unutuvermişti.</span></p>

    <p class="Normal para-style-override-7"><span class="char-style-override-8">“Başardınız gerçekten.” Jamie yaklaşık 15 santimetre uzunluğundaki alabalığı yerden aldı ve kutlamak için kontun sırtını sıvazladı. “İyi iş çıkardın çocuk! Anlaşılan alabalıklar bu akşam epey açlar. Haydi bir-iki kez daha atalım oltayı, ne dersin?”</span></p>

    <p class="Normal para-style-override-7"><span class="char-style-override-8">Alabalıklar hakikaten oltaya atlayıp duruyorlardı. Güneş ilerideki dağların ardında kaybolup gümüşi göl kurşun rengine büründüğünde, ikisine de yetecek kadar balık tutmuşlardı. İkisi de baştan aşağı ıslanmış, yorulmuş, gölün ışıltısından yarı körleşmiş ve çok mutlulardı.</span></p>

    <p class="Normal para-style-override-7"><span class="char-style-override-8">“Bunun kadar lezzetli bir şey hayatımda yemedim,” dedi Willie yorgun bir sesle. “Hiç yemedim.” Çıplaktı, battaniyesine sarınmış, ıslak kıyafetlerini kuruması için bir ağacın dalına asmıştı. Sırt üstü uzandı ve sessizce geğirdi.</span></p>

    <p class="Normal para-style-override-7"><span class="char-style-override-8">Jamie, bir çalının üzerine yaydığı ceketini çevirdi ve ateşe bir odun daha attı. Tanrı onlara yardımcı olmuştu, hava güzeldi. Ama güneş battıktan sonra üzerinde ıslak bir kıyafetle akşam esintisine karşı oturunca insan üşüyordu. Jamie ateşe iyice sokuldu ve ısınan havanın gömleğinden içeri gelmesine izin verdi. Sıcaklık bacaklarına, göğsüne ve beline iyice yayıldı; ona iki bacağının arasındaki soğuk organda gezinen Claire’in ellerinin verdiği keyfi anımsattı.</span></p>

    <p class="Normal para-style-override-7"><span class="char-style-override-8">Bir süre sessiz oturdu; çaktırmadan çocuğu izledi. Gösterişini bir yana bırakıp tarafsız gözle baktığında William’ın yakışıklı bir çocuk olduğunu düşündü. Olması gerektiğinden daha zayıftı; tüm kaburgaları sayılıyordu. Ama bacakları hayli kaslı, tüm vücudu biçimliydi.</span></p>

    <p class="Normal para-style-override-7"><span class="char-style-override-8">Çocuk kafasını çevirdi ve ateşe bakmaya başladı; Jamie ona artık daha rahat bakıyordu. Kütürdeyerek yanan çam odunlarının arasından çıkan özsuyu, William’ın yüzüne altın rengi bir parıltı yansıttı. </span></p>

    <p class="Normal para-style-override-7"><span class="char-style-override-8">Jamie sadece kalp atışlarının sesi eşliğinde sessizce oturup izlemeye devam etti. Bu, nadiren başına gelen ve etkisinden hiç kurtulamadığı anlardan biriydi. Bu an hem kalbine hem de beynine kazınmıştı, her bir ayrıntısı o yaşadığı sürece hatırlanacaktı.</span></p>

    <p class="Normal para-style-override-7"><span class="char-style-override-8">Bu anı diğerlerinden ayıranın ne olduğunu anlamanın yolu yoktu, ama Jamie bu özel anları her zaman diğerlerinden ayırt etmişti. Hayatında daha güzel görüntüler görmüştü pek tabii. Ama o anlar bu kadar aklına kazınmamıştı, hayal meyal gözünün önüne getirebiliyordu şimdi. Hâlbuki bu özel anları - Jamie bu anlara donup kalan anlar diyordu - hiçbir belirti olmadan aniden gelir, beynindeki pek çok tanıdık imgenin arasında bir yerlere kazınır, bir daha da silinmezdi. Claire’in ona getirdiği fotoğraflara benziyorlardı ama kâğıt üzerine değil aklına kazınmış görüntülerdi.</span></p>

    <p class="Normal para-style-override-7"><span class="char-style-override-8">Babasına dair böyle bir anısı vardı mesela: Üzeri kirli ve çamurlu bir şekilde, bir inek ahırının duvarına oturmuştu, soğuk bir İskoç rüzgârı saçlarını dalgalandırıyordu. Jamie bu </span><span class="char-style-override-8">anıyı istediği zaman çağırabiliyor, saman ve gübre kokusunu alıyor, parmakları sanki o rüzgârdaymış gibi üşüyordu. Ve kalbi de babasının gözlerindeki ışıkla ısınıyordu.</span></p>

    <p class="Normal para-style-override-7"><span class="char-style-override-8">Claire’e dair de anıları vardı. Kız kardeşi ve Ian’a dair de... Geçmişten küçük anlar ve hafızanın garip kimyası içinde eksiksiz korunmuş anlar... İşte yeni bir anı daha kaydediyordu aklına.</span></p>

    <p class="Normal para-style-override-7"><span class="char-style-override-8">Yaşadığı süre boyunca bu anıyı zihninin dehlizlerinden çağırabilecekti. Yüzündeki soğuk rüzgârı yeniden duyacak, ateşin ısısıyla ısınan bacak tüylerini hissedecekti. Mısır unuyla kızarttıkları alabalığın ağır kokusunu alacak, yuttuğu kıl kadar ince kılçığın boğazında bıraktığı gıdıklanma hissini anımsayacaktı.</span></p>

    <p class="Normal para-style-override-7"><span class="char-style-override-8">Arkasındaki ormanın koyu sessizliğini ve hemen yanlarında akan nehrin yumuşak şırıltısını duyacaktı. Ve oğlunun tatlı, cesur yüzüne yansıyan ateş ışığını sonsuza kadar hatırlayacaktı.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Deo gratias</span><span class="char-style-override-8">,” diye mırıldandı ve çocuk ona dönünce bunu yüksek sesle söylediğini anladı.</span></p>

    <p class="Normal para-style-override-7"><span class="char-style-override-8">“Efendim?”</span></p>

    <p class="Normal para-style-override-7"><span class="char-style-override-8">“Yok bir şey.” Andan sıyrılmak için dönüp ardındaki yarı kurumuş kıyafetini çalıdan aldı. İskoçya’nın yünü ıslakken bile bir adamı soğuktan korur, ısıtırdı.</span></p>

    <p class="Normal para-style-override-7"><span class="char-style-override-8">“Uyumalısınız Lordum,” dedi kumaşı beline sarıp otururken. “Yarın uzun bir gün olacak.”</span></p>

    <p class="Normal para-style-override-7"><span class="char-style-override-8">“Uykum yok.” Willie bunu kanıtlamak istercesine dikleşti ve elini saçlarına götürüp yoğun kızıl saçlarını bir yele gibi havaya kaldırdı.</span></p>

    <p class="Normal para-style-override-7"><span class="char-style-override-8">Jamie küçük bir panik anı yaşadı. Bu aynı kendisinin yaptığı hareketti, hatta biraz sonra tam olarak aynı şeyi yapacaktı saçlarına. Bunu fark etmesiyle ellerini durdurması bir oldu.</span></p>

    <p class="Normal para-style-override-7"><span class="char-style-override-8">Deli gibi çarpan kalbini yatıştırmaya çalıştı. Hayır. Tabii ki çocuk bunu fark edemezdi. Onun yaşlarındaki çocuklar yetişkinlerin söylediği ya da yaptığı şeylere pek ilgi göstermezdi. Yine de bu hepsi için büyük bir riskti. Claire’in yüzündeki ifade, benzerliğin ne kadar çok olduğunun göstergesiydi.</span></p>

    <p class="Normal para-style-override-7"><span class="char-style-override-8">Derin bir nefes aldı ve olta yapmak için getirdiği malzemelerin bulunduğu küçük torbaları çıkarmaya başladı. </span></p>

    <p class="Normal para-style-override-7"><span class="char-style-override-8">“Yardım edebilir miyim?” Willie izin verilmesini beklemedi ama ateşin etrafından dolanıp Jamie’nin yanına oturdu. Jamie bir şey söylemedi ama kuş tüylerinin durduğu küçük ahşap kutuyu oğlana doğru itti. Sonra da mantara iliştirdiği iğnelerden birini aldı.</span></p>

    <p class="Normal para-style-override-7"><span class="char-style-override-8">Bir süre sessizce çalıştılar. Arada bir gümüş sinekkuşunun tüyünün güzelliğini övmek ya da Jamie’nin tüyleri bağlarken işe yarayacak tavsiyeleri nedeniyle sessizliklerini bozdular. Willie en sonunda iş yapmaktan yoruldu, elindeki tam bitmemiş sineği hazırlamayı bıraktı ve balıkçılık, avcılık, orman ve Kızılderililer hakkında sorular sormaya başladı.</span></p>

    <p class="Normal para-style-override-7"><span class="char-style-override-8">“Hayır,” dedi Jamie bu sorulardan birine cevaben. “Köyde hiç kafa derisi görmedim. Çoğu zaman çok içtenlerdi. Ama birine bir zarar ver, bunun intikamını almak için hiç beklemezler.” Gülümsedi. “Bu özellikleri bana İskoçyalılar’ı anımsatıyor.”</span></p>

    <p class="Normal para-style-override-7"><span class="char-style-override-8">“Büyükannem İskoçlar’ın şey gibi çocuk doğurduğunu...” Normal bir cümle gibi başladığı sözlerini yarıda kesti. Jamie başını kaldırdı ve Willie’nin bitmemiş sineği elinde evirip çevirdiğini gördü; çocuğun yüzü ateşten daha kırmızı görünüyordu.</span></p>

    <p class="Normal para-style-override-7"><span class="char-style-override-8">“Tavşanlar gibi mi?” Jamie hem alaycı hem de eğlenceli bir sesle güldü. Willie ona ihtiyatlı bir bakış attı.</span></p>

    <p class="Normal para-style-override-7"><span class="char-style-override-8">“İskoç aileler bazen çok geniş oluyor, doğru.” Jamie küçük kutudan bir çalıkuşu tüyü çıkardı ve dikkatli bir şekilde onu elindeki kancaya bağladı. “Biz çocukların nimet olduğunu düşünürüz.”</span></p>

    <p class="Normal para-style-override-7"><span class="char-style-override-8">Willie’nin yanaklarındaki kırmızılık azalmaya başladı. Oturduğu yerde biraz daha dikeldi.</span></p>

    <p class="Normal para-style-override-7"><span class="char-style-override-8">“Anlıyorum. Sizin de çok çocuğunuz var mı Bay Fraser?”</span></p>

    <p class="Normal para-style-override-7"><span class="char-style-override-8">Jamie elindeki tüyü düşürdü.</span></p>

    <p class="Normal para-style-override-7"><span class="char-style-override-8">“Hayır, o kadar çok yok,” dedi gözlerini yerdeki yapraklara dikerek.</span></p>

    <p class="Normal para-style-override-7"><span class="char-style-override-8">“Üzgünüm. Ben, ben düşünemedim…” Jamie kafasını kaldırdığında Willie’nin tekrar kızardığını gördü.</span></p>

    <p class="Normal para-style-override-7"><span class="char-style-override-8">“Neyi düşünemedin?” dedi şaşkınlıkla.</span></p>

    <p class="Normal para-style-override-7"><span class="char-style-override-8">Willie derin bir nefes aldı.</span></p>

    <p class="Normal para-style-override-7"><span class="char-style-override-8">“Şey... Hastalığı işte, kızamığı... çiftlikte hiç çocuk yoktu. Sorduğumda düşünemedim ama belki de çocuklarınız vardı ve siz onları kaybettiniz…”</span></p>

    <p class="Normal para-style-override-7"><span class="char-style-override-8">“Ah, hayır.” Jamie gülümsedi. “Kızım büyüdü, uzun bir süredir buradan uzakta, Boston’da yaşıyor.”</span></p>

    <p class="Normal para-style-override-7"><span class="char-style-override-8">“Ah.” Willie derin bir nefes aldı, belli ki rahatlamıştı. “O kadar mı?”</span></p>

    <p class="Normal para-style-override-7"><span class="char-style-override-8">Yere düşen kuş tüyü gölgelerdeki varlığına ihanet edercesine Jamie’nin verdiği nefesle kıpırdadı. Jamie onu baş ve işaret parmaklarıyla yakaladı ve usulca havaya kaldırdı.</span></p>

    <p class="Normal para-style-override-7"><span class="char-style-override-8">Jamie nasıl olduysa başparmağına batan iğneye bakarak “Hayır, bir de oğlum var,” dedi. Bir damla kan önündeki metal kabın üzerine damladı. “Çok güzel bir çocuk. Onu çok seviyorum ama şu anda evden uzakta.”</span></p>

    <p class="Normal para-style-override-10"><span class="bold char-style-override-7" xml:lang="tr-TR"> </span></p>
  </div>
</body>
</html>