<html xmlns="http://www.w3.org/1999/xhtml">
<head>
  <title>guzdavullari-39</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-29" xml:lang="en-US"><span class="bold" xml:lang="tr-TR">29<br/>Charnel Evleri</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Jamie, köy görünmeden çok önce kokusunu almıştı. Willie onun gerildiğini gördü ve etraflarına bakıp durarak kendi eyeri üzerinde huzursuzlandı. </span></p>

    <p class="Normal para-style-override-7"><span class="char-style-override-8">“Ne?” diye fısıldadı delikanlı. “Ne var?”</span></p>

    <p class="Normal para-style-override-7"><span class="char-style-override-8">“Bilmiyorum.” Onları duyacak kadar yakında kimsenin olduğuna dair bir belirti olmamasına rağmen, sesi kısıktı. Atından indi, dizginleri Willie’ye uzatarak ilerideki, dibi fundalıklarla ve üzeri asmalarla kaplı bir kayayı gösterdi. </span></p>

    <p class="Normal para-style-override-7"><span class="char-style-override-8">“Atları kayanın arkasına götür delikanlı,” dedi. “Orada ladin koruluğuna giden bir patika var. Ağaçların arasına gizlen ve orada beni bekle.” Genci korkutmamak için tereddüt etti, ama yapacak bir şey yoktu. </span></p>

    <p class="Normal para-style-override-7"><span class="char-style-override-8">“Eğer hava kararana dek dönmezsem,” dedi, “Çek git. Sabahı bekleme; az evvel geçtiğimiz küçük akarsuya geri git, soluna dön ve şelale olan bir yere gelene dek ilerle. Karanlıkta bile duyarsın onu. Şelalenin ardında küçük bir mağara vardır. Kızılderililer avlanırken kullanır orayı.”</span></p>

    <p class="Normal para-style-override-7"><span class="char-style-override-8">Gencin mavi gözbebeklerinin etrafında ince beyaz bir halka belirdi. Jamie ona yolu tarif ederken onu bacağından, dizinin az üstünden sıkıca tutmuştu ve uyluklarından bir titreme geçtiğini hissetti. </span></p>

    <p class="Normal para-style-override-7"><span class="char-style-override-8">“Orada sabaha kadar bekle,” dedi, “ve o zamana dek yakalanmadıysan, eve git. Güneş sabah solunda, akşam sağında olsun, iki gün sonra ise işi atına bırak; onun evi kendi başına bulabileceği kadar oraya yaklaşmış olursun sanırım.”</span></p>

    <p class="Normal para-style-override-7"><span class="char-style-override-8">Başka ne söyleyebileceğini düşünerek derin bir nefes aldı, ama başka bir şey yoktu. </span></p>

    <p class="Normal para-style-override-7"><span class="char-style-override-8">“Tanrı seninle olsun, delikanlı.” Willie’ye olabildiğince tebessüm ederek baktı, atın sağrısına bir şaplak attı ve yanık kokusunun geldiği yere doğru döndü. </span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Bu köylerdeki normal ateş kokusuna benzemiyordu; Ian’ın ona anlattığı, köyün ortasındaki ateş çukurunda ağaçları tek parça halinde yaktıkları büyük tören ateşi bile değildi. Bunlar Beltane ateşinin boyunda demişti Ian; Jamie bu ateşlerin boyunu ve sesini tanırdı. Bu çok daha büyük bir ateşti.</span></p>

    <p class="Normal para-style-override-7"><span class="char-style-override-8">Büyük bir dikkatle geniş bir daire çizdi ve sonunda köyü tümüyle görebileceğini bildiği küçük bir tepeye geldi. Gerçi ormanın korunağından çıktığı andan itibaren görmüştü. Döne döne yükselen gri duman kütleleri, köydeki uzun evlerin tümünün arasından yükseliyordu.</span></p>

    <p class="Normal para-style-override-7"><span class="char-style-override-8">Kahverengi koyu bir duman tabakası, göz görebildiğince ormanın üzerinde uzanıp gidiyordu. Hızlıca nefes aldı, öksürdü ve hemen şalını ağzıyla burnuna kapattı, boşta kalan eliyle de haç çıkardı. Daha önce yanmış insan eti kokusu duymuştu; Culloden’daki cenaze ateşlerinin anısı her yanının buz gibi terlemesine neden oldu. </span></p>

    <p class="Normal para-style-override-7"><span class="char-style-override-8">Ruhu aşağıdaki perişanlık karşısında kuşkuyla dolmuştu, aşağıdaki yıkıntıların arasında bir yaşam belirtisi bulmak için dikkatle göz gezdirdi. Kararmış evlerin arasında, rüzgârla sessizce savrulan duman dışında hareket eden bir şey yoktu. Güneyden gelip baskın yapan Cherokee ya da Creekler miydi bunlar? Yahut kuzeydeki Algonk kabilelerinin kalıntılarından olan Nanticokelar ya da Tuteloeler mi?</span></p>

    <p class="Normal para-style-override-7"><span class="char-style-override-8">Ani bir rüzgâr yüzüne kömürleşmiş insan eti kokusu vurdu. Eğilip kustu, yakılan çiftçilerin ve öldürülen ailelerinin kemiklerine dek işlemiş hatırasından kurtulmaya çalışıyordu. Doğrulup ağzını koluyla silerken uzaktan bir kopek havlaması duydu. </span></p>

    <p class="Normal para-style-override-7"><span class="char-style-override-8">Döndü ve hızlıca yokuş aşağı, sese doğru ilerledi, kalbi hızla atıyordu. Akıncılar köpeklerle gelmezdi. Eğer katliamdan kurtulanlar varsa, köpekler onlarla olmalıydı.</span></p>

    <p class="Normal para-style-override-7"><span class="char-style-override-8">Yine de seslenmeye cesaret edemeden, oldukça sessizce ilerledi. Bu ateş bir günden daha kısa süredir yanıyordu; duvarların yarısı hâlâ ayaktaydı. Ateşi yakan her kimse şüphesiz yakınlardaydı. </span></p>

    <p class="Normal para-style-override-7"><span class="char-style-override-8">Onu bir kopek karşıladı. Büyük sarı bir kırmaydı; Ian’ın arkadaşlarından Onakara’nın köpeğine benziyordu. Kendi bölgesinin dışında olduklarından, köpek ona ne havladı ne de üstüne koştu; onun yerine bir çam ağacının gölgesinde durarak kulakları aşağıda, sessizce hırladı. Jamie sıkılı yumruğunu ileride tutarak yavaşça ona doğru yürüdü. </span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Balach math</span><span class="char-style-override-8">,” diye mırıldandı köpeğe. “Dur orada. Senin insanların nerede?”</span></p>

    <p class="Normal para-style-override-7"><span class="char-style-override-8">Köpek hırlamaya devam ederek burnunu uzattı ve kendisine uzatılan eli kokladı. Burun delikleri seğirdi ve kokuyu tanıyınca biraz sakinleşti. </span></p>

    <p class="Normal para-style-override-7"><span class="char-style-override-8">Jamie görmeksizin bir insanın varlığını hissetti ve köpeğin sahibiyle göz göze geldi. Onakara’nın yüzü boyalıydı, yüzü saçlarından çenesine doğru inen ince çizgilerle kaplıydı ve bu çizgilerin ardındaki gözleri ölü gibiydi. </span></p>

    <p class="Normal para-style-override-7"><span class="char-style-override-8">“Bunu hangi düşman yaptı?” diye sordu Jamie, tutuk Tuscaroracasıyla. “Amcan hâlâ hayatta mı?”</span></p>

    <p class="Normal para-style-override-7"><span class="char-style-override-8">Onakara cevap vermeden döndü ve peşinde köpeğiyle ormana geri döndü. Jamie peşlerinden gitti ve yarım saatlik yürüyüş sonunda hayatta kalanların geçici olarak kurduğu küçük bir kampa ulaştı. </span></p>

    <p class="Normal para-style-override-7"><span class="char-style-override-8">Kamptan geçerken tanıdığı yüzlerle karşılaştı. Bazıları onun varlığını zorlukla algıladı; diğerleri onun da çok iyi bildiği uzaklardaki bir yere, umutsuzluk ve çaresizliğin sonsuz manzarasına dikmişti gözlerini. </span></p>

    <p class="Normal para-style-override-7"><span class="char-style-override-8">Bunu daha önce de görmüştü, savaş ve cinayetin hayaletleri o yürürken ayaklarına takıldı. İskoçya’da gördüğü genç bir kadın, dumanı tüten evinin önünde, ayaklarının dibinde kocasının cesediyle oturuyordu; gözlerindeki şaşkın bakış, ilerideki çınar ağacının dibindeki genç Kızılderili kadınınkilerle aynıydı. </span></p>

    <p class="Normal para-style-override-7"><span class="char-style-override-8">Yine de yavaşça burada bir şeyin farklı olduğunun anladı. Açıklık Kızılderili çadırlarıyla doluydu; meydanın kenarında ise bohçalar yığılmıştı, ağaçların arasına ise atlar ve midilliler bağlanmıştı. Bu insanlar hayatlarını kurtarmak için kaçıyor gibi durmuyorlardı. Dünyevi mallarının çoğunu düzgünce paketleyerek yanlarında getirdikleri tertipli bir geri çekilmeydi. Tanrı aşkına, Anna Ooka’ya ne olmuştu bugün böyle? </span></p>

    <p class="Normal para-style-override-7"><span class="char-style-override-8">Nacognaweto, meydanın öbür yanındaki çadırlardan birindeydi. Onakara çadırın giriş kapısını kaldırıp başıyla Jamie’ye içeri girmesini işaret etti. </span></p>

    <p class="Normal para-style-override-7"><span class="char-style-override-8">Jamie içeri girince Nacognaweto’nun gözlerinde bir kıvılcım çaktı, ama onun yüzünü görünce yaşlı adamın bakışları yeniden acıyla gölgelendi. Şef bir anlığına gözlerini kapadı, sonra kendine hâkim bir şekilde onları yeniden açtı. </span></p>

    <p class="Normal para-style-override-7"><span class="char-style-override-8">“İyileştiren kadınla ve evinde oturduğum kadınla karşılaşmadın mı?”</span></p>

    <p class="Normal para-style-override-7"><span class="char-style-override-8">Kızılderili geleneklerine göre, törenler dışında birinin gerçek ismini yüksek sesle söylemek kabalıktı, Jamie onun Gabrielle ve yaşlı Nayawenne’yi kastettiğini anlamıştı. Diğerinin geriye kalan son umudunu yok ettiğini bile bile başını salladı. Sonra kemerinden brendi matarasını çıkardı ve iyi haberler getiriyor olmamanın özrüyle sessizce matarayı uzattı. </span></p>

    <p class="Normal para-style-override-7"><span class="char-style-override-8">Nacognaweto bunu kabul etti ve başının bir hareketiyle bir kadın çağırdı, kadın çadırın gerisindeki bohçaların birinden sukabağından yapılmış bir kap çıkarıp getirdi. Kızılderili, bir İşkoç’u yere serecek miktarda içkiyi kaba döktü ve kabı Jamie’ye uzatmadan önce kana kana içti.</span></p>

    <p class="Normal para-style-override-7"><span class="char-style-override-8">Jamie kibarlığından küçük bir yudum aldı ve kabı geri uzattı. Doğrudan ziyaret sebebinden bahsetmek kibarca değildi fakat boş lafla kaybedecek vakti yoktu ve karşıdakinin de buna gönlü olmadığını görebiliyordu. </span></p>

    <p class="Normal para-style-override-7"><span class="char-style-override-8">“Neler oldu?” diye sordu açıkça.</span></p>

    <p class="Normal para-style-override-7"><span class="char-style-override-8">Nacognaweto, “Hastalık,” diye usulca cevapladı. Gözleri brendiden yaşarmıştı. “Lanetlendik.”</span></p>

    <p class="Normal para-style-override-7"><span class="char-style-override-8">Alınan brendi yudumları arasında hikâye ağır aksak ilerledi. Kızamık köye ulaşmış ve bir yangın gibi yayılmıştı. İlk hafta içinde insanların dörtte biri ölmüştü; şimdi ise ancak dörtte biri hayattaydı. </span></p>

    <p class="Normal para-style-override-7"><span class="char-style-override-8">Hastalık başladığında, Nayawenne ölüler için şarkı söylemeye başlamıştı. Daha fazla insan öldüğündeyse ormana gidip… Jamie’nin Tuscaroracası kelimeleri anlamaya yetmiyordu. Bir muska, bir bitki mi diye düşündü. Ya da belki onlara ne yapacaklarını söylemek, bu lanetin başlarına neden geldiğini ya da onları lanetleyen düşmanlarının adını öğrenebilmek için bir görü görme niyetindeydi. Gabrielle ve Berthe de onunla gitmişlerdi - çünkü o yaşlıydı ve tek başına gitmemeliydi - ve üçü de geri gelmemişti. </span></p>

    <p class="Normal para-style-override-7"><span class="char-style-override-8">Nacognaweto oturduğu yerde hafifçe sallanıyordu, içki dolu kabı elinde sımsıkı tutuyordu. Kadın onun üstüne eğilip kabı almaya kalktı ama o kadını kenara itti, kadın da onu rahat bıraktı. </span></p>

    <p class="Normal para-style-override-7"><span class="char-style-override-8">Kadınları aramışlardı, ama hiç iz yoktu. Belki saldırıya uğramışlar, belki onlar da hastalanıp ormanda ölmüşlerdi. Ama köyün onlar adına konuşacak bir şamanı yoktu ve tanrılar da onları dinlemiyordu.</span></p>

    <p class="Normal para-style-override-7"><span class="char-style-override-8">“Lanetlendik.”</span></p>

    <p class="Normal para-style-override-7"><span class="char-style-override-8">Nacognaweto’nun sözleri ağzında yuvarlanmaya başlamıştı, elindeki kap ise sallanıp duruyordu. Kadın onun gerisinde dizüstü çöktü ve ellerini omuzlarına koyarak onu doğrulttu. “Ölüleri evlerinde bıraktık ve onları ateşe verdik,” dedi kadın Jamie’ye. Onun gözleri de üzüntüyle kararmıştı, ama yine de içlerinde bir miktar ışık vardı. “Şimdi kuzeye, Oglanethaka’ya gideceğiz.” Elleri Nacognaweto’nun omuzlarında sıkılaştı ve Jamie’ye başıyla işaret etti. “Sen git artık.”</span></p>

    <p class="Normal para-style-override-7"><span class="char-style-override-8">Gitti, mekândaki yas, tıpkı giysileriyle saçına işleyen is gibi işlemişti içine. Kömürleşmiş kalbinden bir küçük bencillik filizi yeşillendi ve bu acının - bu seferlik - ona ait olmamasıyla rahatladı. Onun kadını hâlâ hayattaydı, çocukları güvendeydi. </span></p>

    <p class="Normal para-style-override-7"><span class="char-style-override-8">Gökyüzüne baktı ve batmakta olan güneşin duman kütlesindeki yansımasını gördü. Atının tırısını milleri yutan türden bir koşuya çevirdi. Fazla vakit yoktu, gece çöküyordu. </span></p>

    <p class="kunye para-style-override-16" xml:lang="en-GB"> </p>
  </div>
</body>
</html>