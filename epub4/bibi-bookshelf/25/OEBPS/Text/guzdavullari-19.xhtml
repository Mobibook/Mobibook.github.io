<html xmlns="http://www.w3.org/1999/xhtml">
<head>
  <title>guzdavullari-19</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-12" xml:lang="en-US"><span class="bold" xml:lang="tr-TR">12<br/>John Quincy Myers’in Dönüşü</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Bıçkı atölyesindeki olaylardan derinden etkilenmiş olmasına rağmen, Jocasta yine de planladığı davete devam etme niyetini açıkladı. “Kafamızı dağıtır, üzüntümüzü unuturuz,” dedi kararlı bir şekilde. Bana döndü ve uzanarak kolumdaki muslin kumaşa işaret etti. “Phaedre’ye senin için yeni bir elbise dikmesini söylerim. Kız iyi bir terzi.”</span></p>

    <p class="Normal para-style-override-7"><span class="char-style-override-8">Zihnimi dağıtmak için yeni bir elbise ve yemekli bir davetten fazlası gerektiğini düşünüyordum ki Jamie’den gelen işareti gördüm ve zorlukla çenemi tuttum. </span></p>

    <p class="Normal para-style-override-7"><span class="char-style-override-8">Kalan kısa zamanı hesaba katan Jocasta, kendi elbiselerinden birini benim için elden geçirtmeye karar verdi. </span></p>

    <p class="Normal para-style-override-7"><span class="char-style-override-8">“Nasıl oldu Phaedre?” Jocasta benden yana bakarak kaşlarını çatmıştı. “İş görür mü?”</span></p>

    <p class="Normal para-style-override-7"><span class="char-style-override-8">Hizmetçi, ağzı iğnelerle dolu bir halde, “İyi,” diye cevapladı. Üç iğneyi başarıyla sapladı, gözlerini kısarak bana baktı, bel hizasından bir parça kumaşı katladı ve iki iğne daha tutturdu. </span></p>

    <p class="Normal para-style-override-7"><span class="char-style-override-8">“Gayet iyi,” diye düzeltti, artık dudakları serbestti. “Sizden daha kısa Bayan Jo, beli de biraz daha ince. Göğüsleri de daha büyük,” diye sessizce ekledi Phaedre sırıtarak. </span></p>

    <p class="Normal para-style-override-7"><span class="char-style-override-8">Fısıltıyı yakalayan Jocasta, “Evet, biliyorum,” diye keskin bir tonla konuştu. “Giysinin üst kısmını kes, etrafını Valencia danteliyle kaplayıp eski elbisemden kesip alacağımız yeşil ipeğin üstüne yerleştirebiliriz. Bu renk onu tamamlayacaktır.” Parlak yeşil çizgili kol ağzına dokundu. “Kestiğimiz kısmı da yine yeşil ipekle çevrele, bu göğüslerini vurgular.” Uzun soluk parmaklar göğüs hatlarımı gösterirken hafifçe göğüslerimin üstüne dokundu. Dokunuş serin ve belli belirsizdi ama kendimi geri çekilmekten zorla alıkoydum. </span></p>

    <p class="Normal para-style-override-7"><span class="char-style-override-8">“Renkler konusundaki hafızanız çok kuvvetli,” dedim şaşırmış ve hafifçe cesaretim kırılmıştı. </span></p>

    <p class="Normal para-style-override-7"><span class="char-style-override-8">“Ah, bu giysiyi çok iyi hatırlarım,” dedi ve giysinin kolunun tümünü hafifçe okşadı. “Centilmenin biri bir zamanlar bana bunu giyince Persephone’ye benzediğimi söylemişti,” dedi. Hafif bir tebessüm yüzünde ışıldadı ve kafasını bana doğru kaldırdığında hızla yok oldu. </span></p>

    <p class="Normal para-style-override-7"><span class="char-style-override-8">“Saçın ne renk tatlım? Sormak aklıma gelmemiş. Sesin biraz sarışın gibi çıkıyor ama bilemiyorum. Tanrım, sakın siyah saçlı ve soluk tenli olduğunu söyleme!” Gülümsüyordu, ama şakası biraz da emir gibiydi. </span></p>

    <p class="Normal para-style-override-7"><span class="char-style-override-8">“Kahverengi sayılır,” dedim saçıma dokunarak. “Fakat biraz soldu; uçlara doğru rengi açıldı.”</span></p>

    <p class="Normal para-style-override-7"><span class="char-style-override-8">Kahverenginin uygun olup olmadığını düşünürmüş gibi kaşlarını çattı. Sorunu tek başına çözemeyince, hizmetçiye döndü.</span></p>

    <p class="Normal para-style-override-7"><span class="char-style-override-8">“Nasıl görünüyor, Phaedre?”</span></p>

    <p class="Normal para-style-override-7"><span class="char-style-override-8">Kadın bir adım geri gitti ve gözlerini kısarak bana baktı. Diğer hizmetçiler gibi onun da hanımına detaylı tanımlama</span><span class="char-style-override-8">lar yapmaya alışkın olduğunu düşündüm. Koyu renk gözleri yavaşça üstümde dolandı, yüzüme gelince uzunca bir değerlendirme süresi boyunca duraksadı. Karşılık vermeden önce ağzından iki iğne çıkardı. </span></p>

    <p class="Normal para-style-override-7"><span class="char-style-override-8">“Gayet iyi Bayan Jo,” dedi Phaedre. Başını bir kez hafifçe salladı. “Gayet iyi,” dedi bir kez daha. “Teni beyaz, kaymak kadar; o açık yeşille bir arada gerçekten iyi duruyor.”</span></p>

    <p class="Normal para-style-override-7"><span class="char-style-override-8">“Hmm. Ama korsesi fildişi rengi, eğer teni çok açıksa rengi solmuş gibi görünmesin?”</span></p>

    <p class="Normal para-style-override-7"><span class="char-style-override-8">Hakkımda bir sanat objesiymişim gibi - hem de defolu bir tanesi - konuşulması hoşuma gitmemişti. Ama fikirlerimi kendime sakladım. </span></p>

    <p class="Normal para-style-override-7"><span class="char-style-override-8"> Phaedre başını olumsuz anlamda kararlılıkla salladı. “Ah, hayır hanımım, soluk değil. Elmacık kemikleri gölgeli. Ve kahverengi gözlü ama çamur rengi gibi düşünmeyin. İçinde acayip hayvanlar olan şu kitabı hatırlıyor musunuz?” </span></p>

    <p class="Normal para-style-override-7"><span class="char-style-override-8">“Eğer </span><span class="italik char-style-override-7" xml:lang="tr-TR">Hint Kıtası Keşfinden İzlenimler</span><span class="char-style-override-8">’i kastediyorsan,” dedi Jocasta, “evet, hatırlıyorum. Ulysses onu bana okuyalı yalnızca bir ay oldu. Yani Bayan Fraser sana oradaki illüstrasyonlardan birini mi hatırlatıyor?” Keyifli bir şekilde güldü. </span></p>

    <p class="Normal para-style-override-7"><span class="char-style-override-8">“Hı-hı,” dedi Phaedre gözlerini benden almadan. “O koca kedi gibi görünüyor,” dedi yumuşakça, gözleri bana sabitlenmişti. “Orada yapraklardan bakan kaplan gibi.”</span></p>

    <p class="Normal para-style-override-7"><span class="char-style-override-8">Jocasta’nın yüzünden anlık bir irkilme ifadesi geçti.</span></p>

    <p class="Normal para-style-override-7"><span class="char-style-override-8">“Elbette,” dedi ve güldü. Ama bir daha bana dokunmadı.</span></p>

    <p class="Normal para-style-override-7"><span class="char-style-override-8">Alt salonda durup göğsümdeki yeşil çizgili ipeği okşadım. Phaedre’nin terzilikteki ünü boşuna değildi; elbise üstüme tam oturmuştu, kalın açık yeşil saten şeritler ise fildişi ve yaprak renginin soluk tonları üstünde harika durmuştu. </span></p>

    <p class="Normal para-style-override-7"><span class="char-style-override-8">Gür saçlarıyla gurur duyan Jocasta peruk takmıyordu; şansıma bu sayede bana da böyle bir teklifte bulunulmadı. Phaedre bunun yerine, saçımı pirinç nişastasıyla pudralamaya çalıştı ve buna inatla karşı çıktım. Modaya dair içgüdülerden yoksun olduğumu uygunsuz bir biçimde belirtip, bütün buklelerimi beyaz ipekten bir kurdeleyle kafamın arkasında </span><span class="char-style-override-8">tutturmaya karar verdi. </span></p>

    <p class="Normal para-style-override-7"><span class="char-style-override-8">Üstüme takıştırmaya çalıştığı onca abuk sabuk şeye neden karşı çıktığıma emin değildim; belki sebebi cicili bicili şeyleri sevmememdi. Belki de Jocasta’nın istediği gibi şekillendirilen bir obje olmaya karşı koyuyordum. Ne sebeple olursa olsun, reddettim. Evlilik yüzüğüm ve bir çift inci küpe ile boynumdaki yeşil kadife kurdeleyi saymazsak hiçbir aksesuar takmadım. </span></p>

    <p class="Normal para-style-override-7"><span class="char-style-override-8">Ulysses üstteki merdivenlerden inerek bana doğru geliyordu, üniforması içinde kusursuzdu. Yürüdüm, o da başını çevirerek eteğimin yanardöner renklerine baktı. </span></p>

    <p class="Normal para-style-override-7"><span class="char-style-override-8">Beni görünce gözleri takdirle açıldı, ben de beğenilen birinin yaptığı üzere başımı eğdim. Sonra yutkunduğunu duydum ve başımı kaldırınca gözlerinin hâlâ kocaman - ama bu kez korkuyla dolu - olduğunu gördüm. Tırabzanı öyle sıkı kavramıştı ki parmakları beyazlamıştı. </span></p>

    <p class="Normal para-style-override-7"><span class="char-style-override-8">“Affedersiniz madam,” dedi boğuk bir sesle ve başı eğik şekilde merdivenlerden aşağı hızla inerek yanımdan geçti, mutfağa giden kapıyı ardından açılır kapanır halde bırakarak gözden kayboldu. </span></p>

    <p class="Normal para-style-override-7"><span class="char-style-override-8">“Neydi bu şimdi?” dedim yüksek sesle ve sonra nerede - ve hangi zamanda - olduğumuzu hatırladım. </span></p>

    <p class="Normal para-style-override-7"><span class="char-style-override-8">Ulysses başında kör bir hanımla, evin beyi olmadan bunca zaman yalnız başına ve ilgiden yoksun büyümüştü. Ve az önce bir anlığına en temel ve gerekli kalkanını kuşanmayı - bir kölenin sahip olduğu tek kalkan - unutmuştu: Tüm düşünceleri gizleyen ifadesiz, boş bir yüz. </span></p>

    <p class="Normal para-style-override-7"><span class="char-style-override-8">Ne yaptığının farkına vardığında paniklemesi şaşırtıcı değildi. Eğer o açığa çıkan bakışa maruz kalan benden başkası olsaydı… ellerim terledi ve soğudu, boğazımda kan ve terebentin kokusunu hatırlayarak yutkundum. </span></p>

    <p class="Normal para-style-override-7"><span class="char-style-override-8">Ama bu benim, diye hatırlattım kendime, ayrıca başka kimse görmedi. Kâhya korkmuş olabilirdi ama emniyetteydi. Hiçbir şey olmamış gibi davranacaktım. Yukarı koridordaki ayak sesleri düşüncelerimi böldü. Yukarı baktım ve nefesim kesildi.</span></p>

    <p class="Normal para-style-override-7"><span class="char-style-override-8">Tüm geleneksel giysileri üstünde olan bir İskoçyalı etkileyici görünür. Ne kadar yaşlı, hastalıklı ve huysuz bir halde olursa olsun bu böyledir. Yaşamının zirvesindeki uzun, dik duruşlu bir İskoçyalı ise nefes kesicidir. </span></p>

    <p class="Normal para-style-override-7"><span class="char-style-override-8">Culloden’den beri kilt giymemişti ama vücudu bunu hâlâ nasıl taşıması gerektiğini hatırlıyordu. </span></p>

    <p class="Normal para-style-override-7"><span class="char-style-override-8">“Ah!” dedim.</span></p>

    <p class="Normal para-style-override-7"><span class="char-style-override-8">Sonunda beni gördü; beyaz dişleri ışıldadı ve yere eğilerek selam verdi. Doğruldu ve topuklarının üstünde dönerek ekose kumaştan kiltini savurdu, sonra gözleri yüzüme sabitlenmiş bir halde yavaşça indi. </span></p>

    <p class="Normal para-style-override-7"><span class="char-style-override-8">Bir an için onu, onunla evlendiğim sabahki haliyle gördüm. Tartan deseni o zamankiyle neredeyse aynıydı; kızıl zemin üstüne siyah ekose, ince baldırına doğru inen ekose şalı omzuna gümüş bir broşla tutturulmuştu, </span></p>

    <p class="Normal para-style-override-7"><span class="char-style-override-8">Gömleği şimdi daha güzeldi, ceketi de öyle; belindeki hançerin kabzasında altın şeritler vardı. </span><span class="italik char-style-override-7" xml:lang="tr-TR">Duine uasal </span><span class="char-style-override-8">gibi görünüyordu. Kıymetli bir adam. </span></p>

    <p class="Normal para-style-override-7"><span class="char-style-override-8">Fakat hep aynı cesur yüz vardı. Artık daha yaşlı, bununla beraber daha da bilgeydi. Işıldayan başının eğimli duruş, geniş, sıkı ağzı ve bana bakan kedi gibi gözler. Her zaman kendi değerinin farkında olan bir adam.</span></p>

    <p class="Normal para-style-override-7"><span class="char-style-override-8">“Hizmetinizdeyim hanımefendi,” dedi. Sonra adeta yüzünü ikiye bölen geniş bir tebessümle son birkaç basamağı indi. </span></p>

    <p class="Normal para-style-override-7"><span class="char-style-override-8">Yutkunmakta zorlanarak, “Harika görünüyorsun,” dedim. </span></p>

    <p class="Normal para-style-override-7"><span class="char-style-override-8">“Fena değil,” diye onayladı sahte bir alçakgönüllülüğün izi olmadan. Özenle omzunun üstündeki kumaşta bir kat oluşturdu. “Elbette bu şalın etkisi; vücuda uymaması gibi bir sorun söz konusu değil.”</span></p>

    <p class="Normal para-style-override-7"><span class="char-style-override-8">“Bu Hector Cameron’unki mi?” Saçma bir şekilde kumaşa değmekten utandım. Onun yerine hançerinin kabzasına dokundum; tepesinde, kabaca uçan bir kuşa benzetilmiş, altından küçük bir tümsek vardı. </span></p>

    <p class="Normal para-style-override-7"><span class="char-style-override-8">Jamie derin bir nefes aldı.</span></p>

    <p class="Normal para-style-override-7"><span class="char-style-override-8">“Artık benim. Ulysses bana getirdi - teyzemin övgüleriyle birlikte.” Sesinin derinlerinde garip bir ton yakaladım ve ona doğru baktım. Kilti yeniden giyiyor olmanın derin ve belirgin zevki dışında, onu rahatsız eden bir şey vardı. Eline dokundum. </span></p>

    <p class="Normal para-style-override-7"><span class="char-style-override-8">“Sorun nedir?”</span></p>

    <p class="Normal para-style-override-7"><span class="char-style-override-8">Bana yarım yamalak gülümsedi ama kaşları kaygıyla çatılmıştı. </span></p>

    <p class="Normal para-style-override-7"><span class="char-style-override-8">“Tam olarak bir sorun var diyemem. Yalnızca- ”</span></p>

    <p class="Normal para-style-override-7"><span class="char-style-override-8">Merdivendeki ayak sesleri konuşmasını böldü ve beni kenara, kucağında bir kumaş yığınıyla koşturan bir kölenin yolundan çekti. Ev son dakika hazırlıklarıyla uğulduyordu; şu an bile, evin arka tarafındaki çakılların üzerindeki tekerlek seslerini ve servis tabakları mutfaktan dışarı aceleyle taşınırken havada gezinen iştah açıcı kokuları duyabiliyordum. </span></p>

    <p class="Normal para-style-override-7"><span class="char-style-override-8">“Burada konuşamayız,” diye mırıldandı. “Sassenach, yemekte bulunacak mısın? Eğer sana işaret verirsem,” - ve kulak memesini çekiştirdi - “o zaman dikkatleri dağıtabilir misin? Ne olduğu önemli değil; şarabını dök, yanındakine çatal sapla- ” Bana gülümsedi ve o zaman anladım; onu kaygılandıran her neyse, bir ölüm kalım meselesi değildi. </span></p>

    <p class="Normal para-style-override-7"><span class="char-style-override-8">“Bunu yapabilirim,” diye temin ettim. “Fakat ne- ”</span></p>

    <p class="Normal para-style-override-7"><span class="char-style-override-8"> Yukarı koridorda bir kapı açıldı ve Jocasta’nın Phaedre’ye son dakika talimatları veren sesi aşağıya ulaştı. Bunu duyan Jamie hızla eğilerek beni öptü ve sonra kızıl şalını savurdu, kristal kadehlerle dolu tepsileri salona taşıyan iki kölenin arasından geçerek uzaklaştı. Şaşkınlık dolu bir şekilde arkasından bakarken neredeyse uşaklar tarafından çiğneniyordum. </span></p>

    <p class="Normal para-style-override-7"><span class="char-style-override-8">“Sen misin tatlı Claire?” Jocasta son basamakta durmuş, kafasını bana doğru çevirmiş, gözlerini omuzlarımın tam üzerine doğrultmuştu. Oldukça tekinsiz görünüyordu. </span></p>

    <p class="Normal para-style-override-7"><span class="char-style-override-8">“Öyle,” dedim ve tam olarak nerede durduğumu daha iyi anlaması için koluna dokundum. </span></p>

    <p class="Normal para-style-override-7"><span class="char-style-override-8">Eliyle dirseğimi tutarken, “Elbisenin kâfur kokusunu aldım,” dedi sorulmamış soruma cevap olarak. “Jamie’nin sesini duyduğumu sandım. O yakınlarda mı?”</span></p>

    <p class="Normal para-style-override-7"><span class="char-style-override-8">“Hayır,” dedim dürüstçe, “sanırım dışarı, konukları karşılamaya gitti.” </span></p>

    <p class="Normal para-style-override-7"><span class="char-style-override-8">“Ya.” Eli kolumu daha sıkı tuttu ve tatminle sabırsızlık arası bir tonda iç çekti. “Telafisi olmayan şeylerin yasını tutan türden biri değilim ama yemin ediyorum eğer gözlerimden biri bu akşam o delikanlıyı şalının içinde görebilecek olsaydı, diğer gözümü verirdim!”</span></p>

    <p class="Normal para-style-override-7"><span class="char-style-override-8">Kafasını nafile dercesine sallarken kulaklarındaki elmas küpeler ışıklar yansıtarak sallandı. Beyaz saçlarını ortaya çıkaran koyu mavi ipekten bir elbise giymişti. Kumaşa kızböcekleri işlenmişti, duvardaki şamdanların ve mumla dolu avizelerin ışığı altında yürüdükçe kız böcekleri kumaşın kıvrımları arasından fırlıyor gibi görünüyordu. </span></p>

    <p class="Normal para-style-override-7"><span class="char-style-override-8">“Ah, peki. Ulysses nerede?”</span></p>

    <p class="Normal para-style-override-7"><span class="char-style-override-8">“Buradayım, madam.” O kadar sessizce gelmişti ki onun diğer tarafında belirişini duymamıştım. </span></p>

    <p class="Normal para-style-override-7"><span class="char-style-override-8">“Gel o zaman,” dedi ve onun kolunu tuttu. Komut ona mı yoksa bana mıydı bilmiyorum, ama ana yemeği taşıyan iki mutfak görevlisinden kaçınarak itaatkârca onu izledim. Ana yemek, bütün kızartılmış iri ve yağlı bir yaban domuzuydu. Koca dişlerinin çıktığı ağzı ve öfkeli bakışlarıyla başı aynen yerinde duran domuz, yenmeye hazır durumdaydı ve enfes kokuyordu. </span></p>

    <p class="Normal para-style-override-7"><span class="char-style-override-8">Saçımı düzelttim ve ben de kendimi, ağzımda bir elmayla gümüş bir tepsinin içinde sunuluyor gibi hissetsem de Jocasta’nın misafirleriyle bir araya gelmeye hazırlandım. </span></p>

    <p class="Normal para-style-override-7"><span class="char-style-override-8">Davetli listesi Cape Fear Nehri soylularının </span><span class="italik char-style-override-7" xml:lang="tr-TR">Kim Kimdir </span><span class="char-style-override-8">rehberiydi adeta: Campbell, Maxwell, Buchanan, MacNeill, MacEachern… İskoçya’dan ve Isles’dan isimler. Barra Meadows’tan MacNeill, Islay’den MacLeod… Çiftlik isimlerinin çoğu sahiplerinin kökeninin izini taşıyordu; konuşmaları da öyle. Yüksek alçı tavan, konuşulan Gaelceyle çınlıyordu. </span></p>

    <p class="Normal para-style-override-7"><span class="char-style-override-8">Bazı erkekler kilt giymiş yahut ceketlerinin üstüne şallar sarmışlardı ama Jamie kadar göze çarpanını görmedim. Onun yokluğu ise dikkat çekiciydi. Jocasta’nın Ulysses’e bir şey mırıldandığını duydum. Ulysses ellerini çırparak küçük bir garson kızı yanına çağırdı ve onu fenerlerin yandığı bahçenin yarı karanlığına, büyük ihtimalle Jamie’yi aramaya gönderdi. </span></p>

    <p class="Normal para-style-override-7"><span class="char-style-override-8">İskoç olmayan birkaç konuk da neredeyse aynı derecede dikkat çekiciydi. Hermon Husband gibi bir isme sahip geniş omuzlu ve kibar gülümsemeli bir Quaker; Hunter isimli uzun, iri kemikli bir centilmen ve beni çok şaşırtan bir şekilde tertemiz giyinmiş, peruk takmış ve pudralanmış Phillip Wylie</span></p>

    <p class="Normal para-style-override-7"><span class="char-style-override-8">“İşte yine bir araya geldik, Bayan Fraser,” dedi, elimi sosyal açıdan münasip olandan çok daha uzun bir süre tutarak. “Sizi yeniden gördüğüm için büyülendiğimi itiraf etmeliyim!”</span></p>

    <p class="Normal para-style-override-7"><span class="char-style-override-8">“Burada ne arıyorsunuz?” dedim kaba bir biçimde.</span></p>

    <p class="Normal para-style-override-7"><span class="char-style-override-8">Arsızca sırıttı. “Kendisinden iki muhteşem gri at satın aldığım, Barra Meadows’tan asil ve kudretli Bay MacNeill eşliğinde geldim. Bu davetin sizin onurunuza verildiğini duyunca, vahşi atlar bile beni katılmaktan alıkoyamadı.” Gözleri üzerimde, çok nadide bir sanat eserini inceleyen bir uzmanmış gibi yavaşça ilerledi. </span></p>

    <p class="Normal para-style-override-7"><span class="char-style-override-8">“Yeşilin bu tonunun size ne kadar yakıştığını söylememe izin verir misiniz?”</span></p>

    <p class="Normal para-style-override-7"><span class="char-style-override-8">“Sanırım sizi durdurmam mümkün değil.”</span></p>

    <p class="Normal para-style-override-7"><span class="char-style-override-8">“Ah, mum ışığının teniniz üzerindeki etkisi. ‘Boynu fildişi bir kuledir,’ ” diye alıntıladı, başparmağını sinsice avucumda gezdirerek devam etti; “ ‘gözleri Heshbon’daki havuzlar.’ ”</span></p>

    <p class="Normal para-style-override-7"><span class="char-style-override-8">“ ‘Burnu Lübnan kulesidir, o da Şam’a bakar,’ ” dedim, bakışlarımı aristokratça bir havayla duran koca burnuna doğru dikmiştim. </span></p>

    <p class="Normal para-style-override-7"><span class="char-style-override-8">Gülmekten çatlayacaktı neredeyse ama vazgeçmedi. Yalnızca birkaç adım ötemde duran Jocasta’ya bir bakış attım; yeni gelen biriyle konuşmaya dalmış gibi görünüyordu ama deneyimlerimden, kulaklarının ne kadar hassas olduğunu biliyordum. </span></p>

    <p class="Normal para-style-override-7"><span class="char-style-override-8">Gözlerimi kısıp bakarak ve gözle görülür bir mücadeleye mahal vermeden elimi kurtarmaya çalışarak, “Kaç yaşındasınız?” diye sordum.</span></p>

    <p class="Normal para-style-override-7"><span class="char-style-override-8">“Yirmi beş bayan,” diye cevapladı biraz şaşkınlıkla. Boştaki elinin bir parmağıyla ağzının yakınındaki yıldız biçimli lekeye vurdu. “Biraz süzgün mü görünüyorum yoksa?”</span></p>

    <p class="Normal para-style-override-7"><span class="char-style-override-8">“Hayır. Sadece size anneniz olabilecek yaşta olduğum gerçeğini belirtmeden önce bundan emin olmak istedim!”</span></p>

    <p class="Normal para-style-override-7"><span class="char-style-override-8">Bu haber onun hiç canını sıkmışa benzemiyordu. Onun yerine elimi kaldırdı ve ateşli bir biçimde dudaklarına doğru bastırdı. </span></p>

    <p class="Normal para-style-override-7"><span class="char-style-override-8">“Büyülendim,” dedi nefes verirken. “Size anne diyebilir miyim?”</span></p>

    <p class="Normal para-style-override-7"><span class="char-style-override-8">Ulysses, Jocasta’nın ardında duruyor, aydınlatılmış yoldan geçerek nehir tarafından gelen konukları koyu renk gözleriyle takip ediyordu. Şimdi ise öne yaslanmış Jocasta’nın kulağına fısıldıyordu. Gücümü kullanarak elimi Wylie’nin sıkı tutuşundan kurtardım ve uşağın omzuna hafifçe vurdum. </span></p>

    <p class="Normal para-style-override-7"><span class="char-style-override-8">Wylie’ye çekici bir biçimde gülümseyerek, “Ulysses,” dedim, “acaba Bay Wylie’nin yemekte yanıma oturmasını sağlayabilir misin?”</span></p>

    <p class="Normal para-style-override-7"><span class="char-style-override-8">“Elbette madam, buna çalışırım,” diye beni temin etti ve görevine döndü. </span></p>

    <p class="Normal para-style-override-7"><span class="char-style-override-8">Bay Wylie bitmek bilmez bir minnetle kibarca eğildi ve uşaklardan biriyle evin içlerine doğru ilerledi. Vakti gelince, ona bir çatal saplamaktan nasıl büyük bir zevk alacağımı düşünerek ardından keyifle el salladım. </span></p>

    <p class="Normal para-style-override-7"><span class="char-style-override-8">Şans eseri mi olmuştu yoksa ince bir planlama sonucu muydu bilmiyorum ama, masada kendimi Bay Wylie ve Quaker olan Bay Husband arasında ve Bay Hunter’ın - bir diğer Gaelce konuşmayan konuk - karşısında bulmuştum. Bir İskoç denizindeki girdabın ortasındaki küçük bir İngiliz adası gibiydik adeta. </span></p>

    <p class="Normal para-style-override-7"><span class="char-style-override-8">Jamie son anda ortaya çıkmış ve Jocasta sağ tarafında kalacak şekilde masanın başına geçmişti. Kim bilir kaçıncı kez neler döndüğünü sordum kendime. Tabağımda temiz bir çatalla harekete hazır biçimde bir gözüm onun üstünde bekliyordum ama belirgin bir değişiklik olmadan üçüncü yemeğe gelmiştik bile. </span></p>

    <p class="Normal para-style-override-7"><span class="char-style-override-8">“Sizin mezhebinizden birinin böyle bir davete katılması beni şaşırttı Bay Husband. Böylesi uçarılıklar sizi rahatsız etmiyor mu?” Wylie ilk iki yemek boyunca dikkatimi kendine çekmeyi başaramamış ve bunun sonucunda ara sıra bacağını benimkine değdirmeye başlamıştı. </span></p>

    <p class="Normal para-style-override-7"><span class="char-style-override-8">Hermon Husband gülümsedi. “Quakerlar’ın bile yemek yemesi gerek dostum Wylie. Üstelik ben, Bayan Cameron’ın konukseverliğinden pek çok kez istifade etme onuruna eriştim. Bu kez kapısını başkalarına da açtı diye onu reddetmeyi düşünmem doğru olmaz.” Sonra yarım kalan sohbetimize dönmek üzere yine bana yöneldi. </span></p>

    <p class="Normal para-style-override-7"><span class="char-style-override-8">“Düzenleyicileri mi sormuştunuz Bayan Fraser?” diyerek başıyla işaret etti. “Bu sorularınızı Bay Hunter’a yöneltmenizi tavsiye ederim, çünkü düzenleyiciler liderliğin avantajlarından faydalanıyorsa, bunu şu beyefendiye borçlular.”</span></p>

    <p class="Normal para-style-override-7"><span class="char-style-override-8">Bu övgü üzerine Bay Hunter öne eğildi. Uzun boylu, çökük avurtluydu ve bir Quaker olmamasına rağmen, davetteki pek çok kişiden daha sade giyinmişti. O ve Bay Husband Wilmington’dan ülkenin iç kısmındaki evlerine birlikte dönmekteydi. Vali Tryon’un teklifi üzerine, bu konuda ne bulabilirsem öğrenmeye karar vermiştim. </span></p>

    <p class="Normal para-style-override-7"><span class="char-style-override-8">Şarap kadehini masaya bırakırken içten bir şekilde, “Gevşek bir topluluğuz,” dedi. “Aslında bir unvan iddiasında bulunmak için gönülsüz olmalıyım, ne var ki evim çok uygun bir buluşma noktası konumunda.”</span></p>

    <p class="Normal para-style-override-7"><span class="char-style-override-8">“Deniyor ki, düzenleyiciler başıbozuk bir toplulukmuş.” Wylie konudan uzaklaşmamaya dikkat ederken dudaklarını yaladı. “Kanunsuz ve Kral’ın resmi görevlilerine karşı şiddet uygulama eğiliminde.”</span></p>

    <p class="Normal para-style-override-7"><span class="char-style-override-8">“Elbette değiliz,” dedi Bay Husband sükunetini koruyarak. </span></p>

    <p class="Normal para-style-override-7"><span class="char-style-override-8">Düzenleyiciler ile olan bağını bu şekilde açık etmesine şaşırmıştım. Belki de bu hareket Wylie’nin dediği kadar kanunsuz ve şiddetli değildi. “Aradığımız şey adalet ve bu, şiddetle elde edilecek bir değer değildir; bir yerde şiddet baş gösterirse şüphesiz adalet oradan uzaklaşır.”</span></p>

    <p class="Normal para-style-override-7"><span class="char-style-override-8">Wylie, züppeliği göz önüne alınacak olursa şaşırtıcı derecede erkeksi ve yüksek bir sesle güldü. </span></p>

    <p class="Normal para-style-override-7"><span class="char-style-override-8">“Adalet </span><span class="italik char-style-override-7" xml:lang="tr-TR">belli ki</span><span class="char-style-override-8"> kaçmış gitmiş! Geçen hafta Bay Dodgson’la konuştuğumda edindiğim izlenim de buydu zaten. Belki de evine girip onu yere deviren ve topuklarından tutup sokaklarda sürüyen haydutları teşhis ederken yanılmıştır, ne dersiniz bayım?” Güneşte yanmış cildi koyu mora dönen Hunter’a hoş bir biçimde gülümsedi. Adamın şarap kadehini tutan parmakları iyice kasılmıştı. Umutla Jamie’ye göz attım. İşaretten eser yoktu. </span></p>

    <p class="Normal para-style-override-7"><span class="char-style-override-8">“Yargıç Dodgson,” dedi Hunter kesin bir dille, “bir sahtekâr, bir hırsız, hukuk mesleği için bir yüzkarası ve- ”</span></p>

    <p class="Normal para-style-override-7"><span class="char-style-override-8">Bir süredir dışarıdan gelen sesler duyuyor fakat bunların evin ana binasından bir sayvanla ayrılan mutfak binasındaki bir tartışmadan kaynaklandığını düşünüyordum. Ancak bu sesler şimdi daha netti ve dikkatimi Bay Hunter’ın açıklamalarından uzaklaştıran tanıdık bir ses yakalamıştım.</span></p>

    <p class="Normal para-style-override-7"><span class="char-style-override-8">“Duncan!” Yerimden doğrulmaya yeltendim ve yakındaki bakışlar merakla yöneldi. </span></p>

    <p class="Normal para-style-override-7"><span class="char-style-override-8">Verandada ani ve karmaşık bir hareketlenme olmuştu; pencerelerin önünden gölgeler hızla geçiyor, tartışan ve uyarılarda bulunan sesler duyuluyordu. </span></p>

    <p class="Normal para-style-override-7"><span class="char-style-override-8">Yemek salonundaki konuşmalar kesildi ve herkes neler olduğuna bakmaya başladı. Jamie’nin sandalyesini çektiğini gördüm, fakat o yerinden kalkamadan kapıda biri belirdi. </span></p>

    <p class="Normal para-style-override-7"><span class="char-style-override-8">Bu John Quincy Myers’ti; çift kanatlı kapıyı enine boyuna kaplayan dağ adamı, onu ilk gördüğümde giydiği göz kamaştırıcı kostümüyleydi. Sertçe kapının kenarına yaslandı, kalabalığı kan çanağına dönmüş gözlerle süzüyordu. Yüzü kızarmıştı ve soluk soluğaydı, bir elinde uzun cam bir bardak tutuyordu. </span></p>

    <p class="Normal para-style-override-7"><span class="char-style-override-8">Beni gören gözleri parladı ve yüzü dehşet veren bir biçimde memnuniyetle yamuldu. </span></p>

    <p class="Normal para-style-override-7"><span class="char-style-override-8">“İşte buradasın,” dedi sesinde derin bir tatminle. “Evet, Bayan Claire beni kesmeden sarhoş olmak en iyisi. Ben de sarhoş oldum, sarhooş- ” Durdu ve tehlikeli şekilde sallandı, sonra şişesini havaya kaldırdı. “Leş gibi sarhoooş!” dedi muzaffer bir edayla. Odaya doğru bir adım attı, yüzüstü düştü ve kıpırdamadı. </span></p>

    <p class="Normal para-style-override-7"><span class="char-style-override-8">Duncan kapıda belirdi, üstü başı perişandı. Gömleği yırtılmıştı, ceketinin kolu yoktu ve gözü morarmaya başlamıştı. Ayaklarının dibindeki yere serilmiş bedene baktı, sonra mahcup bir şekilde Jamie’ye döndü.</span></p>

    <p class="Normal para-style-override-7"><span class="char-style-override-8">“Onu durdurmaya çalıştım, Mac Dubh.”</span></p>

    <p class="Normal para-style-override-7"><span class="char-style-override-8">Sandalyemden kalktım ve yerde yatan adamın yanına Jamie ile aynı anda ulaştım. Ardımızdan meraklı konuklardan oluşan bir dalga da geldi. Jamie kaşlarını kaldırarak bana baktı. </span></p>

    <p class="Normal para-style-override-7"><span class="char-style-override-8">“Sen ona baygın olmasını söyledin,” dedi. Dağ adamının üzerine eğildi ve başparmağıyla onun gözkapaklarından birini kaldırarak gözünün beyaz kısmını gördü. “Bana kalırsa başarılı bir iş çıkardı.”</span></p>

    <p class="Normal para-style-override-7"><span class="char-style-override-8">“Evet ama ben ölümüne sarhoş olsun demedim!” Baygın vücudun yanına diz çöküp iki parmağımı şah damarı üzerine bastırdım. Nabzı düzenli ve güçlü atıyordu. Yine de…</span></p>

    <p class="Normal para-style-override-7"><span class="char-style-override-8">“Alkol hiç de iyi bir anestetik değil,” dedim başımı sallayarak. “Bir zehir. Merkezi sinir sistemini zayıflatıyor. Operasyonun şokunun üstüne bir de alkol zehirlenmesi gelirse onu öldürmesi bile mümkün.”</span></p>

    <p class="Normal para-style-override-7"><span class="char-style-override-8">“Pek de büyük bir kayıp olmazdı,” dedi konuklardan biri ama bu iğneleyici yorum, ayıplayan bir suskunluğun içinde boğulup gitti. </span></p>

    <p class="Normal para-style-override-7"><span class="char-style-override-8">“Bunca brendinin ziyan olması yazık,” dedi biri komiklik olsun diye. Bu Phillip Wylie’ydi; Jamie’nin omzunun üzerinden hınzırca gülümseyen pudralı yüzünü görüyordum.</span></p>

    <p class="Normal para-style-override-7"><span class="char-style-override-8">“Yeteneklerinizi çok duyduk Bayan Fraser. Şimdi kendinizi şahitler önünde kanıtlama zamanı!” Eliyle etrafımızda toplanan kalabalığa işaret etti. </span></p>

    <p class="Normal para-style-override-7"><span class="char-style-override-8">“Kes sesini,” dedim kesin bir tonla.</span></p>

    <p class="Normal para-style-override-7"><span class="char-style-override-8">“Baksanıza ne diyor!” dedi arkamdan biri ayıplayıcı bir halde. Wylie göz kırptı, geriledi ve sonra eskisinden de çok sırıttı. “İstekleriniz benim için emirdir bayan,” diye mırıldandı ve eğilerek arkasındaki kalabalığa karıştı.</span></p>

    <p class="Normal para-style-override-7"><span class="char-style-override-8">Ayağa kalkıp şüpheyle gerindim. İşe yarayabilirdi. Teknik açıdan basit bir operasyondu ve bir aksilikle karşılaşmazsam birkaç dakikadan fazla sürmezdi. Küçük bir kesik açacaktım ama peritona girmem gerekiyordu ve orası iltihaplıydı. </span></p>

    <p class="Normal para-style-override-7"><span class="char-style-override-8">Yine de buradakinden uygun şartları başka yerde bulamazdım: Dezenfeksiyon için bolca alkol ve pek çok gönüllü asistan vardı. Başka tür bir anestezi yapma şansım yoktu ve bu işi uyuşturulmamış bir hastayla yapmam mümkün değildi. Her şeyden önce, Myers yapmamı istemişti. </span></p>

    <p class="Normal para-style-override-7"><span class="char-style-override-8">Tavsiye istercesine Jamie’nin yüzüne baktım. Yanımda durmuş, gözlerimdeki soru dolu ifadeyi anlıyordu. Elbette dikkat dağıtacak bir olay istiyordu. </span></p>

    <p class="Normal para-style-override-7"><span class="char-style-override-8">“En iyisi yap, Sassenach.” Jamie yerde yatan şekle baktı. “Bir daha bu kadar sarhoş olmaya yetecek ne parayı ne de cesareti bulamayabilir.” Eğildim ve nabzını bir daha kontrol ettim. Arabaya koşulmuş bir atınki kadar güçlü ve düzenliydi. </span></p>

    <p class="Normal para-style-override-7"><span class="char-style-override-8">MacNeill’in omzu üzerinden bakınan meraklı yüzlerin arasından Jocasta’nın sabit duruşlu kafası göründü. </span></p>

    <p class="Normal para-style-override-7"><span class="char-style-override-8">“Onu salona götürün,” dedi kısaca. Karar benim adıma alınmıştı. </span></p>

    <p class="Normal para-style-override-7"><span class="char-style-override-8">Daha önce de tuhaf koşullar altında ameliyat yapmıştım, diye düşündüm ellerimi mutfaktan gelen sirkeyle iyice yıkarken ama bu kadar acayibi olmamıştı. </span></p>

    <p class="Normal para-style-override-7"><span class="char-style-override-8">Myers iç çamaşırları bile çıkarılmış halde maun masanın üstünde yatıyordu. Fırınlanmış bir sülün kadar lop etli ve neredeyse o denli süslüydü. Servis tabağı yerine bir battaniyenin üzerinde uzanıyordu; etrafında ise şişeler, bez parçaları ve bandajlardan oluşan bir garnitür yığını vardı. </span></p>

    <p class="Normal para-style-override-7"><span class="char-style-override-8">Kendi giysilerimi değiştirmek için zaman yoktu; elbisemin üstüne giymem için tütsüleme odasından deri bir kasap önlüğü getirilmişti. Phaedre ise uzun kol yenlerimi dirseklerime dek çekerek iğnelemişti.</span></p>

    <p class="Normal para-style-override-7"><span class="char-style-override-8">Işık sağlaması için fazladan mumlar getirilmişti. Büfenin üstü şamdanlarla doluydu ve yanan çok sayıda mumdan bir balmumu kokusu yayılıyordu. Yine de Myers’ten yayılan koku kadar değildi. Tereddütsüz bir biçimde büfenin üstünden içki sürahisini brendiyi koyu kıvırcık kıllarla dolu kasıklarına boca ettim. </span></p>

    <p class="Normal para-style-override-7"><span class="char-style-override-8">Arkamdan biri tenkit edercesine, “Bitleri öldürmek için epey pahalı bir yol,” dedi, canlarını kurtarmak için aceleyle kaçışan pek çok küçük canlıyı görmüştü. </span></p>

    <p class="Normal para-style-override-7"><span class="char-style-override-8">“Olsun, mutlu ölecekler,” dedi Ian’inki olduğunu ayırt ettiğim bir ses. “Küçük kutunu getirdim yenge.” Cerrahi çantamı kolumun yakınına koydu ve benim için açtı. </span></p>

    <p class="Normal para-style-override-7"><span class="char-style-override-8">Hızla içinde saf alkol bulunan kıymetli mavi şişemi ve düz kenarlı bisturimi aldım. Bıçağı bir kabın üzerinde tutarak üstüne alkol döktüm ve bir yandan da uygun asistanlar bulmak amacıyla kalabalığı taradım. Gönüllüler bulmak açısından sıkıntı yoktu; meraklı izleyiciler bölünen yemeklerini unutmuş, gülmelerini bastırarak mırıltılı yorumlar yapıyordu. </span></p>

    <p class="Normal para-style-override-7"><span class="char-style-override-8">Mutfaktan iki sağlam duruşlu araba sürücüsü, hastanın bacaklarını tutmak için gelmişti, Andrew MacNeill ve Farquard Campbell kollarını tutmaya gönüllü olmuştu, genç Ian ise yanımda duruyor, büyük bir mum tutarak fazladan ışık sağlıyordu. Jamie baş anestezist olarak hastanın başının yanında pozisyonunu almıştı; elindeki viski dolu bardağı yarı açık ve horuldayan ağzın dibinde tutuyordu. </span></p>

    <p class="Normal para-style-override-7"><span class="char-style-override-8">Malzemelerimi ve dikiş iğnelerimi kontrol ettim, derin bir nefes aldım ve askerlerime başımla komut verdim. </span></p>

    <p class="Normal para-style-override-7"><span class="char-style-override-8">“Haydi.”</span></p>

    <p class="Normal para-style-override-7"><span class="char-style-override-8">Myers’ın penisi, üzerine yönelen dikkatten utanmış gibi kasık kıllarının arasından başını uzatmıştı. Hastanın bacakları havaya kaldırılmış ve ayrılmış durumdaydı. Ulysses nazikçe erbezi torbasını kenara çekince fıtık ortaya çıktı, bir tavuk yumurtası büyüklüğündeki morumsu şişkinlik, deriye baskı yapıyordu. </span></p>

    <p class="Normal para-style-override-7"><span class="char-style-override-8">“Tanrım!” dedi şoförlerden biri gördükleri karşısında gözleri kocaman açılarak, “doğruymuş, üç topu var!”</span></p>

    <p class="Normal para-style-override-7"><span class="char-style-override-8">Topluluktan kıkırtılar yükseldi, ama ben yanlış yorumları düzeltmek için fazlasıyla meşguldüm. Apış arasını saf alkolle iyice sildim, bisturimi sıvıya batırdım, sterilizasyon için bıçağı mum alevinde ileri geri hareket ettirdim ve hızlıca bir kesik attım. </span></p>

    <p class="Normal para-style-override-7"><span class="char-style-override-8">Ne büyük ne derindi. Sadece deriyi açıp, kastaki yırtıktan çıkan pembe gri parlak kütleyi görmeye yetecek kadardı. Kan, ince ve koyu renk bir çizgi halinde akıp damlayarak battaniyeyi lekeledi. </span></p>

    <p class="Normal para-style-override-7"><span class="char-style-override-8">Kesiği uzattım, parmaklarımı dezenfeksiyon kabında iyice çalkaladıktan sonra iki parmağımla tümseği tutup yukarı çektim. Myers huzursuzlukla kıpırdandı - neredeyse pozisyonumu bozacaktı - ve yine aniden sakinleşti. Sonra yine kalçaları yukarı kalkacak şekilde kasıldı, asistanlarım neredeyse bacaklar üzerindeki hâkimiyetlerini kaybediyorlardı. </span></p>

    <p class="Normal para-style-override-7"><span class="char-style-override-8">Başka telaşlı seslenişlerin arasından Jamie’ye, “Uyanıyor!” diye bağırdım. “Daha çok ver, çabuk!” Anestezik madde olarak alkol kullanma konusundaki kaygılarım yine canlanmıştı, ama artık çok geçti.</span></p>

    <p class="Normal para-style-override-7"><span class="char-style-override-8">Jamie dağ adamının çenesini kavradı ve sıkarak ağzını açtı, viskiyi içeri boca etti. Myers’in nefesi kesildi, sıvıyı püskürttü ve boğulan bir manda gibi sesler çıkardı - ama yeterince alkol gırtlağından aşağıya inmişti - koca beden rahatladı. Dağ adamı mırıltılı bir kıpırtısızlığa döndü, sonra burnundan gelen uzun ve ıslak horultular çıkarmaya başladı. </span></p>

    <p class="Normal para-style-override-7"><span class="char-style-override-8">Parmaklarımı yerinde tutmayı becermiştim. Beklediğimden daha çok kanama vardı, ama adamın çırpınışları fıtığı geri </span><span class="char-style-override-8">çekmemişti. Brendiye batırılmış temiz bir bez aldım ve bölgeyi sildim. Kas katmanının kenarını görebiliyordum. Sıska Myers’ın derisinin altındaki ince sarı yağ tabakası, altındaki kırmızı liflerle deriyi ayırıyordu.</span></p>

    <p class="Normal para-style-override-7"><span class="char-style-override-8">Nefes aldıkça iç organlarının hareket ettiğini hissedebiliyordum. Eldivensiz parmaklarımı sarmalayan bedeninin karanlık ve ıslak sıcaklığı, cerrahların diyarına özgü tek yönlü bir mahremiyet sergiliyordu. Gözlerimi kapadım ve tüm dikkatimi izleyen kalabalıktan geriye çektim. </span></p>

    <p class="Normal para-style-override-7"><span class="char-style-override-8">Yavaşça nefes aldım ve ritmimi adamın sesli horultularınınkine uydurdum. Brendi ve hafifçe mide bulandırıcı yemek kokularının üstünde, vücudundan gelen topraksı kokuları duyabiliyordum; kurumuş ter, kirli deri, hafifçe sidik ve bakıra benzer kan kokusu. Başkaları için bunlar rahatsız edici olabilirdi ama şu anda benim için öyle değildi. </span></p>

    <p class="Normal para-style-override-7"><span class="char-style-override-8">Bu vücut oradaydı. İyi ya da kötü değildi, yalnızca vardı. Biliyordum ve şu an o benimdi. </span></p>

    <p class="Normal para-style-override-7"><span class="char-style-override-8">Zaman durdu. İnguinal kanalı daraltmak için attığım dikişin her hareketini ve kasın çekilmesini hissediyordum, ama ellerim bana ait değildi. Etrafa hemen yerine getirilen emirler veren sesim yüksek ve pürüzsüz çıkıyordu. Ve uzaklarda, beynimdeki bir nokta operasyonun gidişatını ilgisizce izliyordu. </span></p>

    <p class="Normal para-style-override-7"><span class="char-style-override-8">Sonra iş bitti ve zaman yeniden akmaya başladı. Geriye doğru bir adım atarak alışılmadık yalnızlık hissimden dolayı hafifçe başım dönmüş halde, içinde bulunduğum çemberden çıktım. </span></p>

    <p class="Normal para-style-override-7"><span class="char-style-override-8">“Oldu,” dedim ve izleyicilerden gelen mırıldanmalar yüksek sesli bir alkışa dönüştü. Hâlâ sarhoş gibiydim, acaba sarhoşluk Myers’ten bana da mı geçmişti? Topuklarımın üzerinde dönerek konuklara doğru son derece geniş bir reverans yaptım. </span></p>

    <p class="Normal para-style-override-7"><span class="char-style-override-8">Bir saat sonra, şerefime kaldırılan bir düzine içkinin kurbanı olarak kendimi sarhoş bulmuştum. Hastama bakma bahanesiyle oradan kaçtım ve sendeleyerek üst kata, hastamın </span><span class="char-style-override-8">yattığı misafir odasına gittim.</span></p>

    <p class="Normal para-style-override-7"><span class="char-style-override-8">Koridorda duraksadım ve tırabzana tutunarak dengemi buldum. Aşağıdan gelen gürültülü bir konuşma ve gülüşme uğultusu vardı; parti hâlâ devam ediyordu fakat topluluk artık girişe ve salona küçük gruplar halinde dağılmıştı. Buradan bakınca aşağısı bir bal peteği gibi görünüyordu. Tüylü peruklu kafalar ve tül kanatlı elbiseler altıgen yer döşemelerinin üstünde aşağı yukarı gidiyor, içinde brendi nektarı olan kadehlerin üstünde vızıldıyorlardı. </span></p>

    <p class="Normal para-style-override-7"><span class="char-style-override-8">Sersemlemiş halde, Jamie dikkat dağıtıcı bir şeyler istiyorduysa daha iyisini bulamazdı, diye düşündüm içimden. Olacak şey her ne idiyse başarıyla engellenmişti. Peki bu neydi ve ne süreyle engellenebilirdi? Zihnimi netleştirmek için kafamı salladım ama sonuç vermedi, sonra hastamı görmek için odaya girdim. </span></p>

    <p class="Normal para-style-override-7"><span class="char-style-override-8">Myers hâlâ halinden memnun bir şekilde derin derin uyuyordu. Uzun ve yavaşça verdiği nefesler pamuk yatak örtüsünü titretiyordu. Köle Betty bana bakarak kafasını salladı. </span></p>

    <p class="Normal para-style-override-7"><span class="char-style-override-8">“O iyi, Bayan Claire,” diye fısıldadı. “Kafasına silah doğrultsanız yine de kalkmaz.”</span></p>

    <p class="Normal para-style-override-7"><span class="char-style-override-8">Nabzını kontrol etmeme gerek yoktu; kafası yana dönüktü boynunun yanı boyunca inen koca damar çekiç darbeleri gibi yavaş ve sağlam bir ritimle atıyordu. Ona dokundum, cildi serin ve nemliydi. Ateş ya da şok belirtisi yoktu. Bu koca adam adeta huzur saçıyordu. </span></p>

    <p class="Normal para-style-override-7"><span class="char-style-override-8">“O nasıl?” Eğer daha az sarhoş olsam ürkerdim. Ama bu halimle arkama hafifçe döndüm ve arkamdaki Jamie’yi gördüm. </span></p>

    <p class="Normal para-style-override-7"><span class="char-style-override-8">“İyi,” dedim. “Topla ateş etsen öldüremezsin. Tıpkı senin gibi,” dedim ve kendimi ona yaslanmış, beline sarılmış ve kafamı gömleğinin kıvrımları arasına gömmüş buldum. “Yok edilemez.”</span></p>

    <p class="Normal para-style-override-7"><span class="char-style-override-8">Operasyon sırasında kurtulan bir-iki bukleyi düzeltirken başımın tepesini öptü.</span></p>

    <p class="Normal para-style-override-7"><span class="char-style-override-8">“İyi iş başardın, Sassenach,” diye fısıldadı.</span></p>

    <p class="Normal para-style-override-7"><span class="char-style-override-8">Şarap, balmumu, baharat ve İskoç yünü kokuyordu. Ellerimi aşağı kaydırdım, kiltinin altından kalçalarının kıvrımlarını buldum. Hafifçe kımıldadı ve bir an kasıkları benimkilere baskı yaptı. </span></p>

    <p class="Normal para-style-override-7"><span class="char-style-override-8">“Biraz hava alman gerek Sassenach, ayrıca konuşmalıyız. Onu biraz yalnız bırakabilir misin?”</span></p>

    <p class="Normal para-style-override-7"><span class="char-style-override-8">Yatağa ve üzerinde horultularla yatana baktım. </span></p>

    <p class="Normal para-style-override-7"><span class="char-style-override-8">“Tabii. Betty onunla kaldığı ve uykusunda kusup boğulmamasına dikkat ettiği sürece?” Köleye doğru baktım, ona soru sormama şaşırmıştı; hevesle kafasını salladı.</span></p>

    <p class="Normal para-style-override-7"><span class="char-style-override-8">“Benimle baharat bahçesinde buluş - ve merdivenlerden düşüp boynunu kırmamaya dikkat et.” Çenemi kaldırıp beni hızla öptü ve beni başım döner, aniden kendimi eskisinden daha ayık ve aynı zamanda daha sarhoş hisseder halde bıraktı.</span></p>

    <p class="Normal para-style-override-10"><span class="char-style-override-7"> </span></p>
  </div>
</body>
</html>