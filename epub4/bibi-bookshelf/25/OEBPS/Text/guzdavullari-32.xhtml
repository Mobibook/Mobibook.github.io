<html xmlns="http://www.w3.org/1999/xhtml">
<head>
  <title>guzdavullari-32</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-22" xml:lang="en-US"><span class="bold" xml:lang="tr-TR">22<br/>Eski Bir Aşkın Alevi</span></p>

    <p class="Normal para-style-override-7"><span class="bold" xml:lang="tr-TR"> </span></p>

    <p class="Normal para-style-override-7"><span class="bold" xml:lang="tr-TR">Oxford</span></p>

    <p class="Normal para-style-override-7"><span class="bold" xml:lang="tr-TR">Eylül 1970</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">“Yüce İsa.” Roger önündeki kâğıttaki harflere, anlamlarını yitirene ve kıvrımlı çizgilerden başka bir şeye benzemez olana kadar baktı. Artık aklına iyice kazınmış bu kelimelerin anlamını yitirmesini sağlayacak başka bir numara bilmiyordu.</span></p>

    <p class="Normal para-style-override-7"><span class="char-style-override-8">“Ah, Tanrım, hayır!” dedi yüksek sesle. Yan bölmedeki kız sesten rahatsız olduğunu belli eden ani bir hareketle sandalyesini yere sürterek çekti.</span></p>

    <p class="Normal para-style-override-7"><span class="char-style-override-8">Roger kitaba iyice gömüldü, kollarıyla onu saklıyordu, gözleri kapalıydı. Hasta hissediyordu, avuçları soğuk ve terliydi.</span></p>

    <p class="Normal para-style-override-7"><span class="char-style-override-8">Bu halde birkaç dakika oturdu, gerçekle mücadele etti. Gerçeğin yok olması mümkün değildi tabii. Bu gerçekten olmuştu, öğle değil mi? Çok uzun zaman önce. Ve geçmişi değiştirmek mümkün değildi.</span></p>

    <p class="Normal para-style-override-7"><span class="char-style-override-8">En sonunda yutak borusuna kadar gelen öd suyunu yutkundu ve tekrar kitaba baktı. Hâlâ oradaydı. Bir gazeteden kesilmiş bir kupür; 13 Şubat 1776 tarihli, Kuzey Caroline Amerikan Kolonisi’ndeki Wilmington kasabasında.</span></p>

    <p class="Normal para-style-override-7"><span class="char-style-override-8">Gazetedeki haberde James MacKenzie Fraser ve karısı Claire Fraser’ın, 21 Ocak gecesi Fraser Tepesi’ndeki evlerinde çıkan yangında tamamen yanan evin içinde mahsur kalarak feci şekilde öldüğü yazıyordu. River Run çiftliğinden merhum Hector Cameron’un yeğeni olan Bay Fraser, İskoçya’da Broch Tuarach’ta doğmuştu. Gazetedeki habere göre kolonide tanınan ve saygı duyulan bir insandı; hiç çocuğu yoktu.</span></p>

    <p class="Normal para-style-override-7"><span class="char-style-override-8">İşte bu doğru değildi.</span></p>

    <p class="Normal para-style-override-7"><span class="char-style-override-8">Roger bir an başka bir James Fraser olabileceğine dair sönük bir umuda kapıldı, sonuçta bu çok yaygın bir isimdi. Ama bu umudu fazla uzun sürmedi. Gazetede James </span><span class="italik char-style-override-7" xml:lang="tr-TR">MacKenzie</span><span class="char-style-override-8"> Fraser yazıyordu; üstelik Claire isminde bir karısı vardı ve Broch Tuarach, İskoçya’da doğmuştu.</span></p>

    <p class="Normal para-style-override-7"><span class="char-style-override-8">Hayır, bunlar onlardı. Bu korkunç netlik kalbinin sıkışmasına, acıyla boğazının düğümlenmesine neden oldu. Gözleri acıdı ve baktığı on sekizinci yüzyıl yazı karakterleri tekrar bulanıklaşmaya başladı.</span></p>

    <p class="Normal para-style-override-7"><span class="char-style-override-8">Demek Claire onu bulmuştu. İskoçyalısını bulmuş ve en azından son birkaç yılını onunla geçirme şansına erişmişti. Roger bu yılların çok mutlu geçmiş olmasını diledi. Claire Randall’ı çok sevmişti. Hayır, bu cesaretsiz sözlerle onu lanetliyordu. Doğrusu şuydu: Claire Randall’ı büyük bir aşkla sevmişti, onun ve kızının iyiliği için sevmişti.</span></p>

    <p class="Normal para-style-override-7"><span class="char-style-override-8">Bundan daha fazlası da vardı. Claire’in çok sevgili Jamie Fraser’ını bulmasını ve onunla sonsuza kadar mutlu olmasını Roger da çok istemişti. Bunu başarmış olduğu bilgisi, daha doğrusu umudu ona bir şans tılsımı gibi gelmişti. Bu, ebedi aşkın mümkün olduğunu ispatlayan bir tılsımdı; ayrılığa ve her türlü güçlüğe karşı durabilecek, zamana meydan okuyacak kadar güçlü bir aşk mümkündü. Ama sonuçta insan ölümlüydü ve hiçbir aşk ölüme meydan okuyamazdı.</span></p>

    <p class="Normal para-style-override-7"><span class="char-style-override-8">Roger masanın kenarını kavradı, duygularını kontrol altına almaya çalışıyordu. Ahmak, dedi kendi kendine. Şimdi kendini Papaz Efendi öldüğü zamanki gibi terk edilmiş hissediyordu. Sanki daha şimdi öksüz kalmıştı.</span></p>

    <p class="Normal para-style-override-7"><span class="char-style-override-8">Bu gerçek ona buzdan bir rüzgâr gibi çarptı. Bunu Bree’ye gösteremezdi, yapamazdı işte. Bree bu riski biliyordu ama yine de hayır, yapamazdı. Bree böyle bir şeyin olabileceğini hayal bile edemezdi.</span></p>

    <p class="Normal para-style-override-7"><span class="char-style-override-8">Bunu bulması tamamen şanstı. Bir yerel şarkılar kitabının sayfaları arasında, repertuarına eklemek için eski şarkı sözlerine bakıyordu. Şarkılardan birinin sözlerinin ilk yayımlandığı gazete sayfasını gösteren görsele dikkatsizce bakarken, gazete sayfasının bir köşesinde duyurular gözüne ilişmişti; daha doğrusu bu duyurulardaki ‘Fraser’ ismi.</span></p>

    <p class="Normal para-style-override-7"><span class="char-style-override-8">Şokun etkisini yavaş yavaş üzerinden atıyordu ama yine de acısı, karnına yumruk yemiş gibi devam ediyordu. O bir bilim insanıydı ve bir bilim insanının oğluydu. Kitaplar arasında büyütülmüştü; çocukluğundan beri hayatı basılı dünyanın kutsallığı ile dolu olmuştu. O nedenle cebindeki küçük çakıyı çıkarıp kimsenin kendine bakıp bakmadığını kontrol ederken, bir katil gibi hissetmesine mani olamadı. </span></p>

    <p class="Normal para-style-override-7"><span class="char-style-override-8">Bunu içgüdüsel olarak yapmıştı. Bir kazanın kalıntılarını ortadan kaldırmaya çalışan, cesetlerin üzerine bir örtü örten, felaketin görünen izlerini silmeye çalışan bir adam gibi yapmıştı; yine de trajedinin kendini yok etmek pek mümkün değildi. </span></p>

    <p class="Normal para-style-override-7"><span class="char-style-override-8">Katladığı kitap sayfası cebinde kopmuş bir parmak gibi gizli bir şekilde kütüphaneden çıktı ve Oxford’un yağmurla ıslanmış sokaklarında yürümeye başladı.</span></p>

    <p class="Normal para-style-override-7"><span class="char-style-override-8">Yürümek onu sakinleştirdi, yeniden mantıklı düşünebilmeye başlamıştı. Kendini, duygularını geri plana atıp bundan sonra ne yapacağını planlamaya, Brianna’yı kendisininkinden daha derin olabilecek bu acıdan nasıl koruyacağını düşünmeye zorladı. </span></p>

    <p class="Normal para-style-override-7"><span class="char-style-override-8">Kütüphaneden ayrılmadan önce kitabın künyesine bakmıştı: 1906 yılında küçük bir İngiliz yayıncı tarafından basılmıştı. Her yerde bulunabilecek bir kitap değildi ama yine de Biranna kendi araştırmaları sırasında buna rastlayabilirdi. </span></p>

    <p class="Normal para-style-override-7"><span class="char-style-override-8">Onun aradığı türde bilgiler için böyle bir kitaba bakmak pek akıllıca değildi ama kitabın adı: </span><span class="italik char-style-override-7" xml:lang="tr-TR">Onsekizinci Yüzyılın Şarkı ve Balatları </span><span class="char-style-override-8">idi. Roger, bir tarihçinin merakının onu garip içgüdülerle beklenmedik yerlere bakmaya sevk ettiğini çok iyi biliyordu; Brianne de bunu gayet iyi biliyordu. Ayrıca onun bilgiye duyduğu açlık, onu o dönemle ilgili her türlü kaynağa götürüyordu. Ebeveynlerinin yaşadığı ortamı, onun hiçbir zaman göremeyeceği ya da paylaşamayacağı dünyalarını hayal edebilmek için her şeyi yapardı.</span></p>

    <p class="Normal para-style-override-7"><span class="char-style-override-8">Gerçekleşmesi mümkün değil, ama tamamen imkânsız da değil. Birileri yanından geçerken ona çarpınca birkaç dakikadır köprünün üzerinde durmuş olduğunu, nehrin üzerine düşen yağmur tanelerini, onları görmeden izlediğini fark etti. Yavaşça caddeye geri döndü ve dükkânları ve şemsiyeleriyle bir mantar tarlası oluşturmuş insanları umursamadan yürümeye devam etti.</span></p>

    <p class="Normal para-style-override-7"><span class="char-style-override-8">Bu kitabın bir kopyasını görmemesini sağlamanın hiçbir yolu yoktu. Bu kitabın tek kopyası da olabilirdi, kitaptan yüzlercesi ABD’nin dört bir yanındaki kütüphanelerde birer zaman ayarlı bomba misali saklı da olabilirdi.</span></p>

    <p class="Normal para-style-override-7"><span class="char-style-override-8">Karnındaki ağrı şiddetleniyordu. Sırılsıklam olmuştu ve donuyordu. Aklına gelen yeni bir düşünce, daha da üşümesine neden oldu: Eğer öğrenirse Brianna ne yapardı?</span></p>

    <p class="Normal para-style-override-7"><span class="char-style-override-8">Yıkılırdı, çok büyük bir yıkıma uğrardı. Ama sonra? Geçmişin değiştirilemeyeceğine kendini inandırmıştı; Claire’in ona anlattıkları, onu ikna etmişti. O ve Jamie Fraser Culloden’daki katliamı engellemeye çalışmışlardı ama başaramamışlardı. Gelecekteki kocası Frank’i, dedesi Jack Randall’ı kurtararak kurtarmaya çalışmıştı ama bunda da başarılı olamamıştı. Tek öğrenebildiği Jack’in Frank’in dedesi olmadığıydı; o sadece küçük kardeşi ölünce, kardeşinin hamile sevgilisiyle evlenerek çocuğu meşru kılmıştı.</span></p>

    <p class="Normal para-style-override-7"><span class="char-style-override-8">Hayır, geçmiş kıvrılarak ilerleyen bir yılan gibi yolunu buluyor, hiçbir şekilde değiştirilemiyordu. Ama Brianna’nın bu fikrine tamamen katıldığından emin değildi.</span></p>

    <p class="Normal para-style-override-7"><span class="char-style-override-8">“Bir zaman yolcusunun yasını nasıl tutarsın?” diye sormuştu bir keresinde Brianna ona. Ona bu gazete kupürünü gösterirse gerçekten yasını tutması için bir nedeni olacaktı. Bu bilgi onu çok derinden yaralayacaktı ama eninde sonunda acısını kalbine gömmeyi öğrenecek, geçmişi geride bırakıp yoluna devam edebilecekti. Tabii eğer...</span></p>

    <p class="Normal para-style-override-7"><span class="char-style-override-8">Tabii eğer Craigh na Dun taşları var olmasaydı. Taşların oluşturduğu çember ve sundukları dehşet vaatler. </span></p>

    <p class="Normal para-style-override-7"><span class="char-style-override-8">Claire, Craigh na Dun’un taşlarının arasına, Samhain’ın antik ateş şöleninde girmişti; bundan yaklaşık iki yıl önce, Kasım ayının ilk gününde. </span></p>

    <p class="Normal para-style-override-7"><span class="char-style-override-8">Roger titredi ama bu sefer soğuktan değil. O günü ne zaman aklına getirse ürperiyordu. Açık, yumuşak bir sonbahar sabahıydı. Taşlar bir bekçi gibi sessizce yeşil, huzurlu tepede bekliyordu. Etrafta bu sahneyi bozacak en ufak bir kıpırtı dahi yoktu, ta ki Claire büyük çatlak taşa dokunup geçmişte yok olana kadar.</span></p>

    <p class="Normal para-style-override-7"><span class="char-style-override-8">O an ayaklarının altındaki toprak sanki kayıvermişti. Havadaki sükûneti, kafasının içinde yankılanan top sesine benzer korkunç bir ses bölmüştü. Işık ve karanlık nedeniyle bir anlığına kör olmuştu; bir önceki seferi hatırlamak onu paniklemekten alıkoymuştu. </span></p>

    <p class="Normal para-style-override-7"><span class="char-style-override-8">Brianna’nın elini tutmuştu. Tüm duyuları yok olmuş da olsa refleksleri kızın elini sıkıca tutabilmesini sağlamıştı. Bu sanki binlerce metre yükseklikten buz gibi suya atılmaya benziyordu. Yükseklik korkusu ve yere çarpma hissi; tek hissedebildiği bu çarpma hissiydi. Kör ve sağır, duyularından yoksun bir halde, kasırgada yanık kalmaya çalışan bir mum ışığı gibi zayıf bilinç parçacıkları arasında aklında kalan son iki düşünceye tutunmuştu: Ölüyorum, diye düşünmüştü soğukkanlılıkla ve sonra da: Sakın bırakma.</span></p>

    <p class="Normal para-style-override-7"><span class="char-style-override-8">Batan güneşin ışığı, taşın çatlağından geçerek parlak bir ışık yolu oluşturmuştu. Claire bu ışık yolundan yürüyüp yok oldu. Roger tekrar görebilmeye başladığında kafasını kaldırmıştı. Taşın ardından batan güneş, göğü altın ve lavanta renklerine bürümüştü; taş ise simsiyahtı.</span></p>

    <p class="Normal para-style-override-7"><span class="char-style-override-8">Roger, Brianna’nın üzerine kapanmış, vücuduyla ona siper olmuştu; beraber yerde yatıyorlardı. Brianna baygındı ama nefes alıp veriyordu. Yüzü, koyu kızıl saçlarının arasında aşırı beyaz görünüyordu. Her ne kadar bitkin düşse de ne olursa olsun onu tepenin aşağısındaki arabaya taşımalıydı. Babasının kızı! Boyu neredeyse bir seksendi, Roger’dan sadece birkaç santim kısaydı. </span></p>

    <p class="Normal para-style-override-7"><span class="char-style-override-8">Kızı kucaklamış, başını kucağına koymuştu. Orada, o halde güneş batana kadar titreyerek beklemiş, kızın yüzünü okşamıştı. Brianna gözünü açtığında gök rengi kadar mavi gözlerini Roger’a dikip fısıldayarak sormuştu: “Gitti mi?”</span></p>

    <p class="Normal para-style-override-7"><span class="char-style-override-8">“Her şey yolunda,” demişti ona Roger fısıldayarak. Eğilip soğuk alnını öpmüştü. “Her şey yolunda, seninle ilgileneceğim.”</span></p>

    <p class="Normal para-style-override-7"><span class="char-style-override-8">Bunu laf olsun diye söylememişti ama nasıl yapacaktı?</span></p>

    <p class="Normal para-style-override-7"><span class="char-style-override-8">Odasına döndüğünde artık hava iyice kararmıştı. Yemek odasının önünden geçerken sesler duydu; burnuna haşlanmış jambon ve fasulye kokusu geldi. Ama şu anda aklındaki son şey akşam yemeği yemekti.</span></p>

    <p class="Normal para-style-override-7"><span class="char-style-override-8">Odasına yürüdü ve üzerindeki ıslak kıyafetleri çıkarıp yere attı. Kurulandı ve elinde havluyla yatağa oturdu. Öylece çalışma masasındaki Brianna’nın mektuplarının durduğu kutuya bakakaldı.</span></p>

    <p class="Normal para-style-override-7"><span class="char-style-override-8">O acı çekmesin diye her şeyi yapardı. Taşların tehdidinden korumak içinse daha da fazlasını... </span></p>

    <p class="Normal para-style-override-7"><span class="char-style-override-8">Claire - tahmin ettiği kadarıyla - 1968’den 1766’ya gitmişti. Sonra da 1776’da ölmüştü. Şimdi 1970 yılındalardı. Şimdi zaman yolculuğu yapacak biri büyük ihtimalle 1768’e gidecekti. Zaman vardı. Bu işin berbat kısmıydı ama zaman vardı.</span></p>

    <p class="Normal para-style-override-7"><span class="char-style-override-8">Eğer Brianna onun gibi düşünür ve Roger onu ikna edemez de bu yolculuğa kalkışırsa da geçmiş değiştirilemezdi. Sonraki yedi yıl boyunca bu fırsatı değerlendirme şansının giderek kaybolduğunu bilerek yaşayabilecek miydi? Babasıyla tek tanışma şansını, annesini bir kez daha görme şansını her geçen gün kaybettiğini bilerek yaşayabilir miydi? Nerede olduklarını ya da ne yaptıklarını bilmeden yaşamak başka bir şeydi, açıkça bilmek ve hiçbir şey yapmamak başka şey. </span></p>

    <p class="Normal para-style-override-7"><span class="char-style-override-8">Brianna’yı iki yıldır tanıyordu ama onunla sadece birkaç ay bir arada kalmıştı. Ama yine de birbirlerini bir noktaya kadar çok iyi tanıyorlardı. Böyle bir deneyimi paylaştıktan sonra nasıl birbirlerine bu kadar bağlı olmayacaklardı ki? Sonra mektuplar vardı; onlarca mektup, haftada iki, üç, bazen dört mektup. Ve nadiren çıktıkları keyif ve huzursuzluk arasında gidip gelen kısa tatilleri. Hepsinin ötesinde Roger ona ihtiyaç duyuyordu.</span></p>

    <p class="Normal para-style-override-7"><span class="char-style-override-8">Evet, Brianna’yı tanıyordu. Sessizdi ama korkusuz bir kararlılığa sahipti ve acıyı onunla mücadele etmeden kabullenecek biri değildi. Her ne kadar ihtiyatlı biri de olsa bir kez aklını taktı mı o işi şaşırtıcı bir hızla yapıveriyordu. Eğer bu seyahati göze alırsa Roger onu durduramayacağını biliyordu.</span></p>

    <p class="Normal para-style-override-7"><span class="char-style-override-8">Elindeki ıslak havluyu sımsıkı tutuyordu. Dairenin ortasındaki onları neredeyse yutacak olan boşluğu ve taştaki çatlağı düşününce midesi bulandı. Bu düşüncede daha korkunç olan tek şey, Brianna’yı tam olarak elde edemeden kaybetme ihtimaliydi. </span></p>

    <p class="Normal para-style-override-7"><span class="char-style-override-8">Ona hiç yalan söylememişti. Ama şokun ve acının etkisi yavaş yavaş azaldıkça aklında yeni bir planın ilkeleri şekillenmeye başladı. Ayağı kalktı ve havluyu beline sardı.</span></p>

    <p class="Normal para-style-override-7"><span class="char-style-override-8">Bir mektupla bunu halledemezdi. Hevesini nazikçe kırmak için öneriler sunma süreci, yavaş gelişmeliydi. Çok zor olmayacağını düşündü. İskoçya’yı bir yıl boyunca altüst etmiş ve Fraserlar’ın Edinburgh’daki matbaasının yandığına dair raporun dışında neredeyse hiçbir ize rastlamamıştı. Yangın alevlerini düşünmek irkilmesine neden oldu. Artık neden en ufak bir ize rastlamadığını biliyordu. Hemen sonrasında Amerika’ya göç etmiş olmalıydılar. Gerçi gemilerin belgelerinde de onlara rastlamamıştı.</span></p>

    <p class="Normal para-style-override-7"><span class="char-style-override-8">Artık vazgeçme zamanı, diye önerecekti. Geçmişi rahat bırakma, üzerine bir sünger çekme zamanı. Elde hiçbir delil yokken aramaya devam etmek, olayı takıntıya dönüştürmek olacaktı. Ona anlayışlı bir şekilde geçmişe bakarak yaşamanın hiç de sağlıklı olmadığını anlatacaktı. Şimdi geleceğe bakma zamanıydı; beyhude arayışla hayatını harcamasın diye... Ne annesi ne de babası böyle yaşamasını istemezdi.</span></p>

    <p class="Normal para-style-override-7"><span class="char-style-override-8">Oda biraz soğuktu ama Roger bunun pek farkında değildi. </span></p>

    <p class="Normal para-style-override-7"><span class="char-style-override-8">Seninle ilgileneceğim, dediğinde bunu laf olsun diye söylememişti. Tehlikeli bir gerçeği saklamak, yalan söylemekle aynı şey miydi? Tamam, eğer aynı şeyse o da yalan söyleyecekti. Birinin hata yapmasına rıza göstermek de günahtı; bunu çocukluğunda duyduğunu hatırladı. Sorun değildi, onun ruhu yerine kendi ruhunu tehlikeye atacaktı; hem de isteyerek. </span></p>

    <p class="Normal para-style-override-7"><span class="char-style-override-8">Bir kalem bulmak için çekmecenin altını üstüne getirdi. Sonra durdu, eğildi ve iki parmağını sırılsıklam kot pantolonunun cebine soktu. Kâğıt aşınmış ve sırılsıklamdı. Bir kısmı parçalanmıştı bile. Yüzüne gelen soğuk ter damlalarını yok sayarak dikkatli bir şekilde kâğıdı küçük parçalara böldü.</span></p>

    <p class="Normal para-style-override-10"><span class="char-style-override-15"> </span></p>
  </div>
</body>
</html>