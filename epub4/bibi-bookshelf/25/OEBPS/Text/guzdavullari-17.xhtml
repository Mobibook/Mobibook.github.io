<html xmlns="http://www.w3.org/1999/xhtml">
<head>
  <title>guzdavullari-17</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-10" xml:lang="en-US"><span class="bold" xml:lang="tr-TR">10<br/>Jocasta</span></p>

    <p class="Normal para-style-override-9"><span class="italik char-style-override-7" xml:lang="tr-TR"> </span></p>

    <p class="Normal para-style-override-9"><span class="italik char-style-override-7" xml:lang="tr-TR">Cross Creek, Kuzey Carolina</span></p>

    <p class="Normal para-style-override-9"><span class="italik char-style-override-7" xml:lang="tr-TR">Haziran 1767</span></p>

    <p class="Normal para-style-override-7"><span class="bold char-style-override-7" xml:lang="tr-TR"> </span></p>

    <p class="Normal para-style-override-7"><span class="char-style-override-8">River Run, Cross Creek’e adını veren ırmakların kesişme noktasının yukarısında Cape Fear’ın kenarındaydı. Cross Creek, işlek kamu rıhtımı ve nehrin kenarına dizili geniş depolarıyla büyük bir yerdi. </span><span class="italik char-style-override-7" xml:lang="tr-TR">Sally Ann</span><span class="char-style-override-8"> nakliye rotasından yavaşça ilerlerken, yapışkan, sıcak havanın etkisindeki kasabanın ve nehrin üzerine güçlü bir reçine kokusu çökmüştü.</span></p>

    <p class="Normal para-style-override-7"><span class="char-style-override-8">Daha yeni boğucu ve pis bir koku dalgası bize ulaştığında, “Tanrım, sanki terebentin soluyor gibiyim,” diye söylendi Ian.</span></p>

    <p class="Normal para-style-override-7"><span class="char-style-override-8">“Asıl terebentin kokan </span><span class="italik char-style-override-7" xml:lang="tr-TR">sensin</span><span class="char-style-override-8">, evlat.” Eutroclus’un nadir görülen gülümsemesi bir an için belirip kayboldu. Başıyla bir rıhtıma bağlanmış yük dubasını işaret etti. Yığılmış fıçıların bazılarından, tahtaların arasındaki çatlaklardan koyu, siyah bir sıvının sızdığı görülüyordu. Daha büyük olan diğer fıçıların alt tarafındaki çamdan ahşaba büyük “T” harfiyle sahiplerinin markası kazılmıştı.</span></p>

    <p class="Normal para-style-override-7"><span class="char-style-override-8">“Doğru,” diye onayladı Kaptan Freeman. Parlak güneş ışığına karşı gözlerini kısmıştı ve kötü kokuyu yok etmek istercesine bir elini burnuna doğru yavaşça sallıyordu. “Yılın bu zamanlarında taşradan zift dökmek için gelenler olur. Zift, terebentin, katran. Hepsi Wilmington’dan yük dubalarıyla buraya gelir ve sonra güneye, Charleston’daki tersanelere gönderilirler.”</span></p>

    <p class="Normal para-style-override-7"><span class="char-style-override-8">“Ben de bu kokunun </span><span class="italik char-style-override-7" xml:lang="tr-TR">sadece</span><span class="char-style-override-8"> terebentin olduğunu düşünmemiştim,” dedi Jamie. Mendille ensesini sildi ve başıyla kapısı kırmızı üniformalı askerler tarafından korunan en büyük depoyu işaret etti. “Sen de kokuyu alıyor musun, Sassenach?”</span></p>

    <p class="Normal para-style-override-7"><span class="char-style-override-8">Dikkatle havayı içime çektim. Burada daha değişik bir koku vardı; sıcak, tanıdık bir koku. </span></p>

    <p class="Normal para-style-override-7"><span class="char-style-override-8">“Rom mu?” dedim.</span></p>

    <p class="Normal para-style-override-7"><span class="char-style-override-8">“Ve kanyak. Ayrıca biraz da porto şarabı.” Jamie’nin bir firavun faresi kadar hassas olan uzun burnu seğirirken, hayranlıkla onu izliyordum.</span></p>

    <p class="Normal para-style-override-7"><span class="char-style-override-8">“Yeteneğini kaybetmemişsin.” Yirmi yıl önce kuzeni Jared’ın Paris’teki şarap işlerini yönetirken, burnu ve damağı şarap imalathanesinin tadım odalarında bir saygınlığa sahipti.</span></p>

    <p class="Normal para-style-override-7"><span class="char-style-override-8">Jamie sırıttı. “Eğer tam burnumun dibine tutulursa sanırım hâlâ at pisliğiyle Alman şarabını birbirinden ayırabilirim. Ancak terebentinle romu ayırt etmek çok da büyük bir ustalık değil, değil mi?” </span></p>

    <p class="Normal para-style-override-7"><span class="char-style-override-8">Ciğerlerini havayla dolduran Ian, öksürerek nefes verdi. “Bence hepsi aynı kokuyor.”</span></p>

    <p class="Normal para-style-override-7"><span class="char-style-override-8">“İyi o zaman,” dedi Jamie. “Bir dahaki sefer sana içki yerine terebentin ısmarlarım. Benim için daha iyi olur, ucuza çıkarız.”</span></p>

    <p class="Normal para-style-override-7"><span class="char-style-override-8">Bu yorumun sebep olduğu kahkahadan yararlanarak, “Zaten şu sıralar sadece terebentine param yeter,” diye ekledi. Ceketinin eteklerini eliyle fırçalayarak doğruldu. “Yakında orada olacağız. Berbat bir dilenciye benziyor muyum, Sassenach?” </span></p>

    <p class="Normal para-style-override-7"><span class="char-style-override-8">Güneşe karşı parlayan düzgünce bağlanmış saçları ve karanlık profiliyle içten içe baş döndürücü olduğunu düşünüyordum. Ancak ses tonundaki belli belirsiz endişeyi yakalamıştım ve onun ne demek istediğini gayet iyi anlamıştım. Beş kuruşsuz olabilirdi ama öyle görünmek istemiyordu.</span></p>

    <p class="Normal para-style-override-7"><span class="char-style-override-8">Teyzesinin kapısına yalvarmaya giden fakir bir akraba gibi görünme düşüncesinin, gururunu fazlasıyla yaraladığının farkındaydım. Bunu yapmaya zorlanmış olması bile katlanmasını kolaylaştırmıyordu. </span></p>

    <p class="Normal para-style-override-7"><span class="char-style-override-8">Onu dikkatle inceledim. Kuzen Edwin’in verdiği ceket ve yelek gösterişli değildi ama uygundu. İnce pamuklu açık gri takımın işçiliği iyiydi ve üzerine tam oturuyordu. Gümüş olmayan düğmeleri, ne ahşap ne de kemiktendi, yalnızca kalaydan yapılmış gösterişsiz düğmelerdi. Bu kıyafetle kazancı iyi bir Protestan’a benziyordu.</span></p>

    <p class="Normal para-style-override-7"><span class="char-style-override-8">Kıyafeti dışında bir Protestan’a benzeyen hiçbir tarafı yoktu. Keten gömleği epeyce kirliydi, fakat ceketi üzerinde olduğu sürece kimse bunun farkına varmazdı. Yeleğindeki eksik düğmeyi de yakasındaki dantelli jabotu zarif bir şekilde kapatıyordu. Takımında en lüks görünen bu yakasındaki dantelli jabotuydu.</span></p>

    <p class="Normal para-style-override-7"><span class="char-style-override-8">Açık mavi ipekten ve görünürde deliği olmayan çorapları idare ederdi. Beyaz, keten binici pantolonu dardı ama uygundu ve oldukça temizdi.</span></p>

    <p class="Normal para-style-override-7"><span class="char-style-override-8">Takım elbisesindeki tek gerçek kusur, yaptırmaya vakit bulamadığı ayakkabılarındaydı. Su ve kurum karışımıyla çizikleri kapatmak için elimden gelenin en iyisini yapmıştım. Kalitesi düşük boynuzdan yapılmış tokaları, ham deriden kalın tabanlı ayakkabısı, bir centilmen değil de çiftçi ayakkabısı olduğunu belli ediyordu. Yine de teyzesi Jocasta’nın ilk önce ayaklarına bakacağından emin değildim. </span></p>

    <p class="Normal para-style-override-7"><span class="char-style-override-8">Boyun bağcığını düzeltmek için parmak uçlarımda yükseldim ve omzundaki tüyü silkeledim. “Her şey yolunda gidecek,” diye fısıldadım, gülümseyerek. “Çok yakışıklısın.”</span></p>

    <p class="Normal para-style-override-7"><span class="char-style-override-8">Jamie önce bir irkildi, sonra yüzündeki o ümitsiz yalnızlık ifadesi rahatlayarak yerini gülümsemeye bıraktı.</span></p>

    <p class="Normal para-style-override-7"><span class="char-style-override-8">“Güzel olan </span><span class="italik char-style-override-7" xml:lang="tr-TR">sensin</span><span class="char-style-override-8">, Sassenach.” Eğildi ve beni alnımdan öptü. “Küçük bir elma gibi kızardın; çok güzelsin.” Doğruldu, Ian’a baktı ve içini çekti.</span></p>

    <p class="Normal para-style-override-7"><span class="char-style-override-8">“Ian için onu domuz çobanı olarak işe aldım desem, millet inanır.”</span></p>

    <p class="Normal para-style-override-7"><span class="char-style-override-8">Ian, giysilerinin kalitesi ne olursa olsun çöplükten kurtarılmış gibi görünen o insanlardan biriydi. Saçlarının yarısı yeşil kurdelesinden çıkmış, manşetleri şimdiden görünür şekilde grileşmiş yeni gömleğindeki bir yırtıktan kemikli dirseği ortaya çıkmıştı.</span></p>

    <p class="Normal para-style-override-7"><span class="char-style-override-8">“Kaptan Freeman biraz sonra oraya varacağımızı söylüyor!” diye haykırdı Ian. Varış noktamızı ilk gören kişi olabilmek için geminin yanından eğilmiş, dikkatle nehrin yukarısına bakarken gözleri heyecanla parlıyordu. “Akşam yemeğinde ne yeriz sence?”</span></p>

    <p class="Normal para-style-override-7"><span class="char-style-override-8">Jamie onaylamayan bakışlarla yeğenini dikkatle inceledi. “Bence köpeklerle birlikte masadan artanları yiyeceksin. Ceketin yok mu? Ya da bir tarağın?”</span></p>

    <p class="Normal para-style-override-7"><span class="char-style-override-8">“Ah, evet var,” dedi Ian, sanki ceketiyle tarağı her an önünde belirecekmiş gibi etrafa bakınıyordu. “Bir ceketim var. Buralarda bir yerdeydi sanırım.”</span></p>

    <p class="Normal para-style-override-7"><span class="char-style-override-8">Sonunda banklardan birinin altında bulunan ceket, kendisine rahat bir yatak yapıp sahiplenen Rolla’dan çekiştirilerek zorla alındı. Köpek tüylerinin birazı hızlıca fırçalanıp yok edildikten sonra ceket Ian’a zorla giydirildi. Sonra sertçe oturtulup saçı taranıp örülürken, Jamie ona hal ve tavırlar hakkında hızlı bir hatırlatmada bulundu. Bu hatırlatma sadece olabildiğince çenesini kapalı tutmasını tavsiye etmekten oluşuyordu.</span></p>

    <p class="Normal para-style-override-7"><span class="char-style-override-8">Ian samimi bir şekilde başını salladı. “Peki, Büyük Teyze Jacosta’ya korsanları anlatacak mısın?” diye sordu.</span></p>

    <p class="Normal para-style-override-7"><span class="char-style-override-8">Jamie kısaca Kaptan Freeman’in bir deri bir kemik sırtına baktı. Bizi bırakır bırakmaz böylesi bir hikâyeyi Cross Creek’teki tavernalarda anlatmayacağını düşünmek büyük bir yanılgıydı. Bu hikâyenin birkaç gün - belki de birkaç saat içinde - River Run’da yayılması an meselesiydi.</span></p>

    <p class="Normal para-style-override-7"><span class="char-style-override-8">“Ona anlatacağım. Ama hemen değil, Ian. Bırakalım da önce bize bir alışsın.”</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">River Run’da demir atacağımız yer, Cross Creek’in yukarı taraflarında kalıyordu. Kasabanın gürültüsü ve pis kokusundan, birkaç kilometre uzaklıktaki ağaçlar ve nehirle ayrılmıştı. Su, tarak ve kurdelelerin Jamie, Ian ve Fergus’u olabildiği kadar yakışıklı hale getirdiğini gördükten sonra kamarama çekildim. Kirli muslin elbisemi çıkarıp süngerle hızlı bir şekilde kendimi temizledim ve valiyle akşam yemeğinde giydiğim krem rengi ipek elbisemi üzerime geçirdim.</span></p>

    <p class="Normal para-style-override-7"><span class="char-style-override-8">Yumuşak kumaş hafif ve serindi. Belki de öğleden sonrası için biraz fazla resmiydi ama düzgün görünmemiz Jamie için çok önemliydi; özellikle şimdi, korsanlarla karşılaşmamızdan sonra. Bunun dışındakiler kirli bir muslin ya da Georgia’dan getirdiğim temiz ama eski püskü ipek bir elbiseydi.</span></p>

    <p class="Normal para-style-override-7"><span class="char-style-override-8">Saçımla ilgili yapılabilecek çok bir şey yoktu. Çabucak taradıktan sonra uçları kendiliğinden kıvrılan saçlarımı ensemde bağladım. Mücevher konusunda bir sıkıntım yok, diye düşündüm pişmanlıkla ve gümüş nikâh yüzüğümü parlatmak için elimle sıvazladım. Bomboş olan sol elime bakmaktan hâlâ kaçınıyordum. Parmağımda olması gereken altın yüzüğün hayali ağırlığını hâlâ hissedebiliyordum.</span></p>

    <p class="Normal para-style-override-7"><span class="char-style-override-8">Kamaramdan çıktığımda demir atacağımız yer görüş alanına girmişti. Önünden geçtiğimiz birçok sömürgenin köhneliği karşısında, River Run dayanıklı ve güzelce inşa edilmiş tahta rıhtımıyla göze batıyordu. Küçük siyah bir çocuk, ayaklarını sıkıntıyla sallayarak rıhtımın sonunda oturuyordu. </span><span class="italik char-style-override-7" xml:lang="tr-TR">Sally Ann</span><span class="char-style-override-8">’in yaklaştığını gördüğünde sıçrayarak ayağa kalktı ve hızla koşmaya başladı. Sanırım gelişimizi duyuracaktı.</span></p>

    <p class="Normal para-style-override-7"><span class="char-style-override-8">Basit gemimiz rıhtıma çarpıp durdu. Nehrin yakınındaki ağaçların perdelediği taş bir yol, yeşillikler içindeki geniş bahçelerin arasından kıvrılıyordu. Sonra bu yol tekrar birleşiyor ve sıra sütunlu ve çoklu bacalı iki katlı etkileyici bir evin önündeki geniş meydanda yarım daire biçiminde yayılıyordu. Çiçek tarhlarının bir kenarında - bir çeşit anıtmezar olduğunu düşündüğüm - beyaz mermerden yapılmış minyatür bir bina duruyordu. Krem rengi ipek elbisemin uygun olduğu fikrinden vazgeçip sinirle saçıma dokundum.</span></p>

    <p class="Normal para-style-override-7"><span class="char-style-override-8">Evden aceleyle çıkıp yürüyüş yolunda ilerleyenlerin arasında kadını hemen fark etmiştim. Onun kim olduğunu bil</span><span class="char-style-override-8">meseydim bile bir MacKenzie olduğunu anlardım. Çarpıcı bir kemik yapısı, Vikinglere özgü geniş elmacık kemikleri ve kardeşleri Colum ve Dougal gibi pürüzsüz bir alnı vardı. Yeğeni ve yeğenin kızı gibi hepsinin aynı kandan geldiklerinin işareti olan uzun bir boya sahipti.</span></p>

    <p class="Normal para-style-override-7"><span class="char-style-override-8">Etrafını saran sürü halindeki zenci hizmetçi kızlardan bir baş daha uzun olan kadın, evden patikaya doğru süzülürcesine gelirken bir eli hizmetçisinin kolundaydı. Gerçi böylesi bir yardıma ihtiyacı olmayan gördüğüm nadir kadınlardan biriydi.</span></p>

    <p class="Normal para-style-override-7"><span class="char-style-override-8">Uzun boylu ve hızlı olan kadın, saçının beyazlarına ters düşen sert adımlarla yürüyordu. Bir zamanlar saçları Jamie’ninki gibi kızıl olmalıydı, çünkü az da olsa hâlâ saçlarında kızıllık vardı. </span></p>

    <p class="Normal para-style-override-7"><span class="char-style-override-8">Önde gelenlerin arasındaki küçük çocukların biri bağırdı ve içlerinden ikisi, kalabalıktan kurtularak demir attığımız yere doğru uzanan patikadan hızla koşturmaya başladılar. Etrafımızı çevreleyip yavru köpekler gibi bağrışmaya başladılar. İlk başta söylediklerinden bir şey anlamamıştım. Fakat Ian onlara şakayla karşılık verdiğinde Gaelce bağrıştıklarını anlayabildim.</span></p>

    <p class="Normal para-style-override-7"><span class="char-style-override-8">Jamie, ilk karşılaşmada ne yapacağını ya da ne söyleyeceğini düşündü mü bilmiyordum ama o an gelince öne doğru çıkıp Jocasta MacKenzie’nin yanına gitti ve, “Teyze, benim Jamie,” diyerek ona sarıldı.</span></p>

    <p class="Normal para-style-override-7"><span class="char-style-override-8">Ancak teyzesini bırakıp bir adım gerilediğinde yüzünü görebilmiştim. Yüzünde, sabırsızlık, mutluluk ve korku arasında gidip gelen, daha önce hiç görmediğim bir ifade vardı. Ufak bir şaşkınlık anında Jocasta MacKenzie’nin, ablasına yani Jamie’nin annesine çok benziyor olabileceği aklıma geldi.</span></p>

    <p class="Normal para-style-override-7"><span class="char-style-override-8">Jamie’nin koyu mavi gözlerini ondan almış olabileceğini düşündüm ama tam göremiyordum. Teyzesi, gözyaşları arasından güldüğü için gözleri buğulanmıştı. Jamie’yi kollarından tutarken, yüzünde var olmayan bir saç telini çekmeye </span><span class="char-style-override-8">çalışırcasına yanağına dokunmak için uzandı.</span></p>

    <p class="Normal para-style-override-7"><span class="char-style-override-8">“Jamie!” dedi defalarca. “Jamie, küçük Jamie! Ah, geldiğine çok sevindim, genç adam!” Elini bir kere daha uzatarak saçlarına dokundu, yüzünde bir hayret ifadesi vardı.</span></p>

    <p class="Normal para-style-override-7"><span class="char-style-override-8">“Yüce Meryem, dev gibi olmuşsun! En az kardeşim Dougal kadar uzunsun!”</span></p>

    <p class="Normal para-style-override-7"><span class="char-style-override-8">Jamie’nin yüzündeki mutluluk ifadesi bir an solduysa da gülümsemeye devam etti ve beni teyzesinin karşısına getirdi.</span></p>

    <p class="Normal para-style-override-7"><span class="char-style-override-8">“Teyzeciğim, sana karımı takdim edebilir miyim? Bu Claire.”</span></p>

    <p class="Normal para-style-override-7"><span class="char-style-override-8">Yüzü ışıldayarak anında elimi elleri arasına aldığında, bir sızıyla uzun, güçlü parmaklarının farkına vardım. Gerçi parmak eklemleri yaşla birlikte az da olsa yumru yumru olmuştu ama cildi yumuşaktı. Kavrayışı Brianna’nınki gibi cesaret kırıcı bir his uyandırıyordu.</span></p>

    <p class="Normal para-style-override-7"><span class="char-style-override-8">“Seninle tanıştığıma çok mutlu oldum, sevgili kızım,” dedi ve yanağımdan öpmek için beni kendine çekti. Elbisesinden nane ve mine çiçeğinin güçlü kokusu geliyordu ve bir anda kendimi kutsal bir varlığın koruması altında hissettim.</span></p>

    <p class="Normal para-style-override-7"><span class="char-style-override-8">“Çok güzel!” dedi beğeniyle, uzun parmakları elbisemin kollarını okşuyordu.</span></p>

    <p class="Normal para-style-override-7"><span class="char-style-override-8">“Teşekkür ederim,” dedim ama o sırada Ian ve Fergus tanıştırılmak üzere yanımıza geldi. Her ikisini de kucaklayarak sevgiyle karşılarken Fergus’un kibar bir Fransız tavrıyla elini öpmesine kahkahayla güldü.</span></p>

    <p class="Normal para-style-override-7"><span class="char-style-override-8">Onlardan ayrılarak, “Gel,” derken elinin tersiyle ıslak yanaklarını siliyordu. “Gelin canlarım, çay içip bir şeyler yiyelim. Böyle bir yolculuktan sonra çok aç olmalısınız. Ulysses!” Etrafına bakındığı sırada kâhya bir adım öne çıkıp başıyla bizi selamladı.</span></p>

    <p class="Normal para-style-override-7"><span class="char-style-override-8">“Madam,” diyerek beni, “Sör,” diyerek de Jamie’yi selamladı. Yumuşak bir ses tonuyla, “Her şey hazır, Bayan Jo,” dedi ve elini tutması için hanımına uzandı.</span></p>

    <p class="Normal para-style-override-7"><span class="char-style-override-8">Taş yoldan yürümeye başladıklarında, Fergus, Ian’a dönerek kâhyanın zarif tavırlarını taklit etti ve sonra alay edercesine kolunu ona uzattı. Ian zarifçe Fergus’u arkasından tekmeledi ve patikada yürümeye devam ederken etrafı görebilmek için çevresine bakındı. Yeşil kurdelesi çözülmüş sırtının ortasında sallanıyordu.</span></p>

    <p class="Normal para-style-override-7"><span class="char-style-override-8">Jamie bu eşek şakaları yüzünden homurdanırken yine de gülümsüyordu.</span></p>

    <p class="Normal para-style-override-7"><span class="char-style-override-8">“Madam?” Kolunu bana uzattı ve ben de koluna girdim, sonra bizi karşılamak için kapılarını açmış River Run’a götürecek patikada salına salına yürümeye devam ettik.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Yüksek tavanları ve alt kattaki bütün odalarda bulunan büyük Fransız kapılarıyla evin içi geniş ve havadardı. Büyük yemek odasından geçerken bir an gümüş ve kristal eşyalar ilişti gözüme. Bu da Hector Cameron’ın çok başarılı bir çiftlik sahibi olduğunun ispatı, diye düşündüm.</span></p>

    <p class="Normal para-style-override-7"><span class="char-style-override-8">Jocasta bizi daha küçük, sıcak ama diğer odalarda olduğu gibi kaliteli mobilyalarla döşenmiş kendi misafir odasına götürdü. Süs eşyalarının parıltıları ve cilalanmış mobilyaların ışıltılarına rağmen, oda yine de sade dokunuşlar taşıyordu. Yaz çiçeklerinin olduğu camdan bir vazo, süslü gümüş bir çan ve açık Fransız kapılardan gelen hafif esintiyle kendi kendine dönen bir çıkrığın yanında, yünlerle dolu büyük bir örgü sepeti küçük, cilalı ahşap bir masanın üzerinde duruyordu.</span></p>

    <p class="Normal para-style-override-7"><span class="char-style-override-8">Odaya kadar bize eşlik eden kâhya, hanımını yerine oturttuktan sonra sürahi ve şişe koleksiyonunun durduğu büfeye döndü.</span></p>

    <p class="Normal para-style-override-7"><span class="char-style-override-8">“Gelişinizi kutlamak için bir şeyler içeriz, değil mi Jamie?” diye soran Jocasta, uzun ince elini büfeye doğru salladı. “Sanırım İskoçya’dan ayrıldığınızdan beri doğru düzgün bir viski içememişsinizdir, değil mi?”</span></p>

    <p class="Normal para-style-override-7"><span class="char-style-override-8">Jamie gülerek teyzesinin karşısına oturdu. “Gerçekten de içmedik, teyze. Viskileri burada nasıl bulabildin?”</span></p>

    <p class="Normal para-style-override-7"><span class="char-style-override-8">Jocasta omzunu silkti ve gülümsedi, keyfi yerinde görünüyordu. “Enişten yıllar önce bunları stok yapmıştı. Depo dolusu tütün karşılığında, bir gemi yükünün yarısı kadar şarap ve likörü satma amaçlı takas etmişti… ama sonra kolonilerde biradan daha alkollü içki satılmasını yasaklayan bir kanun çıktı. Bu yüzden de içki kilerimizde iki yüz şişeyle kalakaldık.”</span></p>

    <p class="Normal para-style-override-7"><span class="char-style-override-8">Jocasta, bakma zahmetine bile girmeden sandalyesinin yanındaki masaya elini uzattı. Bakmaya ihtiyacı yoktu; kâhyası kristal bardağını tam da parmaklarının değeceği yere yavaşça koymuştu. Parmaklarıyla bardağı sarıp kaldırdı ve büyük bir zevkle gözlerini kapayarak içkiyi kokladı.</span></p>

    <p class="Normal para-style-override-7"><span class="char-style-override-8">“Kilerde fazlasıyla içki var. Ne kadar çok içsem de tek başıma bitiremeyeceğim kadar fazla!” Gözlerini açtı ve gülümseyerek bardağını bize doğru kaldırdı. “Sana, yeğenim ve senin sevgili eşine. Umarım bu evi kendi eviniz gibi görürsünüz! </span><span class="italik char-style-override-7" xml:lang="tr-TR">Sl</span><span class="italik char-style-override-7" xml:lang="tr-TR">àinte!</span><span class="char-style-override-8"> Sağlığınıza!” </span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Slàinte</span><span class="bolditalik char-style-override-7"> </span><span class="italik char-style-override-7" xml:lang="tr-TR">mhar!</span><span class="char-style-override-8">” dedi Jamie ve hepimiz içkilerimizi yudumlamaya başladık. </span></p>

    <p class="Normal para-style-override-7"><span class="char-style-override-8">Tereyağı gibi yumuşak ve güneş ışığı gibi iç yakan iyi bir viskiydi. Sıcaklığın mideme indiğini ve oradan belkemiğime yayıldığını hissedebiliyordum.</span></p>

    <p class="Normal para-style-override-7"><span class="char-style-override-8">Jamie’de de aynı etkiyi göstermiş gibiydi; yüzü rahatladıkça kaşlarının arasındaki çizginin yavaşça kaybolduğunu görebiliyordum.</span></p>

    <p class="Normal para-style-override-7"><span class="char-style-override-8">“Kız kardeşine buraya sağ salim geldiğinizi söylemek için Ulysses’e bu gece mektup yazdıracağım,” diyordu Jocasta. “Yol boyunca başınıza gelebilecek talihsizlikleri düşünerek küçük kardeşi için çok endişeleniyordu.”</span></p>

    <p class="Normal para-style-override-7"><span class="char-style-override-8">Jamie bardağını bıraktı ve sıkıntılı bir itirafta bulunabilmek için boğazını temizleyerek güç almaya çalıştı.</span></p>

    <p class="Normal para-style-override-7"><span class="char-style-override-8">“Talihsizlikler demişken, teyze, korkarım ki sana söylemem gereken bir…”</span></p>

    <p class="Normal para-style-override-7"><span class="char-style-override-8">Başımı çevirdim, talihimizin üzücü durumunu kısaca açıklarken onu seyrederek sıkıntısını arttırmak istemiyordum. Jocasta dikkatle dinledi, korsanlarla olan karşılaşmamız yüzünden dehşete düşerek alçak sesli çığlıklar atıyordu. “Ahlaksızlar, ah, ahlaksızlar!” diye haykırdı. “Sizin kibarlığınızı bu şekilde mi ödeyeceklerdi! O adam asılmalı!”</span></p>

    <p class="Normal para-style-override-7"><span class="char-style-override-8">“Benden başka suçlanacak kimse yok, teyze,” dedi Jamie pişmanlıkla. “Ben olmasam o adam </span><span class="italik char-style-override-7" xml:lang="tr-TR">asılacaktı.</span><span class="char-style-override-8"> Adamın zaten bir hain olduğunu biliyordum, sonunda da bir kötülük yapmasına çok fazla şaşırmamam gerekir.”</span></p>

    <p class="Normal para-style-override-7"><span class="char-style-override-8">“Hmm.” Jocasta koltuğunda doğruldu, konuşurken Jamie’nin sol omzunun biraz üstüne bakıyordu.</span></p>

    <p class="Normal para-style-override-7"><span class="char-style-override-8">“Ne olursa olsun, yeğenim. River Run’ı eviniz olarak görmenizi istiyorum. Bunda ciddiyim. Hepiniz hoş geldiniz. Ve talihinizi düzeltmek için bir yol bulacağımızdan eminim.”</span></p>

    <p class="Normal para-style-override-7"><span class="char-style-override-8">Jamie, “Teşekkür ederim, teyze,” diye mırıldandıysa da teyzesiyle göz göze gelmek istemediği için yere bakıyordu. Ben de eklem yerlerini beyazlatacak kadar viski bardağını sıkıca tuttuğunu görebiliyordum.</span></p>

    <p class="Normal para-style-override-7"><span class="char-style-override-8">Neyse ki sohbet Jenny ve onun Lallybroch’ta yaşayan ailesine kaydı da Jamie’nin utancı biraz azaldı. Akşam yemeği haber verildi; çimenliklerden ve çiçek tarhlarından gelen akşam esintisinin mutfaktan taşıdığı cezbedici kızarmış et kokusunu alabiliyordum.</span></p>

    <p class="Normal para-style-override-7"><span class="char-style-override-8">Ian süs eşyalarını eline alıp tekrar yerine koyarak odanın içinde gezinirken, Fergus ayağa kalkıp nazikçe izin istedi. Evin içinde sıkılan Rollo, kapı eşiği boyunca gayretle koklayarak yolunu bulmaya çalışıyor, evin titiz kâhyası bariz bir hoşnutsuzlukla onu seyrediyordu.</span></p>

    <p class="Normal para-style-override-7"><span class="char-style-override-8">Zevkten de öte çok özenle düzenlenmiş güzel ev ve içindeki bütün mobilyalar sadeydi ama iyi bir işçilikle yapılmışlardı. Ian birden duvardaki büyük tablonun önünde durunca, evdeki zarif düzenlemenin ve şık uyumun arkasında yatan sebebi fark ettim.</span></p>

    <p class="Normal para-style-override-7"><span class="char-style-override-8">“Jocasta Teyze!” diye haykırdı Ian, sabırsızlıkla teyzesinin yüzüne bakmak için döndü. “Bunu sen mi yaptın? Üzerinde adın yazıyor.”</span></p>

    <p class="Normal para-style-override-7"><span class="char-style-override-8">Bir an Jocasta’nın yüzünün gölgelendiğini düşündüm ama kadın sonra tekrar gülümsedi.</span></p>

    <p class="Normal para-style-override-7"><span class="char-style-override-8">“Dağ manzarasını mı? Onların görüntüsünü her zaman sevmişimdir. Hayvan derilerini takas etmek için taşraya gittiğinde ben de Hector’la giderdim. Dağlarda kamp yapardık ve alev alev yanan büyük bir şenlik ateşi yakardık. İşaret verebilmek için hizmetçiler ateşin gece gündüz yanmasını sağlıyorlardı. Ve birkaç gün içinde vahşi Kızılderililer ormandan gelip konuşmak ve viski içmek için ateşin başına oturur ve takas yaparlardı. Ben… ben de eskiz defterim ve karakalemlerimle saatlerce oturup görebildiğim her şeyi çizerdim.”</span></p>

    <p class="Normal para-style-override-7"><span class="char-style-override-8">Döndü ve başıyla odanın diğer tarafını işaret etti. “Git ve o köşedeki tabloya bak, delikanlı. Ağaçlara saklanmış Kızılderili’yi bulabilecek misin?”</span></p>

    <p class="Normal para-style-override-7"><span class="char-style-override-8">Jocasta viskisini bitirdi ve bardağını sehpaya koydu. Kâhya yenilemeyi önerdi, fakat kadın, adama hiç bakmadan elini sallayarak onu gönderdi. Kâhya içki sürahisini yerine bırakarak koridorda sessizce kayboldu.</span></p>

    <p class="Normal para-style-override-7"><span class="char-style-override-8">“Evet, dağ manzarasını severim,” dedi Jocasta yeniden yumuşak bir sesle. “İskoçya gibi kasvetli ve çorak değil ama kayaların üzerindeki güneş ve ağaçlardaki sis bana hep Leoch’u hatırlatmıştır.”</span></p>

    <p class="Normal para-style-override-7"><span class="char-style-override-8">Başını iki yana salladı, Jamie’ye gülümserken yüzü biraz fazla ışıldamıştı. “Lakin benim evim uzun zamandır artık burası, yeğenim. Umarım sen de burayı evin olarak görürsün.”</span></p>

    <p class="Normal para-style-override-7"><span class="char-style-override-8">Zaten pek fazla seçeneğimiz yoktu ama Jamie, minnettar olduğunu mırıldanarak başını salladı. Ancak aniden başını kaldırıp ürkmüş bir şekilde havlayan Rollo yüzünden sözleri yarıda kaldı.</span></p>

    <p class="Normal para-style-override-7"><span class="char-style-override-8">“Ne oldu, köpek?” dedi Ian, büyük kurt köpeğinin yanına gelerek. “Bir koku mu aldın?” Rollo sızlanarak dışarıdaki gölge gibi görünen çiçek tarhlarına bakıyordu ve kalın kürkü huzursuzlukla seğiriyordu.</span></p>

    <p class="Normal para-style-override-7"><span class="char-style-override-8">Jocasta başını açık kapıya doğru çevirdi ve duyulabilir şekilde kokladı, açık burun delikleri adeta çan gibi yayılmıştı. “Kokarca bu,” dedi.</span></p>

    <p class="Normal para-style-override-7"><span class="char-style-override-8">“Kokarca mı?” diyen Ian dehşetle kadına bakıyordu. “Evin </span><span class="char-style-override-8">bu kadar yakınına geliyorlar mı?”</span></p>

    <p class="Normal para-style-override-7"><span class="char-style-override-8">Jamie aceleyle kalktı ve bakabilmek için dışarı çıktı. “Ben henüz göremedim,” dedi. Eli kendiliğinden belini yokladı ama bu takım elbisesiyle hançerini takamamıştı. Jocasta’ya döndü. “Evde silah var mı, teyze?”</span></p>

    <p class="Normal para-style-override-7"><span class="char-style-override-8">Jocasta’nın ağzı açıldı. “Evet,” dedi. “Çok var. Fakat- ”</span></p>

    <p class="Normal para-style-override-7"><span class="char-style-override-8">“Jamie,” dedim, “kokarca bir-”</span></p>

    <p class="Normal para-style-override-7"><span class="char-style-override-8">İkimiz de konuşmamızı bitiremeden bahçe sınırındaki aslanağızlarının arasında bir karışıklık çıktı. Çiçeklerin uzun bitki sapları öne ve arkaya doğru sallanıyordu. Rollo hırladı, boynunun arkasındaki tüyler kızgınlıkla havaya kalkmıştı.</span></p>

    <p class="Normal para-style-override-7"><span class="char-style-override-8">“Rollo!” Ian silah olarak kullanabileceği bir şey bulabilmek için etrafa bakındı, şöminedeki demir çubuğu yakaladı ve başının üzerinde sallayarak kapıya doğru gitti.</span></p>

    <p class="Normal para-style-override-7"><span class="char-style-override-8">“Ian, bekle!” diyen Jamie, yeğeninin havaya kalkmış kolunu yakaladı. “Bak.” Yüzünde koca bir gülümsemeyle çiçeklerin bitimini gösterdi. Aslanağzı çiçekleri ikiye ayrılmış, siyah-beyaz çizgileri olan şişman bir kokarca ortaya çıkmıştı ve belli ki kendi dünyasında bütün bu olanların doğru olduğunu düşünüyordu.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Bu</span><span class="char-style-override-8"> mu kokarca?” diye sordu Ian, kuşkuyla. “Bu pis kokulu minicik bir sansardan farklı bir şey değil!” Burnunu kırıştırdı, yüzünde eğlenmeyle tiksinme arasında bir ifade vardı. “Peh! Ben de bunun tehlikeli büyük bir canavar olduğunu düşünmüştüm!”</span></p>

    <p class="Normal para-style-override-7"><span class="char-style-override-8">Kokarcanın kendinden memnun ilgisiz hali, Rollo’ya fazla gelmişti, ileri doğru atılarak kısa, hiddetli bir şekilde havladı. Saldıracak gibi yaparak terasta bir ileri bir geri gidiyordu. Hırlıyor ve gürültüden rahatsız olmuş kokarcaya kısa hamleler yapıyordu.</span></p>

    <p class="Normal para-style-override-7"><span class="char-style-override-8">Jamie’nin arkasına sığınarak, “Ian,” dedim, “köpeğini çağır. Kokarcalar tehlikelidir.”</span></p>

    <p class="Normal para-style-override-7"><span class="char-style-override-8">“Tehlikeli mi?” Jamie yüzündeki şaşkınlık ifadesiyle bana döndü. “Ama ne- ”</span></p>

    <p class="Normal para-style-override-7"><span class="char-style-override-8">“Sansarlar sadece pis kokar,” diye açıkladım. “Kokarcalar da… Ian, hayır! Onu rahat bırak ve içeri gir!” Ian merakla elini uzattı ve demir çubukla kokarcayı dürttü. Kokarca bu yersiz samimiyete kızdı ve ayağını yere vurarak kuyruğunu kaldırdı.</span></p>

    <p class="Normal para-style-override-7"><span class="char-style-override-8">Arkamdan bir sandalye gıcırtısı gelince, sesten yana döndüm. Jocasta ayağa kalkmış, paniklemiş gibi görünüyordu ama kapıya gelmek için bir harekette bulunmadı. “Neler oluyor?” dedi. “Ne yapıyorlar?” Beni şaşırtan, onun başını bir sağa bir sola çevirip odaya bakıyor olmasıydı, sanki karanlıkta birinin yerini belirlemeye çalışıyor gibiydi.</span></p>

    <p class="Normal para-style-override-7"><span class="char-style-override-8">Aniden gerçeği anladım; kâhyasının kolundaki eli, karşılarken Jamie’nin yüzüne dokunması, kavraması için uygunca bırakılan bardak ve Ian’ın onun resim yapması hakkında konuşurken yüzünün gölgelenmesi… Jocasta Cameron kördü.</span></p>

    <p class="Normal para-style-override-7"><span class="char-style-override-8">Boğuk bir haykırış ve insanın içine işleyen acı bir havlama beni silkeleyerek terastaki daha acil olan duruma dönmeme sebep oldu. Keskin bir koku, dev bir dalga halinde odaya dağıldı, yere çarparak coştu ve etrafımda mantar şeklinde yükselen bir bulut oluşturdu.</span></p>

    <p class="Normal para-style-override-7"><span class="char-style-override-8">Tıkanmış, nefesim kesilmiş ve pis kokudan gözlerim yaşarmış bir halde, nefes nefese Gaelce söylenen Jamie’yi el yordamıyla aradım. Dışarıdaki acıklı uluma ve inlemelerin yarattığı kulağa hoş gelmeyen seslerin yanı sıra, arkamdan Jocasta’nın zilinin hafifçe çınlamasını duydum.</span></p>

    <p class="Normal para-style-override-7"><span class="char-style-override-8">“Ulysses?” dedi, teslim olmuş bir sesle. “Akşam yemeğinin gecikeceğini aşçıya söylesen iyi olur.” </span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Şansımıza en azından yaz ayındayız,” dedi Jocasta, ertesi günkü kahvaltıda. “Ya bu kışın olsaydı ve biz de kapıları kapalı tutmak zorunda kalsaydık!” Yaşına göre şaşırtıcı bir şekilde iyi durumda olan dişlerini göstererek kahkaha attı.</span></p>

    <p class="Normal para-style-override-7"><span class="char-style-override-8">“Ah, evet,” diye mırıldandı Ian. “Lütfen, biraz daha kızarmış ekmek alabilir miyim, madam?” </span></p>

    <p class="Normal para-style-override-7"><span class="char-style-override-8">O ve Rollo nehirde ilk yıkananlar olmuşlardı ve arka bahçedeki tuvaleti kaplayan asmalardan alınan iri domateslerle kendilerini ovmuşlardı. Bu mahsullerin kokuyu azaltıcı özellikleri, insan dışkısının kokusunu giderdiği gibi kokarca sıvısı üzerinde de işe yaramıştı ama iki durumda da tamamen etkisizleştirmek mümkün olmuyordu. Ian, açık Fransız kapının yanındaki uzun masanın bir ucunda tek başına oturuyordu. Ona kızarmış ekmeğini getiren hizmetçi tabağı önüne koyarken fazla belli etmeden burnunu buruşturdu.</span></p>

    <p class="Normal para-style-override-7"><span class="char-style-override-8">Belki Ian’ın yakınlığı ve açık havada olma arzusu, Jocasta’nın River Run’ın yukarı taraflarında kalan ormandaki terebentin fabrikasını görmek için atla gezintiye çıkmayı önermesine sebep olmuştu.</span></p>

    <p class="Normal para-style-override-7"><span class="char-style-override-8">“Oraya gidip dönmek bir gün sürüyor ama havanın iyi olacağını düşünüyorum.” Altın başak otlarının ve alev çiçeklerinin üzerinde vızıldayan arıların olduğu taraftaki açık Fransız pencereye doğru döndü. “Onları duyuyor musun?” dedi Jamie’ye, yüzünde belli belirsiz bir gülümseme hâkimdi. “Arılar havanın sıcak ve açık olacağını söylüyorlar.”</span></p>

    <p class="Normal para-style-override-7"><span class="char-style-override-8">“Çok keskin kulaklarınız var Madam Cameron,” dedi Fergus kibarca. “Eğer ahırınızdan bir atı ödünç almama izin verirseniz ben kasabaya gitmeyi tercih ederim.” Jamaika’da bulunan Marsali’ye mektup göndermek için can attığını biliyordum; önceki gece maceralarımızı ve sağ salim gelişimizi açıklayan uzun bir mektup yazmasına yardım etmiştim. Bir kölenin haftalık mektupları götürmesini beklemektense kendi eliyle postalamayı tercih ediyordu.</span></p>

    <p class="Normal para-style-override-7"><span class="char-style-override-8">“Tabii ki alabilirsiniz, Bay Fergus,” dedi Jocasta zarifçe ve gülümseyerek masaya baktı. “Dediğim gibi, hepiniz River Run’ı kendi eviniz gibi görmelisi</span><span class="char-style-override-8">niz.”</span></p>

    <p class="Normal para-style-override-7"><span class="char-style-override-8">Jocasta yolculukta bize eşlik edeceğini açıkça belirtti; koyu yeşil muslin elbisesiyle aşağı indiğinde arkasındaki Phaedre adındaki kız kadife kurdeleyle uyumlu şık bir şapka taşıyordu. Koridorda duraksadı ama şapkayı hemen takmaktansa Phaedre’nin beyaz keten bandı, kafasının etrafına gözlerini örterek sıkıca sarmasını bekledi.</span></p>

    <p class="Normal para-style-override-7"><span class="char-style-override-8">“Işık dışında hiçbir şey göremiyorum,” diye açıkladı Jacosta. “Nesnelerin ne olduklarını çıkaramıyorum. Yine de güneş ışığı bana acı veriyor, o yüzden de dışarı çıkarken gözlerimi korumak zorundayım. Hazır mısınız, canlarım?”</span></p>

    <p class="Normal para-style-override-7"><span class="char-style-override-8">Bu, onun körlüğü hakkındaki şüphelerimin bazılarını gidermiş olsa da tamamen dindirmedi. Beyne giden sinirlerin zamanla işlevlerini yapamamasından kaynaklanan Tavuk Karası mıydı acaba? Geniş ön koridorda arkasından ilerlerken körlüğün nedenini merak ediyordum. Yoksa makula dejenerasyon</span><span class="char-style-override-10"><a class="footnote-link" href="#footnote-50256-8" id="footnote-50256-8-backlink">8</a></span><span class="Dipnot-Ba-vurusu char-style-override-11">*</span><span class="char-style-override-8"> muydu? Gerçi göz tansiyonundan kaynaklanma olasılığı daha yüksekti. Çıplak gözle görülemeyenleri görmek için can atarak parmaklarımın görünmez bir oftalmoskopu</span><span class="char-style-override-10"><a class="footnote-link" href="#footnote-50256-9" id="footnote-50256-9-backlink">9</a></span><span class="Dipnot-Ba-vurusu char-style-override-11">**</span><span class="char-style-override-8"> kavrayışı ilk değildi… ve son olmayacağını da biliyordum.</span></p>

    <p class="Basic-Paragraph para-style-override-13" xml:lang="en-US"><span class="dip char-style-override-12">8</span><span class="dip char-style-override-12" xml:lang="tr-TR"> Yaşla birlikte net görememe hastalığı. (ç.n.)</span><span class="char-style-override-17" xml:lang="tr-TR"/></p>

    <p class="Basic-Paragraph para-style-override-13" xml:lang="en-US"><span class="dip char-style-override-12">9</span><span class="dip char-style-override-12" xml:lang="tr-TR"> Göz doktorlarının gözün içini görebilmeleri için kullandıkları alet. (ç.n.)</span><span class="char-style-override-13"/></p>

    <p class="Normal para-style-override-7"><span class="char-style-override-8">Ahıra gittiğimizde bir at arabası bekliyordum ama Jocasta için eyerlenip hazırlanmış kısrağı gördüğümde şaşırmıştım. Bu büyüleyici atların Tanrı vergisi yetenekleri, MacKenzie arazisinde kuvvetlice koşmalarıydı. Kısrak başını kaldırdı, sahibesini görünce kişnedi ve Jocasta hemen atın yanına gitti, yüzü mutlulukla aydınlanmıştı.</span></p>

    <p class="Normal para-style-override-7"><span class="char-style-override-8">“</span><span class="italik char-style-override-7" xml:lang="tr-TR">Ciamar a tha tu</span><span class="char-style-override-8">?</span><span class="char-style-override-10"><a class="footnote-link" href="#footnote-50256-10" id="footnote-50256-10-backlink">10</a></span><span class="Dipnot-Ba-vurusu char-style-override-11">*</span><span class="char-style-override-8">” dedi, atın kemerli yumuşak burnunu okşayarak. “Bu benim tatlı Corinna’m. Sevimli bir kız, değil mi?” Elini cebine atarak atın kibarca kabul ettiği küçük yeşil bir elmayı çıkardı.</span></p>

    <p class="Basic-Paragraph para-style-override-13" xml:lang="en-US"><span class="dip char-style-override-12">10</span><span class="dip char-style-override-12" xml:lang="tr-TR"> (Gal.) Nasılsın? (ç.n.)</span><span class="char-style-override-13"/></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">“Dizinle ilgilendiler mi, </span><span class="italik char-style-override-7" xml:lang="tr-TR">mo chridhe</span><span class="char-style-override-8">.” Atın omzunda ve dizinde elini gezdirerek iyileşmekte olan yara izini arayıp buldu ve maharetli parmaklarıyla inceledi. “Ne dersin, yeğenim? Sence sağlıklı mı? Bir günlük yolculuğa dayanır mı?” </span></p>

    <p class="Normal para-style-override-7"><span class="char-style-override-8">Jamie dilini şaklatınca Corinna kendi dilinden konuşan bir insan olduğunu fark ederek nazikçe ona doğru bir adım attı. Jamie atın bacağına bir göz attıktan sonra, dizginini eline alıp yürümeye teşvik etmek için yumuşak bir ses tonuyla Gaelce bir şeyler söyledi. Sonra durması için dizginlerinden çekti ve eyere atlayarak ahırın bulunduğu açıklıkta iki kere tırıs giderek onları bekleyen Jocasta’nın önünde durdu.</span></p>

    <p class="Normal para-style-override-7"><span class="char-style-override-8">Jamie yere indiğinde “Tamamdır,” dedi. “Yeteri kadar zinde, teyze. Neden yaralandı?”</span></p>

    <p class="Normal para-style-override-7"><span class="char-style-override-8">“Bir yılan yüzünden, sör,” dedi seyis. Jamie ve atı kenardan dikkatle izleyen genç, zenci bir delikanlıydı.</span></p>

    <p class="Normal para-style-override-7"><span class="char-style-override-8">“Bu yılan sokması değil sanırım,” dedim, şaşırmıştım. “Yarılmış gibi görünüyor… sanki bacağını bir şeye kaptırmış gibi.”</span></p>

    <p class="Normal para-style-override-7"><span class="char-style-override-8">Seyis kaşını kaldırarak bana baktı ve saygılı bir şekilde başını salladı.</span></p>

    <p class="Normal para-style-override-7"><span class="char-style-override-8">“Evet, hanımefendi, böyle oldu. Bir ay önceydi, yüksek sesle feryat ettiğini duydum. Sanki ağır bir cisimle dövülüyormuş gibi </span><span class="italik char-style-override-7" xml:lang="tr-TR">güm</span><span class="char-style-override-8"> diye çarpışma sesleri geliyordu. Ahır başıma yıkılıyor gibiydi. Problemin ne olduğunu görmek için hızla ahıra girdiğimde yemliğin altındaki samanların içinde, ezilmiş halde büyük zehirli yılanın kanlı cesedini buldum. Yemlik parçalara ayrılmıştı. Küçük kısrak da köşede titriyordu, parçalardan birinin yardığı bacağından kan akıyordu.” Ata bakarken yüzünde apaçık bir gurur ifadesi vardı. “Ah, sen çok cesur, küçük bir varlıksın, kızım!”</span></p>

    <p class="Normal para-style-override-7"><span class="char-style-override-8">Jocasta kuru bir sesle bana “Büyük zehirli yılan neredeyse yarım metre boyundaydı,” diye fısıldadı. “Ve ayrıca basit, yeşil bir bahçe yılanıydı. Lakin bu aptal şeyler yılanlardan hastalık derecesinde korkarlar.” Başını genç seyisin olduğu yöne doğru eğdi ve gülümsedi. “Küçük Josh da onları pek sevmez, değil mi?”</span></p>

    <p class="Normal para-style-override-7"><span class="char-style-override-8">Seyis gülümsedi ve, “Evet, madam,” dedi. “Aynı kızım gibi, ben de o yaratıklara dayanamıyorum.”</span></p>

    <p class="Normal para-style-override-7"><span class="char-style-override-8">Karşılıklı konuşmaları dinleyen Ian, merakını daha fazla saklayamadı. “Nereden geliyorsun?” diye sordu seyise, genç adama büyülenmiş gibi dikkatle bakıyordu.</span></p>

    <p class="Normal para-style-override-7"><span class="char-style-override-8">Josh’ın alnı kırıştı. “Nereden mi geliyorum? Bir yerden gelmiyo… Ah, evet. Ne demek istediğinizi şimdi anladım. Nehrin yukarısında, Bay George Burnett’ın yerinde doğmuşum. Bayan Jo, beni iki sene önce Paskalya zamanı satın aldı.”</span></p>

    <p class="Normal para-style-override-7"><span class="char-style-override-8">Jamie, “Sanırım Bay Burnett’ın Aberdeen’e kuş uçuşu mesafede doğmuş olabileceğini düşünebiliriz,” dedi bana yumuşak bir ses tonuyla. “Değil mi?”</span></p>

    <p class="Normal para-style-override-7"><span class="char-style-override-8">River Run oldukça büyük bir araziyi kaplıyordu, sadece en önemli yeri olan nehir kenarı arazisini değil, koloninin üçte birini kaplayan değerli uzun yapraklı çam istiflerini de içeriyordu. Buna ek olarak, Hector Cameron daha sonradan Cape Fear’a akan birçok kollardan birini içeren ırmağın olduğu araziyi de başarılı bir şekilde elde etmişti. </span></p>

    <p class="Normal para-style-override-7"><span class="char-style-override-8">Böylelikle, sadece değerli hammaddeler olan kerestelik orman, zift ve terebentin elde etmekle kalmayıp bunların satışı için de uygun bir yere sahip olmuştu. Sadece yeterli miktarda tütün ve çivit otu üreten River Run’ın gelişip zenginleşmesi küçük bir mucizeydi. Gerçi atla geçerken gördüğümüz güzel kokulu yeşil tütün tarlaları, bana yeterlilikten daha fazlası olduğunu düşündürdü. </span></p>

    <p class="Normal para-style-override-7"><span class="char-style-override-8">“Orada küçük bir bıçkı atölyesi var,” diye açıkladı Jocasta, atla ilerlerken. “Irmağın koluyla nehrin birleştiği yerin tam yukarısında kalıyor. Kesim ve şekillendirme burada yapılıyor ve sonra da keresteler ve fıçılar ırmağın aşağısına doğru, Wilmington’a yük dubalarıyla gönderiliyor. Eğer akıntıya karşı kürek çekmeyi tercih ederseniz evle atölye arasında pek bir mesafe yok ama ben size biraz olsun araziyi göstermek istedim.” Çam kokulu havayı zevkle içine çekti. “Dışarı çıkmayalı çok olmuştu.”</span></p>

    <p class="Normal para-style-override-7"><span class="char-style-override-8">Güzel bir </span><span class="italik char-style-override-7" xml:lang="tr-TR">araziydi</span><span class="char-style-override-8">. Çam ormanına girdiğimizde güneş, ağaçların iğne yaprakları tarafından kapandığından hava biraz daha serindi. Ağaçlar dallanıp budaklanmadan önce gövdeleri altı ya da dokuz metre kadar yukarıya doğru yükseliyordu. Atölyede üretilen malların büyük bir kısmının, Kraliyet donanması için yapılan gemi direkleri ve serenler olduğuna şaşmamak gerekirdi.</span></p>

    <p class="Normal para-style-override-7"><span class="char-style-override-8">Jocasta’nın konuşmalarından River Run’ın donanmayla büyük iş anlaşmaları yaptığı anlaşılıyordu; gemi direkleri, serenler, tirizler</span><span class="char-style-override-10"><a class="footnote-link" href="#footnote-50256-11" id="footnote-50256-11-backlink">11</a></span><span class="char-style-override-8">, gemi kaburgaları, zift, terebentin ve katran. Jamie atını her şeyi en ince detayıyla anlatan Jocasta’nın yanında sürerek onu dikkatle dinliyordu. Ian ve ben de arkalarından onları takip ediyorduk. River Run’ı inşa ederken kocasıyla birlikte çalıştıkları belli oluyordu; şimdi kocası yanında olmadığına göre bu koca yeri tek başına nasıl idare ettiğini merak ettim.</span></p>

    <p class="Basic-Paragraph para-style-override-11" xml:lang="en-US"><span class="dip char-style-override-12">11 </span><span class="dip char-style-override-12" xml:lang="tr-TR">Çarpma ve sürtüşmelerden korunmak için güvertesiz teknelerin, direklerin ve dubaların dış kenarlarına takılan, tahtadan veya halat örgüsüyle yapılmış çıkıntı. (ç. n.)</span><span class="char-style-override-13"/></p>

    <p class="Normal para-style-override-7"><span class="char-style-override-8">“Bak!” dedi Ian, eliyle işaret ederek. “Bu ne?”</span></p>

    <p class="Normal para-style-override-7"><span class="char-style-override-8">Dizginleri çekerek atımı onunkiyle işaret ettiği ağaca doğru yürüttüm. Kalın bir ağaç kabuğu soyularak ağacın iç kısmını ortaya çıkarmıştı. Ağacın iç kısmındaki sarı-beyaz bölümde, bıçakla ileri geri kesilmişçesine paralel çapraz çizgiler vardı.</span></p>

    <p class="Normal para-style-override-7"><span class="char-style-override-8">“Yaklaştık,” dedi Jocasta. Jamie durduğumuzu gördü ve geri gelerek bize katıldılar. “Bu gördüğünüz bir terebentin sakız ağacı; kokusundan anladım.”</span></p>

    <p class="Normal para-style-override-7"><span class="char-style-override-8">Hepimiz kokusunu alıyorduk; kesilmiş odun ve keskin reçine kokusu o kadar güçlüydü ki ağacı gözlerim bağlı bulabilirdim. Durduğumuz yerden uzaktan gelen sesleri duyabiliyordum. Birbirlerine seslenen çalışan adamların ve baltaların gürültüleri geliyordu. Nefes aldığımda yanan bir şeyin kokusunu da aldım.</span></p>

    <p class="Normal para-style-override-7"><span class="char-style-override-8">Jocasta, Corinna’yı kesilmiş ağacın kenarına doğru yaklaştırdı.</span></p>

    <p class="Normal para-style-override-7"><span class="char-style-override-8">“İşte,” dedi, keski ile yontularak, tırtıklı bir oyuk haline gelen kesilmiş ağacın dibine dokundu. “Biz buna kutu diyoruz, terebentinin hammaddesi ve özsuyu akıyor, burada toplanıyor. Bu neredeyse dolmuş; çok geçmeden bir köle gelip boşaltır.”</span></p>

    <p class="Normal para-style-override-7"><span class="char-style-override-8">Daha sözü bitmeden ağaçların arasından bir adam belirdi; üzerinde peştamaldan başka bir şey olmayan köle, arkasında geniş bir kayış sarkan, her iki tarafında fıçı olan iri, beyaz bir katırla geliyordu. Katır bizi gördüğü anda durdu ve başını arkaya doğru atarak deli gibi anırdı.</span></p>

    <p class="Normal para-style-override-7"><span class="char-style-override-8">“Bu Clarence olmalı,” dedi Jocasta, gürültünün arasından duyulacak kadar yüksek sesle konuşmuştu. “İnsanları görmekten hoşlanır. Peki yanındaki kim? Sen misin, Pompey?”</span></p>

    <p class="Normal para-style-override-7"><span class="char-style-override-8">“Eğet, hanmım. Benim.” Köle, katırın alt dudağını sıkıca tutarak sertçe büktü. “Kess atık, senni mikkop!” Konuşmasını akla uygun bir şekilde “Kes artık, seni mikrop!” olarak çevirirken adam bize doğru döndü. Bozuk konuşmasının nedenini anlayabilmiştim. Çenesinin sol alt yarısı yoktu; yüzünün elmacık kemiği altındaki bölümü derin bir çukur gibi çökmüş ve beyaz yara dokusuyla dolmuştu.</span></p>

    <p class="Normal para-style-override-7"><span class="char-style-override-8">Sanırım Jocasta, şoktan nefesimin kesildiğini duymuştu galiba - ya da böyle bir tepki bekliyordu - çünkü gözündeki bağı bana doğru çevirmişti.</span></p>

    <p class="Normal para-style-override-7"><span class="char-style-override-8">“Zift patlamasında oldu. Ölmemesi büyük bir şanstı. Hadi gelin, atölyeye yaklaştık.” Seyisini beklemeden atının başını ustalıkla çevirdi ve hızla ayrılarak ağaçların arasından yanık kokusuna doğru gitti.</span></p>

    <p class="Normal para-style-override-7"><span class="char-style-override-8">Ormanın sessizliğiyle terebentin imalathanesinin gürültüsü hayranlık vericiydi; harıl harıl çalışan insanlarla dolu geniş bir açık alandı. Çoğu, üzerinde çok az kıyafet olan ve vücutlarının açıkta kalan yerleri kömüre bulanmış kölelerdi.</span></p>

    <p class="Normal para-style-override-7"><span class="char-style-override-8">“Barakalarda birileri var mı?” Jocasta başını bana doğru çevirdi.</span></p>

    <p class="Normal para-style-override-7"><span class="char-style-override-8">Üzenginin üzerinde yükselerek, açıklık alanın biraz uzağında kalan bir sıra köhne barakanın olduğu yere doğru baktım. Bir renk ışıltısı gördüm; İngiliz donanması üniforması içinde üç adam ve koyu yeşil ceketli bir başkası vardı.</span></p>

    <p class="Normal para-style-override-7"><span class="char-style-override-8">“Bu gördüğün benim özel bir arkadaşım,” dedi Jocasta, tarifim üzerine memnun olmuş bir gülümsemeyle. “Bay Farquard Campbell. Gelin, yeğenim, onunla tanışmanızı istiyorum.”</span></p>

    <p class="Normal para-style-override-7"><span class="char-style-override-8">Yaklaşınca, adamın altmış yaşında ya da o civarda, orta boylu ama bazı İskoç erkeklerinin yaşlandıkça gösterdikleri sertliğin onda da olduğunu gördüm.</span></p>

    <p class="Normal para-style-override-7"><span class="char-style-override-8">Campbell, Jocasta’yı sevinçle selamlarken bana saygıyla reverans yaptı. Ian’ı kaşını kaldırarak selamladı ve sonra kurnaz gri gözlerini Jamie’ye çevirdi.</span></p>

    <p class="Normal para-style-override-7"><span class="char-style-override-8">“Geldiğiniz için çok memnun oldum, Bay Fraser,” dedi elini uzatarak. “Çok memnun oldum. Teyzeniz sizin River Run’ı ziyaret etme niyetinizi öğrendiğinden beri hakkınızda çok şey duydum.”</span></p>

    <p class="Normal para-style-override-7"><span class="char-style-override-8">Jamie’yle tanıştığına içtenlikle memnuniyet duyuyormuş gibi görünüyordu ki bu bana garip geldi. Çoğu insanın Jamie’yi tanımaktan mutlu olmadıklarından değil - bana göre çok çekici bir adamdır - ama dış görünüş olarak tamamen çekingen ve sessiz görünen biri için Campbell’ın bu alışılmadık coşkulu karşılamasında kuşkulu bir şey vardı.</span></p>

    <p class="Normal para-style-override-7"><span class="char-style-override-8">Eğer Jamie bir gariplik hissettiyse de şaşkınlığını kibar görünümünün arkasına saklamıştı. “Beni düşünerek vakit ayırmış olmanızdan dolayı gurur duydum, Bay Campbell.” Jamie, memnun bir ifadeyle gülümsedi ve başını eğerek deniz subaylarını selamladı. “Beyler? Sizi tanıdığıma da memnun oldum.”</span></p>

    <p class="Normal para-style-override-7"><span class="char-style-override-8">Bunu fırsat bilen tombul, kaşları çatık ufak tefek biri olan Yüzbaşı Wolff ve iki teğmeni kendilerini tanıttılar. Sonra baştan savma bir selamlamayla beni ve Jocasta’yı düşüncelerinin ve konuşmalarının dışında tutarak dikkatlerini birden kerestelerin ölçüsüne ve galon ölçü birimine verdiler.</span></p>

    <p class="Normal para-style-override-7"><span class="char-style-override-8">Jamie, kaşını kaldırarak bana baktı ve Jocasta’ya da hafifçe başını salladı. Bu evlilik dilinde; biz erkekler işi idare ederken sen teyzemi al ve git demekti.</span></p>

    <p class="Normal para-style-override-7"><span class="char-style-override-8">Jocasta nedense oradan ayrılmaya hiç hevesli görünmüyordu. “Sen devam et, canım,” diye ısrar etti. “Josh sana her şeyi gösterir. Beyler işlerini hallederken ben de gölgede bekleyeceğim; korkarım bu sıcaklık benim için çok fazla.”</span></p>

    <p class="Normal para-style-override-7"><span class="char-style-override-8">Erkekler iş konuşmak için derme çatma masası ve birkaç taburesi olan ön tarafı açık bir barakaya geçtiler. Burası muhtemelen kölelerin yemeklerini yerken hava alma uğruna karasineklere katlandıkları yerdi. Diğer baraka depolama hizmeti görüyordu, etrafı çevrilmiş olan üçüncü barakaysa anladığım kadarıyla yattıkları yer olmalıydı.</span></p>

    <p class="Normal para-style-override-7"><span class="char-style-override-8">Barakaların dışında, açıklık alanın ortasına doğru iki ya da üç ayrı ateş yakılmış ve üzerlerinde güneş ışığında buharı tüten, üçayaklı kaideye asılmış büyük kazanlar vardı.</span></p>

    <p class="Normal para-style-override-7"><span class="char-style-override-8">Beni kazanlardan birinin yanına götürerek, “Orada terebentini kaynatıp zift haline getiriyorlar,” diye açıkladı Josh. “Bazıları oradaki gibi fıçılara dolduruluyor,” - fıçıların yığıldığı yük arabasına doğru başını salladı - “ama kalanlar zift yapılıyor. Denizciler ne kadara ihtiyaçları olduğunu söylüyor, biz de ona göre yapıyoruz.”</span></p>

    <p class="Normal para-style-override-7"><span class="char-style-override-8">Yüksek, çürük bir tabureye tünemiş yedi, sekiz yaşlarında ufak bir çocuk uzun bir çubukla kazanı karıştırıyordu. Uzun boylu bir genç elindeki kocaman kepçeyle yanında durmuş, kazanın üstündeki arıtılmış terebentinin parlak tabakasını ayırıp yan taraftaki fıçıya koyuyordu.</span></p>

    <p class="Normal para-style-override-7"><span class="char-style-override-8">Onları seyrederken bir köle katırla birlikte ormandan çıktı ve kazana doğru ilerledi. Başka bir adam ona yardıma geldi ve birlikte - ağır olduğu belli olan - fıçıları katırdan indirdiler. Sonra da çamsakızının keskin kokusunun ıslık gibi çıkan sesiyle birer birer kazana boşalttılar.</span></p>

    <p class="Normal para-style-override-7"><span class="char-style-override-8">“Biraz geride dursanız iyi olur, hanımefendi,” dedi Josh, kolumdan tutup beni ateşin uzağına sürükleyerek. “Döktükleri şey sıçrar ve bu olduğunda ateş alıp yanmak istemezsiniz.”</span></p>

    <p class="Normal para-style-override-7"><span class="char-style-override-8">Ormandaki adamı gördükten sonra kesinlikle yanmak istemiyordum. Uzaklaştım ve barakalara doğru bir göz attım. Jamie, Bay Campbell ve denizciler masanın etrafındaki taburelerde oturuyorlar, içki içiyorlar ve bir tomar kâğıdı karıştırıyorlardı.</span></p>

    <p class="Normal para-style-override-7"><span class="char-style-override-8">Barakanın duvarına dayanmış, içerideki adamların görüş alanından uzaktaki kişi Jocasta Cameron’du. Yorgunluk bahanesini bırakmış ve bütün gücüyle açıkça onları dinliyordu.</span></p>

    <p class="Normal para-style-override-7"><span class="char-style-override-8">Josh yüzümdeki şaşkınlık ifadesini yakaladı ve baktığım şeyi görmek için döndü.</span></p>

    <p class="Normal para-style-override-7"><span class="char-style-override-8">“Bayan Jo, işlerin kontrolünün altında olmamasından nefret eder,” diye mırıldandı üzüntüyle. “Ben duymadım ama Phaedre, bir işi idare edemediği zaman hanımefendinin bağırıp çağırdığını söyledi. Dediğine göre son derece korkutucu oluyor ve öfkeyle ayağını yere vuruyormuş.”</span></p>

    <p class="Normal para-style-override-7"><span class="char-style-override-8">“Dikkat çekici bir manzara olmalı,” diye mırıldandım. “İdare edemediği ne olabilir ki acaba?” Kör olsun olmasın, Jocasta Cameron’ın, evini, arazilerini ve kontrolü altında çalışan insanları idare ettiği anlaşılıyordu.</span></p>

    <p class="Normal para-style-override-7"><span class="char-style-override-8">Şimdi şaşırma sırası Josh’a gelmişti.</span></p>

    <p class="Normal para-style-override-7"><span class="char-style-override-8">“İdare edemediği şey kahrolası donanma. Bugün neden geldiğimizi size söylemedi mi?”</span></p>

    <p class="Normal para-style-override-7"><span class="char-style-override-8">Jocasta Cameron’ın şimdi veya herhangi bir zamanda İngiliz Donanmasını idare etmeyi neden istediği gibi ilginç bir soru soramadan gelen bir çığlıkla konuşmamız kesildi. Bakmak için döndüğümde, panikle barakalara doğru koşan yarı çıplak birkaç adam tarafından neredeyse eziliyordum.</span></p>

    <p class="Normal para-style-override-7"><span class="char-style-override-8">Açıklığın uzağında olağandışı bir çeşit tepecik vardı; daha önce fark etmiştim ama sormaya fırsatım olmamıştı. Alan çoğunlukla topraktı ama tepecik çimenle kaplıydı ama değişik bir çimendi; yarısı yeşil yarısı sararmış ve aralarda da kurumuş, kahverengi uzun çimenler mevcuttu.</span></p>

    <p class="Normal para-style-override-7"><span class="char-style-override-8">Ansızın tepecik havaya uçtu. Bir patlama sesi olmamıştı, aksine kocaman bir hapşırık gibi boğuk bir ses çıkmıştı ve havadaki belli belirsiz bir sarsıntı dalgası yanağıma değdi.</span></p>

    <p class="Normal para-style-override-7"><span class="char-style-override-8">Bir patlama gibi ses çıkarmamış olsa da öyle göründüğü kesindi; yanmış tahta parçaları alana yağmaya başladı. Çok fazla bağrışma vardı. Jamie ve yanındakiler korkmuş sülün sürüsü gibi hızla barakadan çıktılar.</span></p>

    <p class="Normal para-style-override-7"><span class="char-style-override-8">“İyi misin, Sassenach?” Jamie kolumu sıkıca kavradı, endişeli görünüyordu.</span></p>

    <p class="Normal para-style-override-7"><span class="char-style-override-8">“Evet, iyiyim,” dedim, kafam karışmıştı. “Ne oldu böyle?”</span></p>

    <p class="Normal para-style-override-7"><span class="char-style-override-8">“Anladıysam ne olayım,” dedi kısaca, alanın etrafına bakıyordu. “Ian nerede?”</span></p>

    <p class="Normal para-style-override-7"><span class="char-style-override-8">“Bilmiyorum. Onun bu işle bir ilgisi olduğunu düşünmüyorsun, değil mi?” Göğsüme düşen kömür parçalarını elimle sıyırdım. Yakamı süsleyen kömür lekeli elbisemle Jamie’yi takip ederek Gaelce, İngilizce ve değişik Afrika dillerinin konuşulduğu küçük bir köle topluluğunun yanına gittik.</span></p>

    <p class="Normal para-style-override-7"><span class="char-style-override-8">Ian’ı genç denizcilerden biriyle beraber bulduk. Daha önce tepeciğin bulunduğu yerde oluşan kararmış çukura dikkatle bakıyorlardı.</span></p>

    <p class="Normal para-style-override-7"><span class="char-style-override-8">“Anladığım kadarıyla bu sıklıkla oluyor,” diyordu denizci, biz yanlarına geldiğimizde. “Daha önce görmemiştim. Şaşılacak derecede güçlü bir patlamaydı, değil mi?”</span></p>

    <p class="Normal para-style-override-7"><span class="char-style-override-8">Ian’ı dikkatle incelerken, “Sıklıkla olan neymiş?” diye sordum. Çukur, patlamanın gücüyle karman çorman bir şekilde fırlayan çam tomruklarıyla dolmuştu. Tepeciğin tabanı hâlâ duruyordu, bir turta kaplamasının kenarı gibi çukurun etrafında yükseliyordu.</span></p>

    <p class="Normal para-style-override-7"><span class="char-style-override-8">Denizci bana dönerek, “Zift patlaması,” diye açıkladı. Ian’ın yaşlarında pembe yanaklı, ufak tefek bir adamdı. “Büyük bir zift kazanının altına ateş yakıyorlar ve sıcak tutmak için üzerini çimen ve toprakla kaplıyorlar. Ancak ateşin sönmemesi için çatlaklardan yeteri kadar hava girmiyor. Zift kaynayıp, içi oyuk ağaç gövdesinden katran fıçısına akıyor… Gördünüz mü?” Eliyle işaret etti. Çatlamış ağaç gövdesi, yapışkan siyah bir sıvının aktığı parçalanmış fıçı kalıntılarının üzerinden sarkıyordu. Yanmış odun ve yoğun katranın oluşturduğu kötü kokular havaya dolmuştu. Bu yüzden sadece ağzımdan nefes almaya çalışıyordum.</span></p>

    <p class="Normal para-style-override-7"><span class="char-style-override-8">“Buradaki zorluk hava akışını ayarlamak,” diye konuşmasına devam etti ufak tefek denizci. Bu konudaki bilgisiyle biraz da olsa kendisiyle övünüyordu. “Hava az olursa ateş söner, çok olursa da öyle bir enerjiyle yanar ki zapt edilemez ve ziftten çıkan keskin kokulu gaz tutuşup patlar. Gördüğünüz gibi, hanımefendi.” Eliyle yakınlardaki bir ağacı gösterdi, t</span><span class="char-style-override-8">urbalardan biri öyle bir güçlü fırlamıştı ki tüylü sarı bir küf mantarı gibi ağacın gövdesine dolanmıştı.</span></p>

    <p class="Normal para-style-override-7"><span class="char-style-override-8">“Burada sorun ayarlamayı iyi yapmak,” dedi ve parmak uçlarında yükselerek etrafa ilgiyle baktı. “Ateşi kontrol etmekle sorumlu köle nerede? Umarım zavallı adam ölmemiştir.”</span></p>

    <p class="Normal para-style-override-7"><span class="char-style-override-8">Ölmemişti. Konuşurken, yaralı var mı diye kalabalığı dikkatle kontrol ediyordum ama herkes patlamadan kaçmış gibi görünüyordu - bu seferlik. </span></p>

    <p class="Normal para-style-override-7"><span class="char-style-override-8">“Teyze!” diye bağırdı Jamie aniden, Jocasta’yı hatırlayarak. Barakalara doğru döndü ama sonra durdu, rahatlamıştı. Oradaydı, barakaların orada, yeşil elbisesi içinde öylece ayakta duruyordu.</span></p>

    <p class="Normal para-style-override-7"><span class="char-style-override-8">Yanına ulaştığımızda öfkeden kaskatı kesildiğini anladık. Patlamanın yarattığı telaşla unutulmuş, gözleri görmediği için hareket edememiş ve bu yüzden de kargaşayı duyduğu halde hiçbir şey yapamayıp çaresizce olduğu yerde kalmıştı.</span></p>

    <p class="Normal para-style-override-7"><span class="char-style-override-8">Josh’ın Jocasta’nın öfkesi hakkında söylediklerini hatırladım. Fakat ne kadar kızgın olursa olsun, toplum içinde ayaklarını yere vurup tepinmeyecek ya da bağırmayacak kadar hanımefendiydi. Josh bir Aberdeen’li gibi abartılı bir tavırla yanında olup ona yardım edemediği için fazlasıyla özür diledi ama Jocasta onu kibar ve sertçe başından savuşturdu.</span></p>

    <p class="Normal para-style-override-7"><span class="char-style-override-8">“Dilini tut evlat, tutabileceğine eminim.” Sanki gözlerini kapatan bağın arasından görmeye çalışır gibi başını rahatsızca bir o yana bir bu yana çeviriyordu.</span></p>

    <p class="Normal para-style-override-7"><span class="char-style-override-8">“Farquard, neredesin?”</span></p>

    <p class="Normal para-style-override-7"><span class="char-style-override-8">Bay Campbell ona doğru yürüdü ve elini koluna koyarak kısaca okşadı.</span></p>

    <p class="Normal para-style-override-7"><span class="char-style-override-8">“Büyük bir zarar olmadı, canım,” diye güvence verdi. “Kimse yaralanmadı ama sadece bir fıçı katran yok oldu.”</span></p>

    <p class="Normal para-style-override-7"><span class="char-style-override-8">“İyi,” dedi Jacosta, uzun vücudundaki gerginlik hafifçe rahatlamıştı. “Peki Byrnes nerede? Sesini duymuyorum.”</span></p>

    <p class="Normal para-style-override-7"><span class="char-style-override-8">“Ustabaşı mı?” Yüzbaşı Wolff terleyen yüzündeki kurumları büyük bir keten mendille sildi. “Bunu ben de merak ettim. Bu sabah buraya geldiğimizde bizi karşılayacak kimse </span><span class="char-style-override-8">yoktu. Neyse ki çok geçmeden Bay Campbell geldi.”</span></p>

    <p class="Normal para-style-override-7"><span class="char-style-override-8">Farquard Campbell, bu olayla ilişkisine karşı çıkarcasına boğazından küçük bir ses çıkardı. “Byrnes’ın atölyede olduğunu sanıyorum,” dedi. “Kölelerden biri bana testerenin ana bıçak ağzında bir sorun olduğunu söyledi. Şüphesiz ki yardım için oraya gitmiş olmalı.”</span></p>

    <p class="Normal para-style-override-7"><span class="char-style-override-8">Wolff’un yüzü, sanki arızalı testere ağzının doğru düzgün karşılanmamak için zayıf bir mazeret olduğunu düşünüyormuşçasına şişmişti. Jocasta’nın dudağındaki gergin çizgiden onun da aynı şekilde düşündüğü anlaşılıyordu.</span></p>

    <p class="Normal para-style-override-7"><span class="char-style-override-8">Jamie öksürdü ve elini uzatarak saçımdaki bir parça çimeni aldı. “Teyze, ben burada işleri yoluna koyarken, sen de belki yüzbaşının hafif bir şeyler yemesine eşlik edebilirsin.”</span></p>

    <p class="Normal para-style-override-7"><span class="char-style-override-8">Yerinde bir öneriydi. Jocasta’nın dudakları biraz gevşedi ve Wolff, öğle yemeğinden bahsedilince daha bir mutlu görünüyordu. </span></p>

    <p class="Normal para-style-override-7"><span class="char-style-override-8">“Tabii, yeğenim.” Jocasta dikleşti, hâkimiyetini yeniden kazanmıştı ve Wolff’un sesinin geldiği yöne doğru başını salladı. “Yüzbaşı, bana katılma nezaketini gösterir misiniz?”</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Öğle yemeği sırasında Wolff’un, çeşitli denizcilik malzeme depolarına alım satım ve dağıtım için hazırlanmış iş anlaşması boyunca üç ayda bir terebentin imalathanesini ziyaret ettiğini anladım. Yüzbaşının görevi, Cross Creek’ten Virginia sınırına kadar olan çiftlik sahipleriyle benzer anlaşmalar yapmak ve onları teftiş etmekti. Yüzbaşı Wolff kolayına nasıl gelirse sömürgenin o tarafına gitmeyi tercih ediyordu. </span></p>

    <p class="Normal para-style-override-7"><span class="char-style-override-8">Yüzbaşı gururla, “Kabul etmeliyim ki İskoçlar’ın ustalaştığı şey varsa o da viskileridir,” diyerek üçüncü bardağını içtiği viskiden büyük bir yudum aldı. “Bunun sırrı üretim tekniklerinde saklı.”</span></p>

    <p class="Normal para-style-override-7"><span class="char-style-override-8">Kalaylı bardağından değerini bilircesine yudumlar alan Farquard Campbell, kuru bir gülümsemeyle baktı ve bir şey söylemedi. Jocasta onun yanında çürük bir bankta oturuyordu. Jocasta parmaklarını hafifçe Farquard’ın koluna koymuş, bir sismograf kadar hassas bir şekilde elleriyle sanki toprak altındaki gizli ipuçlarını arıyor gibiydi.</span></p>

    <p class="Normal para-style-override-7"><span class="char-style-override-8">Wolff geğirmesini bastırmak için başarısız bir girişimde bulundu ve sonra cazibeli olduğunu sandığı bir bakışla bana döndü.</span></p>

    <p class="Normal para-style-override-7"><span class="char-style-override-8">“Birçok yönden,” diye devam ediyordu bana doğru eğilerek, “yarışta gibiler, ikisi de tembel ve inatçı. Bu iki özellik de onları elverişsiz kılsa da- ” Bu sırada en genç denizci, utançtan kıpkırmızı olmuş halde bir kâse elmayı devirerek yüzbaşının düşüncelerini söylemesini engellemeye yetecek kadar dikkat dağıtmıştı. Yüzbaşı peruğunun altından akan teri sildi ve kan çanağına dönen gözleriyle dikkatle bana baktı. </span></p>

    <p class="Normal para-style-override-7"><span class="char-style-override-8">“Anladığım kadarıyla İskoç değilsiniz, öyle mi hanımefendi? Ses tonunuz ahenkli ve asil, bunlar benim düşüncelerim. Arkadaşlarınıza karşın sizin kaba bir aksanınız yok.”</span></p>

    <p class="Normal para-style-override-7"><span class="char-style-override-8">“Ah… teşekkür ederim,” diye mırıldandım. Yeni Dünya’da Kuzey İskoç nüfusunun en fazla toplandığı belki de tek yer olan Cape Fear Nehri vadisinin, donanma işlerini idare etmesi için nasıl bir hata yaptığını içten içe merak ettim. Josh’ın, “Kahrolası donanma!” derken ne demek istediğini anlamaya başlamıştım.</span></p>

    <p class="Normal para-style-override-7"><span class="char-style-override-8">Jocasta hâlâ gülümsüyordu. Yanında oturan Bay Campbell ciddi bir ifadeyle kırlaşmış kaşını kaldırarak bana baktı. Açıkçası, meyve bıçağıyla yüzbaşıyı kalbinden bıçaklamak olmazdı - en azından sipariş emrini imzalayana kadar - bu yüzden de aklıma gelenin en iyisini yaptım; viski şişesini aldım ve bardağını ağzına kadar doldurdum.</span></p>

    <p class="Normal para-style-override-7"><span class="char-style-override-8">“Son derece güzel, değil mi? Biraz daha almaz mısınız yüzbaşı?”</span></p>

    <p class="Normal para-style-override-7"><span class="char-style-override-8">Güzeldi; yumuşak ve sıcaktı. Ayrıca çok da pahalıydı. En genç denizciye dönüp içtenlikle gülümsedim ve şişenin dibini kendi kendine bulabilmesi için yüzbaşıyı rahat bıraktım.</span></p>

    <p class="Normal para-style-override-7"><span class="char-style-override-8">Sohbet olaysız ama saçma sapan ilerlemesine rağmen iki denizci, masadaki ayyaşın gidişatını temkinli gözlerle izliyorlardı. Yüzbaşıyı ata bindirip tek parça halinde Cross Creek’e götürmek onların sorumluluğundaydı. Neden iki kişi geldiklerini anlamaya başlamıştım.</span></p>

    <p class="Normal para-style-override-7"><span class="char-style-override-8">“Bay Fraser işleri övgüye değer bir şekilde hallediyor,” diye mırıldandı daha yaşlı olan denizci, kesilen sohbeti yeniden başlatmak için güçsüz bir girişimde bulunmuştu. “Sizce de öyle değil mi, sör?”</span></p>

    <p class="Normal para-style-override-7"><span class="char-style-override-8">“Hı? Ah, şüphesiz.” Wolff bardağının dibi dışındaki şeylere ilgisini kaybetmişti ama söylediği doğruydu. Hepimiz öğle yemeği boyunca otururken Jamie - Ian’nın da yardımıyla - alandaki düzeni yeniden sağlamayı başarmıştı. Zift kazanlarını yerleştirmiş, bitki özü toplayanları işlerinin başına göndermiş ve patlamanın yarattığı enkazı toplamıştı. Şimdi de alanın uzak bir köşesinde ceketini çıkarmış yarı yanmış kütüklerin kaldırılıp katran çukuruna atılmasına yardım ediyordu. Onu kıskandım; Yüzbaşı Wolf ile yemek yemektense çalışmak çok daha güzel görünüyordu.</span></p>

    <p class="Normal para-style-override-7"><span class="char-style-override-8">“Evet, iyi iş çıkardı.” Farquard Campbell gözlerini hızla alanın etrafında dolaştırdı ve sonra masaya çevirdi. Yüzbaşının durumunu inceledi ve Jocasta’nın elini bir an sıktı. Jocasta başını çevirmeden köşede sessizce gizlenen Josh’la konuştu. “İkinci şişeyi yüzbaşının çantasına koydun mu, genç adam?” dedi. “Ziyan olmasını istemem.” İçten bir gülümsemeyle yüzbaşıya baktı.</span></p>

    <p class="Normal para-style-override-7"><span class="char-style-override-8">Bay Campbell boğazını temizledi. “Çok geçmeden bizden ayrılacağınız için belki de siparişlerinizi şimdi kararlaştırmalıyız, sör.”</span></p>

    <p class="Normal para-style-override-7"><span class="char-style-override-8">Wolff gitmek üzere olduğunu duyduğu için fazlasıyla şaşırmış görünüyordu ama teğmenleri hevesle ayağa fırladılar ve kâğıtlarla eyer çantalarını toplamaya başladılar. Biri seyyar mürekkep hokkasını çıkarıp tüy kalemi sivriltti ve yüzbaşının önüne yerleştirdi. Bay Campbell katlanmış kâğıt destesini ceketinden çıkardı ve imzalamaya hazır bir halde masaya yaydı.</span></p>

    <p class="Normal para-style-override-7"><span class="char-style-override-8">Wolff kaşlarını çatarak kâğıda baktı ve biraz sallandı. “İşte orada, sör,” diye mırıldandı daha yaşlı olan teğmen, tüy kalemi adamın gevşek eline yerleştirdi ve kâğıdı işaret etti.</span></p>

    <p class="Normal para-style-override-7"><span class="char-style-override-8">Wolff bardağını kaldırarak başını eğdi ve son birkaç damlayı da içip bitirdi. Bardağını gürültüyle masaya koyarak etrafına gülümsedi, gözlerini bir yere odaklayamıyordu. Genç teğmen vazgeçmişçesine gözlerini kapadı. </span></p>

    <p class="Normal para-style-override-7"><span class="char-style-override-8">“Ah, neden olmasın?” dedi Yüzbaşı pervasızca ve kalemini mürekkebe batırdı.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Bir an önce yıkanıp elbiselerini değiştirmek istemez misin, yeğenim?” Jocasta’nın burun delikleri zarif bir şekilde açılıyordu. “Çok kötü katran ve kömür kokuyorsun.”</span></p>

    <p class="Normal para-style-override-7"><span class="char-style-override-8">İyi ki Jamie’yi göremiyor, diye düşündüm. Leş gibi kokmaktan daha kötü durumdaydı; elleri kararmış yeni gömleği iğrenç bir paçavraya dönmüştü ve yüzü o kadar kirlenmişti ki sanki baca temizlemiş gibiydi. Kararmamış yerleriyse kıpkırmızı olmuştu ve burun kemiği haşlanmış ıstakozun rengine dönmüştü. Gerçi bu rengin tamamen güneşten kaynaklandığını düşünmüyordum.</span></p>

    <p class="Normal para-style-override-7"><span class="char-style-override-8">“Temizlenmem bekleyebilir,” dedi. “Önce oradaki maskaralığın ne anlama geldiğini öğrenmek istiyorum.” Kararmış mavi gözlerini Bay Campbell’a dikti.</span></p>

    <p class="Normal para-style-override-7"><span class="char-style-override-8">“Terebentin kokusu bahanesiyle ormana çekildim ve daha nerede olduğumu anlayamadan İngiliz Donanması ile aynı masada oturuyordum. Ne olduğunu bilmediğim konulara evet ya da hayır diyip durdum, senin şu küçük adamın eğitimli bir maymun gibi masanın altından bacaklarımı tekmeleyip durdu.” </span></p>

    <p class="Normal para-style-override-7"><span class="char-style-override-8">Jocasta bu lafına güldü. Campbell iç çekti. Günün getirdiği zahmetli işlere rağmen temiz ceketinde tozun izinden eser yoktu ve eski moda peruğu başında düzgünce duruyordu.</span></p>

    <p class="Normal para-style-override-7"><span class="char-style-override-8">“Özürlerimi kabul edin, Bay Fraser, bütün bunlar iyi mizacınıza korkunç derecede büyük bir ceza gibi gelmiş olmalı. Gelişiniz son derece tesadüfî olduğundan, konuşmak için bize yeteri kadar zaman bırakmadı. Dün akşama kadar Averasboro’daydım ve geldiğinizin haberini aldığımda buradaki koşulları size açıklamak için gelemeyeceğim kadar geç olmuştu.”</span></p>

    <p class="Normal para-style-override-7"><span class="char-style-override-8">“Öyle mi? Anladığım kadarıyla şu anda zamanımız var ve sizden bunu şimdi yapmanızı istiyorum,” dedi Jamie, ‘şimdi’ kelimesini vurgulamıştı.</span></p>

    <p class="Normal para-style-override-7"><span class="char-style-override-8">“Önce oturmaz mısın, yeğenim?” Jocasta zarif bir şekilde elini sallayarak araya girdi. “Açıklaması biraz zaman alır ve sen de yorucu bir gün geçirdin, değil mi?” Ulysses bir anda kolundaki keten örtüyle belirdi ve abartılı hareketlerle koltuğa yaydıktan sonra oturması için Jamie’ye eliyle işaret etti.</span></p>

    <p class="Normal para-style-override-7"><span class="char-style-override-8">Jamie gözlerini kısarak kâhyaya baktı ama yorucu bir gün geçirmişti. Ellerinin su topladığını, kirli yüzünden ve boynundan akan terin iz bıraktığını görebiliyordum. Kendisine gösterilen koltuğa çöktükten sonra, kâhya gümüş bir bardağı Jamie’nin ellerine bıraktı.</span></p>

    <p class="Normal para-style-override-7"><span class="char-style-override-8">Benzer bir bardak da sanki sihirli bir şekilde benim ellerimde belirdi ve minnetle kâhyaya gülümsedim. Kütükleri toplamamıştım belki ama uzun, sıcak yolculuk beni yormuştu. Keyifle büyük bir yudum aldım; dilimde keskin bir tat bırakan ve susuzluğumu anında gideren soğuk ve sert bir elma şarabıydı.</span></p>

    <p class="Normal para-style-override-7"><span class="char-style-override-8">Jamie içkisinden büyük bir yudum aldıktan sonra biraz daha sakin görünüyordu. “Peki, başlayın Bay Campbell.”</span></p>

    <p class="Normal para-style-override-7"><span class="char-style-override-8">“Sorun, donanma,” diye başladı Bay Campbell ve Jocasta öfkeyle homurdandı.</span></p>

    <p class="Normal para-style-override-7"><span class="char-style-override-8">“Yüzbaşı Wolff demek istiyorsun yani,” diye düzeltti Jocasta.</span></p>

    <p class="Normal para-style-override-7"><span class="char-style-override-8">“Senin amaçların açısından ikisi de aynı şey Jo ve sen de bunu biliyorsun,” dedi Bay Campbell biraz sertçe. Sonra da açıklamak için Jamie’ye döndü.</span></p>

    <p class="Normal para-style-override-7"><span class="char-style-override-8">Jocasta’nın bize anlattığına göre, River Run’ın gelirinin çoğu kereste ve terebentin ürünlerinin, en büyük ve en kârlı müşterisi olan İngiliz Donanması’na yapılan satışlardan sağlanmaktaydı.</span></p>

    <p class="Normal para-style-override-7"><span class="char-style-override-8">“Ancak donanma göründüğü gibi değildi,” dedi Bay Campbell, üzüntüyle başını iki yana sallayarak. “Fransızlarla olan savaş süresince filonun ihtiyaçlarını güçlükle karşılıyorlardı ve çalışan bir bıçkı atölyesi olan herkes zengin olmuştu. Lakin son on senedir barış var ve gemiler çürümeye terk edildi. Deniz Kuvvetleri beş senedir yeni bir gemi omurgası almadı.” Barışın yarattığı talihsiz ekonomik sonuçlar yüzünden iç çekti.</span></p>

    <p class="Normal para-style-override-7"><span class="char-style-override-8">Donanma hâlâ zift, terebentin ve serene ihtiyaç duyuyordu - su sızdıran filolarının yüzmeye devam etmesi için - katran her zaman pazar bulabiliyordu. Ancak bu pazar ciddi şekilde küçülmüştü ve donanma artık birlikte iş yapmak istedikleri toprak sahiplerini seçebilecek konumdaydı.</span></p>

    <p class="Normal para-style-override-7"><span class="char-style-override-8">Donanma her şeyin ötesinde güvenilirlik istiyordu. Sözleşmeler teftişe ve kıdemli bir donanma yetkilisinin onayına göre üç ayda bir yenileniyordu. Bizim durumumuzda da bu yetkili Wolff oluyordu. Uğraşması çok zor olan Wolff’u Hector Cameron ustalıkla idare edebiliyordu, ta ki ölene kadar.</span></p>

    <p class="Normal para-style-override-7"><span class="char-style-override-8">Jocasta açıkça, “Hector onunla içki içerdi,” diyerek araya girdi. “Wolff giderken her zaman eyer çantasında bir şişe olurdu ve bunun dışında başka bir şeylerde.” Hector Cameron’ın ölümü malikânenin işlerini ciddi şekilde etkilemişti.</span></p>

    <p class="Normal para-style-override-7"><span class="char-style-override-8">“Ve sorun, rüşveti az bulmalarıyla da kalmıyordu,” diyen Campbell, Jocasta’ya yandan bir bakış attı. Ciddi bir tavırla boğazını temizledi.</span></p>

    <p class="Normal para-style-override-7"><span class="char-style-override-8">Yüzbaşı Wolff, kocasının ölümü üzerine, üniformalı iki teğmeniyle birlikte dul Cameron’a baş sağlığı dilemek için gelmişti. Ertesi gün tek başına yine gelmişti, ancak bu sefer evlilik teklifiyle.</span></p>

    <p class="Normal para-style-override-7"><span class="char-style-override-8">Jamie bunu duyduğunda içkisini yutmak üzereydi ve genzine kaçırdı. </span></p>

    <p class="Normal para-style-override-7"><span class="char-style-override-8">“Adamın ilgilendiği ben değildim,” dedi Jocasta sertçe. “Onun istediği arazimdi.”</span></p>

    <p class="Normal para-style-override-7"><span class="char-style-override-8">Jamie akıllıca düşünerek bir yorum yapmamaya karar verdi, yalnızca teyzesini yeni bir ilgiyle süzüyordu.</span></p>

    <p class="Normal para-style-override-7"><span class="char-style-override-8">Önceden olanları duyduktan sonra Jocasta’nın haklı olduğunu düşündüm. Wolff’un ilgisi kârlı bir çiftlik edinmekteydi ki kendi nüfusunu kullanarak garanti edeceği donanma sözleşmeleri aracılığıyla daha da kârlı bir yer haline getirebilecekti. Aynı zamanda Jocasta Cameron’ın kendisi hiç de hafife alınacak bir sebep değildi.</span></p>

    <p class="Normal para-style-override-7"><span class="char-style-override-8">Kör olsun ya da olmasın Jocasta göz alıcı bir kadındı. Teninin ve vücudunun sade güzelliğinin ötesinde, ne zaman yakınında olsa Farquard Campbell gibi bir hödüğü bile tutuşturacak tensel bir güç yayıyordu.</span></p>

    <p class="Normal para-style-override-7"><span class="char-style-override-8">“Sanırım bu yüzbaşının öğle yemeğindeki itici davranışlarını açıklıyor,” dedim ilgiyle. “Küçümsenmiş bir kadındaki öfke cehennemde bile yoktur ama erkekler de bundan hoşlanmaz.”</span></p>

    <p class="Normal para-style-override-7"><span class="char-style-override-8">Jocasta irkilerek başını bana doğru çevirdi - sanırım burada olduğumu unutmuştu - ama Farquard Campbell kahkaha attı. “Kesinlikle hoşlanmayız, Bayan Fraser,” dedi, gözleri parlıyordu. “Biz zavallı erkekler kırılgan yaratıklarız, sizin için riske attığımız sevgimizle oynuyorsunuz.”</span></p>

    <p class="Normal para-style-override-7"><span class="char-style-override-8">Jocasta bu sözler üzerine bir hanımefendiye yakışmayacak şekilde homurdandı. “Sevgi mi? Eski de kalmış o!” dedi. “Adam şişenin içinde olmayan hiçbir şeyi sevmiyor.”</span></p>

    <p class="Normal para-style-override-7"><span class="char-style-override-8">Jamie, Bay Campbell’ı tam bir ilgiyle süzüyordu. “Sevgi konusunu açmışken, teyze,” dedi biraz aksi bir ses tonuyla, “bu özel arkadaşının sizinle ilişkisinin ne olduğunu sorabilir miyim?”</span></p>

    <p class="Normal para-style-override-7"><span class="char-style-override-8">Bay Campbell bakakaldı. “Sör, evde bir karım,” dedi soğuk bir ifadeyle, “ve sekiz çocuğum var. En büyüğü belki de sizden birkaç yaş daha büyüktür. Lakin Hector Cameron’ı otuz seneden daha fazla bir süredir tanıyorum ve arkadaşlığımız - ve Jocasta’nın - hatırına onun karısı için elimden gelenin en iyisini yaparım.”</span></p>

    <p class="Normal para-style-override-7"><span class="char-style-override-8">Jocasta elini Bay Campbell’ın koluna koydu ve başını ona doğru çevirdi. Etkilemek için artık gözlerini kullanamasa da kirpiklerini kırpıştırmanın sonucunu biliyordu.</span></p>

    <p class="Normal para-style-override-7"><span class="char-style-override-8">“Farquard bana çok yardımcı oldu, Jamie,” dedi sitemle. “Zavallı Hector öldükten sonra bana yardımcı olmasaydı üstesinden gelemezdim.”</span></p>

    <p class="Normal para-style-override-7"><span class="char-style-override-8">“Ah, tabii,” dedi Jamie, biraz şüpheci bir ses tonuyla. “Ve teyzem kadar ben de size minnet duymalıyım, sör. Ama bu hikâyedeki yerimi hâlâ merak ediyorum.”</span></p>

    <p class="Normal para-style-override-7"><span class="char-style-override-8">Campbell ihtiyatla öksürdü ve hikâyesine devam etti. Jocasta, kocasının ölümünün yarattığı üzüntü yüzünden numaradan bayılır gibi yaparak odasına götürülmesini sağlamış ve yüzbaşı Cross Creek’teki işini bitirip Wilmington’a gitmek üzere ayrılana kadar da ortaya çıkmayarak yüzbaşıyı başından savmıştı.</span></p>

    <p class="Normal para-style-override-7"><span class="char-style-override-8">“O zamanlar sözleşmeleri Byrnes hallediyordu ve işleri oldukça karmakarışık bir hale getirdi,” diye lafa karıştı Jocasta.</span></p>

    <p class="Normal para-style-override-7"><span class="char-style-override-8">“Ah, Bay Byrnes, ortalarda gözükmeyen ustabaşı. Peki, bu sabah neredeydi?”</span></p>

    <p class="Normal para-style-override-7"><span class="char-style-override-8">Sıcak, güzel kokan bir su kâsesi ve havlu taşıyan hizmetçi belirdi. Sormadan, Jamie’nin sandalyesinin yanında eğildi ve bir elini alarak nazikçe is lekelerini temizlemeye başladı. Bu ilgi karşısında Jamie biraz afallamış görünüyordu ama sohbetin konusu, hizmetçiyi başından gönderemeyecek kadar onu cezp ediyordu.</span></p>

    <p class="Normal para-style-override-7"><span class="char-style-override-8">Bay Campbell’ın yüzünde belli belirsiz acı bir gülümseme belirdi.</span></p>

    <p class="Normal para-style-override-7"><span class="char-style-override-8">“Genellikle yetenekli bir ustabaşı olsa da korkarım ki Bay Byrnes, yüzbaşıyla aynı zayıflığı paylaşıyor. Buraya gelmesi için sabah ilk iş imalathaneye birini yolladım ama köle geri geldi ve bana, Bay Byrnes’ın yatağında baygın yattığını, fena halde alkol koktuğunu ve bir türlü ayılmadığını söyledi.”</span></p>

    <p class="Normal para-style-override-7"><span class="char-style-override-8">Jocasta, bir hanımefendiye yakışmayacak bir ses daha çıkarınca, Campbell, Jamie’ye dönmeden önce kadına sevgi dolu bir bakış attı.</span></p>

    <p class="Normal para-style-override-7"><span class="char-style-override-8">“Ulysses’in belgeler konusunda yardımıyla birlikte teyzen, malikânenin işlerinin üstesinden fazlasıyla gelebiliyor. Fakat sizin de gördüğünüz gibi,” - zarif bir hareketle, şu anda mürekkep dolu bir hokkaya benzeyen su kâsesini işaret etti - “işlerin yürütülmesinde fiziksel güç de kullanmak gerekiyor.”</span></p>

    <p class="Normal para-style-override-7"><span class="char-style-override-8">“Yüzbaşı Wolff’un bana sunduğu da buydu,” dedi Jocasta, hatırladıkları yüzünden gerilmişti. “Söylediğine göre, sadece kadın olduğumdan değil ama kör olduğum için de arazimi yalnız başına yönetmem beklenemezmiş. Bana, ormana ve imalathaneye gidip Byrnes’ın ne yaptığını ya da ne yapmadığını göremeyeceğim için ona bel bağlayamayacağımı söyledi.” Bu düşünce yüzünden ağzı sıkıca kapandı.</span></p>

    <p class="Normal para-style-override-7"><span class="char-style-override-8">“Ki bu da doğru sayılırdı,” diye lafa karıştı Campbell pişmanlıkla. “Bizim buralarda bir atasözü vardır: Mutluluk, yetişkin bir oğuldur. İş, para ya da köle konusuna geldiğinde ailen dışında kimseye güvenemezsin.”</span></p>

    <p class="Normal para-style-override-7"><span class="char-style-override-8">Derin bir nefes aldım ve onaylarcasına başını sallayan Jamie’ye baktım. En sonunda meseleyi anlamıştık.</span></p>

    <p class="Normal para-style-override-7"><span class="char-style-override-8">“Sanırım,” dedim, “Jamie’nin de hikâyeye dahil olduğu yer burası. Haksız mıyım?” </span></p>

    <p class="Normal para-style-override-7"><span class="char-style-override-8">Jocasta, bir sonraki ziyaretinde Yüzbaşı Wolff’la ilgilenmesi için Farquard Campbell’ı bu işe atamıştı. Campbell’ın Byrnes’ın sözleşmelerle ilgili bir aptallık yapmaktan alı koyacağını düşünmüştü. Biz tam zamanında buraya geldiğimiz için Jocasta’nın aklına daha iyi bir plan gelmişti.</span></p>

    <p class="Normal para-style-override-7"><span class="char-style-override-8">“Farquard’a yeğenimin River Run’ın yönetimine geçmek için geldiğini Yüzbaşı Wolff’a bildirmesi için haber gönderdim. Bu da onun daha dikkatli davranmasını sağlayacaktı,” diye açıkladı Jocasta. “Yanımda bir erkek akrabam dururken bana baskı yapmaya cüret edemeyecekti.”</span></p>

    <p class="Normal para-style-override-7"><span class="char-style-override-8">“Anlıyorum.” Jamie eğleniyor gibi görünüyordu. “Böylece yüzbaşı buraya yerleşme girişiminin benim gelişimle engellendiğini düşünecekti. Benden bu kadar çok hoşlanmıyor gibi görünmesine şaşmamalı. Ben de adamın söylediklerinden, İskoçlar’dan genel olarak nefret ettiğini düşünmüştüm.”</span></p>

    <p class="Normal para-style-override-7"><span class="char-style-override-8">“Sanırım artık nefret ediyor,” dedi Campbell ve dudaklarını mendiliyle dikkatlice kuruladı.</span></p>

    <p class="Normal para-style-override-7"><span class="char-style-override-8">Jocasta masanın öbür tarafından uzanıp boşluğu yoklarken Jamie, içgüdüsel olarak elini Jocasta’nınkine uzattı. </span></p>

    <p class="Normal para-style-override-7"><span class="char-style-override-8">“Beni affedecek misin, yeğenim?” Jamie’nin elinin rehberliği sayesinde doğruca yüzüne bakabiliyordu. Güzel mavi gözlerindeki yalvarma ifadesiyle, kimse onun kör olduğunu anlayamazdı.</span></p>

    <p class="Normal para-style-override-7"><span class="char-style-override-8">“Buraya gelmeden önce senin nasıl bir insan olduğunu hiç bilmiyordum. Baştan sana anlatmadım, çünkü bu aldatmacada görev almayı reddetmen riskini alamazdım. Tatlı Ellen’ın hatırına da olsa bana karşı bir kızgınlığın olmadığını söyle lütfen.”</span></p>

    <p class="Normal para-style-override-7"><span class="char-style-override-8">Jamie, ona karşı bir kızgınlığı olmadığına gösterircesine şefkatle Jocasta’nın elini sıktı. Aslında, tam zamanında yardıma geldiği için memnun olmuştu ve teyzesi de ne konuda olursa olsun istediği her yardımı ondan alabileceğine güvenebilirdi.</span></p>

    <p class="Normal para-style-override-7"><span class="char-style-override-8">Bay Campbell’ın gözleri parladı ve zili çaldı. Ulysess, kristal kadehlerin ve tuzlu yiyecek tabağının olduğu tepsiyle birlikte özel bir viski getirdi. Biz de donanmayı yanıltmamız şerefine kadeh kaldırdık.</span></p>

    <p class="Normal para-style-override-7"><span class="char-style-override-8">Bu etkili ve göz kamaştırıcı güzel yüze bakarken Jamie’nin, ailesinin göze çarpan özellikleri hakkında bir zamanlar bana kısaca anlattığı şeyleri hatırlamadan edemedim.</span></p>

    <p class="Normal para-style-override-7"><span class="char-style-override-8">“Fraserlar keçi gibi inatçıdır,” demişti. “Ve MacKenzieler bir çayırkuşu kadar etkileyici ama bir tilki kadar kurnazdırlar.”</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">“Nerede </span><span class="italik char-style-override-7" xml:lang="tr-TR">kaldın</span><span class="char-style-override-8">?” diye sordu Jamie, Fergus’a ısrarla. “Her ne yapıyorduysan yeteri kadar paran olduğunu hiç sanmıyorum.”</span></p>

    <p class="Normal para-style-override-7"><span class="char-style-override-8">Fergus karmakarışık olmuş saçlarını düzeltti ve gücenmiş bir ciddiyetle oturdu. “Kasabada kürk tüccarlarıyla karşılaştım. Çok az İngilizce biliyorlardı ve akıcı konuşmamla alışverişlerinde onlara yardım etmeyi reddedemezdim. Sonrasında beni kaldıkları hana küçük bir akşam yemeğini paylaşmak için çağırmışlarsa…” Fransızlara özgü bir şekilde omzunu silkerek meseleyi savuşturdu ve gömleğinin içinden bir mektup çıkarıp daha acil bir konuya döndü.</span></p>

    <p class="Normal para-style-override-7"><span class="char-style-override-8">“Cross Creek’e senin için yollanmış,” dedi, Jamie’ye uzatarak. “Postane müdürü sana getirmemi rica etti.”</span></p>

    <p class="Normal para-style-override-7"><span class="char-style-override-8">Mührü yıpranmış, Fergus’tan biraz daha iyi durumda görünen kalın kâğıttan bir paketti. Jamie’nin yüzü, Fergus mektubu gördüğünde yumuşadı. İçinden üç tane mektup düştü; birinin üzerindeki el yazısını tanıdım, kız kardeşinden geliyordu. Diğer ikisi de başka biri tarafından yazılmıştı.</span></p>

    <p class="Normal para-style-override-7"><span class="char-style-override-8">Jamie kız kardeşinden gelen mektubu aldı, içinde sanki patlayıcı bir madde varmış gibi kuşkuyla baktı ve yavaşça masadaki meyve kâsesinin yanına koydu. </span></p>

    <p class="Normal para-style-override-7"><span class="char-style-override-8">“Ian’ın mektubuyla başlayacağım,” dedi ve sırıtarak ikinci mektubu aldı. “Jenny’nin mektubunu elimde bir kadeh viski olmadan okumak istediğimden emin değilim.”</span></p>

    <p class="Normal para-style-override-7"><span class="char-style-override-8">Gümüş meyve bıçağının ucuyla mührü kaldırdı ve mektubu açtı. İlk sayfaya şöyle bir göz gezdirdi. “Merak ediyorum, eğer o…” Okumaya başlayınca sesi kesildi.</span></p>

    <p class="Normal para-style-override-7"><span class="char-style-override-8">Merakla ayağa kalktım ve sandalyesinin arkasında durup omzundan baktım. Ian Murray mektubunu net, iri harflerle ve uzaktan bile okunması kolay bir el yazısıyla yazmıştı.</span></p>

    <p class="Normal para-style-override-7"><span class="italik char-style-override-7" xml:lang="tr-TR"> </span></p>

    <p class="Normal para-style-override-7"><span class="italik char-style-override-7" xml:lang="tr-TR">Sevgili Kardeşim,</span></p>

    <p class="Normal para-style-override-7"><span class="italik char-style-override-7" xml:lang="tr-TR">Hepimiz iyiyiz ve sağ salim ulaştığınız haberini aldığımız için şükrediyoruz. Bu uzun mektubu Jocasta Cameron’ın adına gönderiyorum ki onun sayesinde sana ulaşabilsin. Jenny, teyzesine iyi dileklerini gönderdiğini söylemeni istiyor.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Ektekilerden de göreceğin gibi eşimin gözündeki yerini yeniden kazandın; adını şeytanla anmaktan vazgeçti ve son günlerde hadım </span><span class="italik char-style-override-7" xml:lang="tr-TR">edilmeni istediğine dair bir ima duymadım ki bu haber seni rahatlatacaktır.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Şaka bir yana, Jenny’nin kalbi genç Ian’ın güvende olduğu haberi sayesinde rahatladı, tabii benimki de. Oğlumuz kurtulduğu için ne kadar minnettarız biliyorsun, o yüzden tekrar ederek seni usandırmak istemiyorum, yoksa bu konuda bir kitap bile yazabilirim.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Burada herkesin bakımını sağlıyoruz, gerçi dolu yağdığı için arpa yönünden sıkıntıdayız ve köyün dışındaki heyelan bu ay ailelerini üzüntüye boğarak iki çocuğun hayatına mal oldu. Kaybettiğimiz çocukların isimleri Annie Eraser ve Alasdair Kirby’di. Tanrı onların masumiyetlerine merhamet etsin.</span></p>

    <p class="Normal para-style-override-7"><span class="italik char-style-override-7" xml:lang="tr-TR">İyi bir haber vereyim, Paris’teki Michael’dan haber aldık; şarap işi iyi gidiyormuş ve yakında evlenmeyi düşünüyormuş.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Size yeni doğan torunumun haberini vermekten büyük mutluluk duyuyorum, Anthony Brian Montgomery Lyle. Bu duyurunun verdiği memnuniyete razı olup detaylı açıklamayı Jenny’ye bırakıyorum; hepimiz gibi o da torununa abayı yaktı. Babası Paul - Maggie’nin kocası - asker olduğu için Maggie ve küçük Anthony burada, Lallybroch’ta sabırla onu bekliyorlar. Paul şu anda Fransa’da; karşılıklı barış varken orada kalması, tehlikeli Koloniler’e ve Kanada’nın vahşiliklerine gönderilmemesi için her gece dua ediyoruz.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Bu hafta ziyaretçilerimiz vardı; Simon, Lord Lovat ve refakatçileri. Buraya Kuzey İskoçya’da komuta ettiği alaya asker toplamak için gelmiş. Belki Kolonilerde onları duymuşsundur, anladığım kadarıyla orada biraz isim yapmışlar. Simon, Kızılderililer’e ve hain Fransızlar’a karşı verdikleri kahramanca mücadeleleri hakkında müthiş hikâyeler anlatıyor ki bunlardan bazılarının gerçek olduğunu düşünüyorum.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Jamie sırıttı ve sayfayı çevirdi.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="italik char-style-override-7" xml:lang="tr-TR">Hikâyeleriyle Henry ve Matthew’u ve tabii ki kızları da büyüledi. Josephine</span><span class="char-style-override-8"> (“Kitty’nin büyüğü,” dedi Jamie bana) </span><span class="italik char-style-override-7" xml:lang="tr-TR">o kadar etkilendi ki tavuk kümesine baskın düzenlediler. O ve kuzenleri, savaş boyası yerine geçebilecek kadar tüy ve lahana bahçesindeki ça</span><span class="italik char-style-override-7" xml:lang="tr-TR">mura bulanmış halde ortaya çıktılar.</span><span class="char-style-override-8"/></p>

    <p class="Normal para-style-override-7"><span class="italik char-style-override-7" xml:lang="tr-TR">Hepimiz vahşileri oynamak istesek de Genç Jamie, Kitty’nin kocası Geordie ve ben Kuzey İskoçya alayı olmaya zorlandık ve palalarımızla (çıta ve söğüt dalları) kendimizi cesurca savunmaya kalkışarak Kızılderili baltalarına (mutfaktan alınan kaşık ve kepçeler) ve başka türlerde heyecan dolu saldırılara tahammül etmek zorunda kaldık.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Güvercinliğin samanla örtülü damını alevli oklarla yakma önerisi üzerine, bütün bunlara bir dur dedim ama sonunda kafa derimin yüzülmesine boyun eğmek zorunda kaldım. Bu operasyondan, tavuklardan daha iyi durumda olarak kurtulduğum için kendimle gurur duydum.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Mektup, aileden başka haberler vererek ama daha çok çiftlik işleri ve bölgede meydana gelen olaylar hakkında bilgilerle devam ediyordu. Ian’ın yazdığına göre, Shewglie köyünün sakinleri arasında çare olarak görülen göç “salgın haline” gelmişti.</span></p>

    <p class="Normal para-style-override-7"><span class="char-style-override-8">Jamie mektubu bitirdi ve bıraktı. Gülümsüyordu, gözleri sanki bizi çevreleyen rutubetli ve hayat dolu ormandansa Lalybroch’un sisli havasını ve kayalarını görüyormuş gibi buğulanmıştı.</span></p>

    <p class="Normal para-style-override-7"><span class="char-style-override-8">İkinci mektup da Ian’dan gelmişti ama mavi balmumu mührün altında </span><span class="italik char-style-override-7" xml:lang="tr-TR">Özel</span><span class="char-style-override-8"> yazıyordu.</span></p>

    <p class="Normal para-style-override-7"><span class="char-style-override-8">“Bunun ne olduğunu merak ettim,” diye mırıldandı Jamie, mührü kırıp mektubu açarken. Mektubun başında hitap yoktu bu da ilk mektubun devamı olduğu anlamına geliyordu.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="italik char-style-override-7" xml:lang="tr-TR">Kardeşim, eklemek istediğim kaygı verici bir konu daha var. Bunu ayrı olarak yazıyorum ki meseleyi açığa vurmadan uzun mektubumu Ian’la paylaşabilesin. </span></p>

    <p class="Normal para-style-override-7"><span class="italik char-style-override-7" xml:lang="tr-TR">Son mektubunda Ian’ı Charleston’da bir gemiye bindirmekten bahsetmiştin. Eğer bu olduysa tabii ki yanımıza gelmesi bizi mutlu eder. Ancak şans eseri yanından ayrılmadıysa ve bu yükümlülük sen ve Claire için sorun olmayacaksa bizim dileğimiz seninle kalmasıdır.</span><span class="char-style-override-8"> </span></p>

    <p class="Normal para-style-override-7"><span class="char-style-override-8">“Benim için sorun yok,” diye mırıldandı Jamie, mektuptan cama doğru bakarken burun delikleri hafifçe genişlemişti. Ian ve Rollo, çimenlerin üzerinde iki genç köleyle güreşiyorlardı. Kollar, bacaklar, kıyafetler ve sallanan bir kuyruk, kıkırdamalarla birlikte birbirine dolanmıştı. “Hmm.” Sırtını cama döndü ve okumaya devam etti.</span></p>

    <p class="Normal para-style-override-7"><span class="italik char-style-override-7" xml:lang="tr-TR"> </span></p>

    <p class="Normal para-style-override-7"><span class="italik char-style-override-7" xml:lang="tr-TR">Sana Simon Fraser’dan ve burada olma sebebinden bahsetmiştim. Alaya asker toplamaları bir süredir bizi endişelendiriyor. Neyse ki evimiz çok uzakta ve seyahat edilmesi zor bir yer olduğu için bu mesele yüzünden çok sık baskı görmüyoruz.</span><span class="char-style-override-8"/></p>

    <p class="Normal para-style-override-7"><span class="italik char-style-override-7" xml:lang="tr-TR">Lovat, gençleri parayla kandırmakta pek zorluk çekmiyor; burada onlar için ne var ki? Sadece fakirlik ve yokluk. Miras olarak kalacak hiçbir şeyleri olmadan, tartan giymenin ve silah taşıma hakkının yasaklandığı bu yerde neden kalsınlar ki?</span></p>

    <p class="Normal para-style-override-7"><span class="italik char-style-override-7" xml:lang="tr-TR">Bazen bunun en kötüsü olduğunu düşünüyorum; umudumuz ve geleceğimiz olan gençlerimiz, bu şekilde uzaklara gidip birilerinin saltanatları uğruna harcanmamalı.</span><span class="char-style-override-8"/></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Jamie tek kaşını kaldırarak bana baktı.</span></p>

    <p class="Normal para-style-override-7"><span class="char-style-override-8">“Ian’a bakınca onda yazarlık ruhunun olduğunu düşünmezsin, değil mi?” Yazının bu bölümünde bir bozulma vardı. Sayfanın sonuna doğru devam ettiğinde önceden kontrollü ve düzenli olan yazı, sık sık mürekkep lekeleri ve çiziklerle öfkeli, dağınık bir karalama halini almıştı.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="italik char-style-override-7" xml:lang="tr-TR">Öfke dolu sözlerim yüzünden beni affet. Bu kadar çok şey söylemek istememiştim ama içimdekileri sana söyleme isteğine karşı koyamıyorum. Bunlar Jenny’ye söyleyemeyeceğim şeyler ama onun zaten bunları bildiğini düşünüyorum.</span><span class="char-style-override-8"/></p>

    <p class="Normal para-style-override-7"><span class="italik char-style-override-7" xml:lang="tr-TR">Çok gevezelik ettim, asıl meseleye geleyim. Genç Jamie ve Michael şu an için iyi durumdalar - en azından askerlik hayatının onları baştan çıkarması gibi bir korkumuz yok.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Aynı şey Ian için geçerli değil, onu bilirsin ve tabii maceracı ruhunu da. Seninkine çok benzer. Burada onun için gerçek bir iş yok, eğitimli bir kişinin zekâsına ya da iş kafasına sahip değil. Profesyonel bir asker ya da dilenci olmak arasında seçim yapması gereken bir dünyada nasıl geçinebilir? Bunun dışında yapabileceği başka bir şey yok.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Eğer kabul edersen, onun seninle kalmasını tercih ederiz. Ian için Yeni Dünya’da burada olduğundan daha büyük fırsatlar olabilir. Eğer öyle olmasa bile, en azından annesi onun alaya katılıp diğer askerle birlikte yürürkenki halini görmemiş olur.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Oğlum için senden daha iyi bir koruyucu ya da örnek olabilecek bir başkasını isteyemezdim. Biliyorum senden çok büyük bir iyilik istiyorum. Ian’ın sana eşlik etmesinin büyük memnuniyet vereceğini tahmin etmemin yanı sıra, yine de bu durumun senin yararına olacağını ümit ediyorum.</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">“Sadece şair değil, bir de alay ediyor,” dedi Jamie bir kez daha bahçede oynayan çocuklara göz atarak.</span></p>

    <p class="Normal para-style-override-7"><span class="char-style-override-8">Yazıda bir kopukluk daha vardı, devam etmeden önce belli ki bu sefer kaleminin ucunu keskinleştirmiş ve arkasındaki düşünceyi yansıtırcasına kelimeleri dikkatlice yazmıştı.</span></p>

    <p class="Normal para-style-override-7"><span class="italik char-style-override-7" xml:lang="tr-TR"> </span></p>

    <p class="Normal para-style-override-7"><span class="italik char-style-override-7" xml:lang="tr-TR">Kardeşim, o kadar yorgundum ki bu sorunu sana yazmadan önce düşüncelerimin berraklaşmasını ve şaşkınlıktan kurtulmasını dileyerek yazmayı bir süreliğine bıraktım. Bunu sana yazıp yazmamaktan emin olmadığım için defalarca kalemi elime alıp bıraktım - senden iyilik isterken aynı zamanda da seni gücendirmekten korktum. Ama yine de bunu sana söylemek zorundayım</span><span class="char-style-override-8">.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Daha önce sana Simon Fraser’dan söz etmiştim. Babasının oğlu olmasına rağmen onurlu bir adamdır</span><span class="char-style-override-8"> - </span><span class="italik char-style-override-7" xml:lang="tr-TR">ama lanet bir adamdır. Delikanlılık günlerimizden beri onu tanırım (bazen o günler sanki dün gibi ama arada uçurumlar var) ve şimdi yüreği katılaşmış, gözleri ise kararmış ve bu Culloden’dan önce yoktu.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Beni endişelendiren -sana karşı olan sevgimi biliyor olman bunu söylemek için beni cesaretlendiriyor- bu karartıyı senin gözlerinde de görmüş olmamdır, kardeşim.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Bir erkeğin kalbini dondurup bakışlarını bu şekilde karartan şeyleri çok iyi bilirim. Samimiyetimi bağışlayacağıma inanıyorum ama Culloden Savaşı’ndan beri ruhun için çok kereler korkmuşumdur.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Bu konuyu Jenny ile konuşmadım ama o da gördü. O bir kadın ve benim anlayamayacağım yollarla senin ne durumda olduğunu biliyor. Laoghaire’ı senin başına sarmasının sebebi de sanırım o korkuydu. Bu evliliğin uygun olmadığını düşünüyordum ama (burada birkaç satırı karartan büyük bir mürekkep lekesi oluşmuştu). Claire konusunda çok şanslısın.</span><span class="char-style-override-8"/></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Bunun üzerine Jamie, “Hmm,” dedi ve bana bir bakış attı. Omzunu sıktım ve kalanını okumak için öne eğildim.</span></p>

    <p class="Normal para-style-override-7"><span class="italik char-style-override-7" xml:lang="tr-TR"> </span></p>

    <p class="Normal para-style-override-7"><span class="italik char-style-override-7" xml:lang="tr-TR">Geç oldu, konuyu da dağıttım. Sana Simon’dan söz ettim - şimdi insanlıkla tek bağlantısı kaldı. O da adamlarına gösterdiği önem. Ne karısı var ne de çocuğu, kök salmadan yuvası olmadan yaşıyor ve aileden kalan mirası da hizmet ettiği komutanı tarafından teminat olarak alındı. Böyle bir adamın içinde yanan bir ateş olmasına rağmen kalbi yoktur. Umarım böyle bir şeyi senin için asla söylemem - ya da genç Ian için.</span><span class="char-style-override-8"/></p>

    <p class="Normal para-style-override-7"><span class="italik char-style-override-7" xml:lang="tr-TR">Sizi birbirinize emanet ediyorum. </span></p>

    <p class="Normal para-style-override-7"><span class="italik char-style-override-7" xml:lang="tr-TR">Uygun olduğun en kısa zamanda bana yaz. Şu anda bulunduğun yerdeki egzotik bölgeler hakkındaki görüşlerini ve senden gelecek haberleri merakla bekliyoruz.</span></p>

    <p class="Normal para-style-override-7"><span class="italik char-style-override-7" xml:lang="tr-TR">Seni çok seven kardeşin, </span></p>

    <p class="Normal para-style-override-7"><span class="italik char-style-override-7" xml:lang="tr-TR">Ian Murray</span><span class="char-style-override-8"/></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Jamie mektubu özenle katladı ve ceketinin cebine koydu. “Peki.” </span></p>

    <p class="Normal para-style-override-10"><span class="char-style-override-7"> </span></p>

    <div class="footnotes">
       <div class="footnote">
         <p class="Basic-Paragraph para-style-override-5" xml:lang="en-US"><a class="footnote-anchor" href="#footnote-50256-8-backlink" id="footnote-50256-8">8</a> </p>
      </div>

      <div class="footnote">
         <p class="Basic-Paragraph para-style-override-5" xml:lang="en-US"><a class="footnote-anchor" href="#footnote-50256-9-backlink" id="footnote-50256-9">9</a> </p>
      </div>

      <div class="footnote">
         <p class="Basic-Paragraph para-style-override-5" xml:lang="en-US"><a class="footnote-anchor" href="#footnote-50256-10-backlink" id="footnote-50256-10">10</a> </p>
      </div>

      <div class="footnote">
         <p class="Basic-Paragraph para-style-override-14" xml:lang="en-US"><a class="footnote-anchor" href="#footnote-50256-11-backlink" id="footnote-50256-11">11</a> </p>
      </div>
    </div>
  </div>
</body>
</html>