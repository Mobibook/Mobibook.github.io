<html xmlns="http://www.w3.org/1999/xhtml">
<head>
  <title>guzdavullari-12</title>
  <link href="../Styles/guzdavullari.css" rel="stylesheet" type="text/css"/>
</head>

<body id="guzdavullari" xml:lang="tr-TR">
  <div class="Basic-Text-Frame">
     <p class="baslik" id="toc_marker-6" xml:lang="en-US"><span class="bold" xml:lang="tr-TR">6<br/>Fıtık</span><span class="italik" xml:lang="tr-TR"/></p>

    <p class="Normal para-style-override-9"><span class="italik char-style-override-7" xml:lang="tr-TR"> </span></p>

    <p class="Normal para-style-override-9"><span class="italik char-style-override-7" xml:lang="tr-TR">Haziran 1767</span></p>

    <p class="Normal para-style-override-7"><span class="bold char-style-override-7" xml:lang="tr-TR"> </span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-7"><span class="char-style-override-8">Jamie dişlerini sıkarak, “Gemilerden nefret ediyorum,” dedi. “Kayıklardan ise iğreniyorum.”</span></p>

    <p class="Normal para-style-override-7"><span class="char-style-override-8">Jamie’nin eniştesi Hector Cameron, Cross Creek’in hemen yukarısında River Run adlı bir sömürgede yaşıyordu. Cross Creek hemen Wilmington’ın biraz ötesinde, nehrin yukarı kısmında kalıyordu. Aslında iki yüz kilometre ötesindeydi. Bize söylenenlere göre yılın bu zamanlarında seyahat kayıkla rüzgârın şiddetine bağlı olarak bir hafta sürüyordu. Eğer karadan gidilirse seyahat, yol durumuna ve tekerlek kırılmalarına bağlı olarak iki hafta ya da daha fazla sürebiliyordu.</span></p>

    <p class="Normal para-style-override-7"><span class="char-style-override-8">“Nehirlerde dalga olmaz,” dedim. “Ve iki yüz kilometrelik yolu çamurun içinde yürüyerek gitme fikrinin daha iğrenç olduğunu düşünüyorum.” Ian gülümsedi fakat Jamie’nin öfkeli bakışlarını görünce yüzü tarafsız bir ifadeye büründü. </span></p>

    <p class="Normal para-style-override-7"><span class="char-style-override-8">“Ayrıca,” dedim Jamie’ye, “eğer seni deniz tutarsa iğneler hâlâ yanımda.” Küçük fildişi kutusundaki sarı akupunktur iğnelerimin olduğu cebimi okşadım.</span></p>

    <p class="Normal para-style-override-7"><span class="char-style-override-8">Jamie sertçe burnundan soludu ama daha fazla bir şey söylemedi. Bu küçük sorun hallolmuştu. Geriye kalan büyük sorun kayık ücretini ayarlamaktı.</span></p>

    <p class="Normal para-style-override-7"><span class="char-style-override-8">Zengin değildik ama şansımız sayesinde biraz paramız vardı. Charleston’dan kuzeye yaptığımız yolculukta gece kamp yaparken, ormanın içinde terk edilmiş bir çiftlik bulduk. Bahçesi yeni çıkan bitkilerden neredeyse yok olmuştu.</span></p>

    <p class="Normal para-style-override-7"><span class="char-style-override-8">Çöken çatısından fidanlar, şömine taşındaki büyük yarıktan çoban püskülleri fışkırıyordu. Yosun ve küf mantarı bağlayan duvarları yarı çökmüştü. Yerin ne zamandır terk edilmiş olduğunu söylemek zordu, fakat hem kulübe hem bahçesi birkaç yıl içerisinde kaybolmuştu. Baca taşlarının haricinde orada bir evin olduğunu kanıtlayan hiçbir şey yoktu.</span></p>

    <p class="Normal para-style-override-7"><span class="char-style-override-8">Ancak istila eden ağaçların arasında meyveleri olgun, arılarla dolu küçük bir şeftali bahçesi vardı. Yiyebildiğimiz kadar bunlardan yemiş, harabe evde uyumuştuk. Şafaktan önce uyanmış ve aracı bu meyvelerle doldurmuştuk.</span></p>

    <p class="Normal para-style-override-7"><span class="char-style-override-8">Yol boyunca da bunları satmıştık. Sonunda yapış yapış ellerle, çoğu peniden oluşan bir kuruş çantasıyla ve adeta şeftali kanyağına düşmüşüz gibi saçımıza ve kıyafetlerimize sinen ekşi kokuyla Wilmington’a varmıştık. </span></p>

    <p class="Normal para-style-override-7"><span class="char-style-override-8">Jamie servetimizi barındıran küçük deri keseyi bana vererek, “Bunu sen al,” dedi. “Yiyecek için bir şeyler al ama sakın şeftali alma olur mu? Belki birkaç parça bir şey alsan da iyi olur. Akrabalarıma giderken dilenci gibi görünmeyelim. Bir iplik ve bir iğne mesela.” Bir kaşını kaldırdı ve Fergus’un ceketindeki şeftali ağacından düştüğü zaman oluşan koca yırtığı gösterdi.</span></p>

    <p class="Normal para-style-override-7"><span class="char-style-override-8">“Duncan ve ben, gidip atlarla arabayı satabilecek miyiz diye bir bakacağız, sonra da kayık arayacağız. Eğer burada kuyumcu gibi bir şey varsa, belki bir taşa ne kadar teklif verecek diye de bakabilirim.”</span></p>

    <p class="Normal para-style-override-7"><span class="char-style-override-8">“Dikkatli ol dayı,” diye salık veren Ian, yakındaki limandan gelip geçen rengârenk insan kalabalığına kaşlarını çatıyordu. “Sokak ortasında soyulmak istemezsin.”</span></p>

    <p class="Normal para-style-override-7"><span class="char-style-override-8">Jamie ifadesiz bir suratla yeğenine önlem alacağının garantisini verdi.</span></p>

    <p class="Normal para-style-override-7"><span class="char-style-override-8">“Rollo’yu al,” diye ısrar etti Ian. “O seni korur.”</span></p>

    <p class="Normal para-style-override-7"><span class="char-style-override-8">Jamie Rollo’ya bir göz attı. Köpek bastırılmış bir iştahla dikkatli bir şekilde gelip geçenleri inceliyordu. “Tamam. Gel bakalım küçük köpek.” Gitmek için döndüğünde bana bir göz attı. “Belki birkaç kurumuş balık da alırsan iyi olur.”</span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Wilmington küçük bir kasabaydı. Fakat gemi ile geçilebilir nehir ağzında doğal bir liman olduğundan, sadece çiftçi pazarı ve nakliye bölgesi değil aynı zamanda burada kendi bahçelerinde yetişen mallar kadar Avrupa’dan gelen ürünleri de satan dükkânlar da bulunuyordu.</span></p>

    <p class="Normal para-style-override-7"><span class="char-style-override-8">“Fasulye tamam,” diyordu Fergus. “Büyük olanlarını bile çok severim.” Ağırlığını dengelemek için omzunda çuvalın yerini değiştirdi. “Ekmek de tamam. Un, tuz ve yağ da. Salamura et, kurumuş kiraz, elma tamam. Kesinlikle balık da olmalı. İğne ve ipliğe de tamam. Hatta saç fırçasına bile.” Geniş kenarlı şapkamın altından bile çıkan nemden kabarmış saçlarıma bir göz atmıştı. “Aktardan alınan ilaçlara lafım yok. Ama bu dantel de ne?”</span></p>

    <p class="Normal para-style-override-7"><span class="char-style-override-8">“Dantel,” dedim sertçe. Yaklaşık üç metrelik Brüksel dantelini içeren küçük paketi onun taşıdığı çuvala attım. “Tıpkı kurdeleler gibi. Geniş ipek kurdelelerin her birinden bir metre,” dedim tezgâhın arkasındaki terli genç kıza. “Kırmızı senin için Fergus, sakın şikâyet etme. Yeşil, Ian için. Sarı, Duncan için ve koyu mavi de Jamie için. Ve hayır, hiç de israf değil. Jamie, eniştesi ve teyzesiyle tanışacağımız zaman pasaklı gibi görünmemizi istemez.”</span></p>

    <p class="Normal para-style-override-7"><span class="char-style-override-8">Ian sırıtarak, “Peki sen yenge?” dedi. “Bizim züppeler gibi görünmemizi sağlayacaksın ama sen bir serçe gibi sade mi gideceksin?”</span></p>

    <p class="Normal para-style-override-7"><span class="char-style-override-8">Fergus hem yorgunluktan hem de şaşkınlıktan bir soluk verdi.</span></p>

    <p class="Normal para-style-override-7"><span class="char-style-override-8">Koyu pembe geniş kurdeleyi göstererek, “Bu,” dedi.</span></p>

    <p class="Normal para-style-override-7"><span class="char-style-override-8">“Bu renk genç kıza gider,” diye itiraz ettim.</span></p>

    <p class="Normal para-style-override-7"><span class="char-style-override-8">“Kadınlar asla pembe giyemeyecek kadar yaşlanmazlar,” diye sertçe karşılık verdi Fergus. “Birçok kez madamların böyle söylediklerini duydum.” Ben de daha önce bu madamların fikirlerini duymuştum. Fergus’un önceki hayatı genelevde geçmişti. Jamie’nin üvey kızıyla evlenmesiyle artık bu alışkanlığından vazgeçeceğini umuyordum ama Marsali hâlâ Jamaika’da ilk çocuklarının doğumunu beklediği için bundan şüpheliydim. Ne de olsa Fergus bir Fransız’dı.</span></p>

    <p class="Normal para-style-override-7"><span class="char-style-override-8">“Sanırım bu madamlar her şeyi biliyorlar,” dedim. “Tamam, pembe olsun.”</span></p>

    <p class="Normal para-style-override-7"><span class="char-style-override-8">Sepetlerle, çuvallarla kendimizi sokağa attık. Hava çok sıcak ve nemliydi ama nehir tarafından hafif bir esinti geliyordu. Mağazanın bunaltıcı havasından sonra dışarısı tatlı ve ferahlatıcıydı. Birkaç küçük geminin direklerinin göründüğü limana bir göz attım ve iki binanın arasından uzun adımlarla yürüyen Jamie’nin iri bedenini gördüm. Rollo da hemen peşindeydi.</span></p>

    <p class="Normal para-style-override-7"><span class="char-style-override-8">Ian bağırıp el salladı ve Rollo çılgınca kuyruğunu sallayarak sahibine doğru koşmaya başladı. Günün bu saatinde caddede birkaç kişi vardı ve onlar da bu coşkulu kavuşmadan kaçınmak için kendilerini en yakın duvara yaslamışlardı.</span></p>

    <p class="Normal para-style-override-7"><span class="char-style-override-8">Yukarıdan birinin, “Tanrım,” dediğini duydum. “Bu hayatımda gördüğüm en büyük köpek.” Arkamı döndüğümde, bir adamın tavernadan çıkıp bana doğru şapkasını kaldırdığını gördüm. “Hizmetinizdeyim, madam. Umarım insan etine düşkün değildir?”</span></p>

    <p class="Normal para-style-override-7"><span class="char-style-override-8">Benimle konuşan adama, yukarıya baktım. Onun, hatta bütün herkesin, Rollo’yu neredeyse bir tehdit olarak görmemesi gerektiğini söylemekten vazgeçtim.</span></p>

    <p class="Normal para-style-override-7"><span class="char-style-override-8">Muhatabım hayatımda gördüğüm en uzun adamlardan biriydi. Hatta Jamie’den birkaç santim daha uzundu. Adam uzun ve zayıftı, kocaman elleri dirseklerime geliyordu ve belindeki boncuklu kemeri de benim göğüs hizamdaydı. İstese burnumu göbek deliğine sokabilirdi, böyle bir şeyi kesinlikle istemezdim.</span></p>

    <p class="Normal para-style-override-7"><span class="char-style-override-8">“Hayır, balık yiyor,” dedim. Benim boynumu uzattığımı görünce kibarca dizlerini kırdı. Yüzü göründüğünde, hatlarının fırça gibi siyah kıllarla kaplandığını fark ettim. Kılların arasından uyumsuz bir burun ve iri ela gözler çıkmıştı.</span></p>

    <p class="Normal para-style-override-7"><span class="char-style-override-8">“Ya, bunu duyduğuma sevindim. Günün erken saatinde bacağımın kopmasını istemem.” Kenarına eski bir hindi tüyü tutturulmuş yıpranmış şapkasını kaldırıp bana selam verdi. Siyah saçları omuzlarına geliyordu. “John Quincy Myers, hizmetinizdeyim madam.”</span></p>

    <p class="Normal para-style-override-7"><span class="char-style-override-8">“Claire Fraser,” diyerek büyülenmişçesine elimi uzattım. Adam bir müddet elime bakıp parmaklarımı burnuna götürdü ve kokladı. Sonra bana baktı ve gülümsedi. Dişlerinin eksik olmasına rağmen gülümseyişi hoştu. </span></p>

    <p class="Normal para-style-override-7"><span class="char-style-override-8">“Siz bir bahçıvan mısınız?”</span></p>

    <p class="Normal para-style-override-7"><span class="char-style-override-8">“Öyle miyim?”</span></p>

    <p class="Normal para-style-override-7"><span class="char-style-override-8">Elimi kibarca çevirip avucumdaki yeşil izleri takip etti.</span></p>

    <p class="Normal para-style-override-7"><span class="char-style-override-8">“Yeşil parmaklı bir hanımefendi atları eğitiyor olabilir ama elleri sasafras kökü ve meyve kokan bir hanımefendi muhtemelen çiçeklerin nasıl açtığını çok daha iyi bilir. Sen böyle düşünmez miydin?” diye sordu. Dostane bakışları, büyük bir ilgiyle Bay Myers’e bakan Ian’a yönelmişti.</span></p>

    <p class="Normal para-style-override-7"><span class="char-style-override-8">“Ah, evet,” diye ona güvence verdi Ian. “Claire Yenge bir şifacıdır. Bir bilge kadın!” Gururla bana bir göz attı.</span></p>

    <p class="Normal para-style-override-7"><span class="char-style-override-8">“Öyle mi evlat?” Bay Myers’in gözleri ilgiyle açıldı ve bana doğru döndü. “Bu şeytan şansı değil de nedir! Ben de dağlara gidip bakması için bir şaman bulana kadar beklemek zorundayım diye düşünüyordum.”</span></p>

    <p class="Normal para-style-override-7"><span class="char-style-override-8">“Hasta mısınız, Bay Myers?” diye sordum. Öyle görünmüyordu ama sakalı, saçı ve yıpranmış güderi pantolonunun gizleyemediği her şeyi örtmüş gibi görünen ince kir tabakasıyla bunu söylemek zordu. Tek istisna alnıydı; ortadaydı ve o da tamamen beyazdı.</span></p>

    <p class="Normal para-style-override-7"><span class="char-style-override-8">“Hastalık olduğunu sanmıyorum,” diye cevap verdi. Birden doğruldu ve güderi gömleğinin eteğini çıkarmaya başladı. “Bel soğukluğu ya da çiçek hastalığı da değil, çünkü onları daha önceden görmüştüm.” Pantolon diye düşündüğüm şey aslında üzeri kumaşla örtülü uzun güderi tozluklardı. Bay Myers hâlâ konuşarak bu son parçayı tutan deriyi tutmuştu ve düğümü çözmeye çalışıyordu.</span></p>

    <p class="Normal para-style-override-7"><span class="char-style-override-8">“Ama lanet olası bir şey. Birden hayalarımın arkasında büyük bir şişlik oluştu. Tahmin edeceğiniz gibi oldukça rahatsız edici ama ata binme haricinde öyle canımı yakmıyor. Belki bir göz atıp ne yapacağımı söylersiniz hm?”</span></p>

    <p class="Normal para-style-override-7"><span class="char-style-override-8">“Ah…” diyerek Fergus’a çılgınca bir bakış attım. Fergus sadece fasulye çuvalının yerini değiştirdi. Keyifli görünüyordu, lanet olsun.</span></p>

    <p class="Normal para-style-override-7"><span class="char-style-override-8">“Bay John Myers ile tanışma zevkine erişebilir miyim?” dedi nazikçe arkamdan bir İskoç sesi.</span></p>

    <p class="Normal para-style-override-7"><span class="char-style-override-8">Bay Myers güderi pantolonunu çözmeyi bırakıp soru sorarcasına yukarıya bir göz attı.</span></p>

    <p class="Normal para-style-override-7"><span class="char-style-override-8">“Sizin için bir zevk olur mu olmaz mı bilmiyorum sör,” diye cevap verdi nazikçe. “Ama aradığınız Myers ise onu buldunuz.”</span></p>

    <p class="Normal para-style-override-7"><span class="char-style-override-8">Jamie yanıma geldi, bilerek benimle Bay Myers’in pantolonu arasına girmişti. Şapkası kolunun altında formalite icabı reveransa geçti.</span></p>

    <p class="Normal para-style-override-7"><span class="char-style-override-8">“James Fraser, hizmetinizdeyim sör. Takdimde Bay Hector Cameron’ın adını önermem söylendi.”</span></p>

    <p class="Normal para-style-override-7"><span class="char-style-override-8">Bay Myers ilgiyle Jamie’nin kızıl saçlarına baktı. “İskoç musunuz? Kuzey İskoçyalı arkadaşlardan biri mi?”</span></p>

    <p class="Normal para-style-override-7"><span class="char-style-override-8">“Bir İskoç’um, evet ve bir Kuzey İskoçyalı.”</span></p>

    <p class="Normal para-style-override-7"><span class="char-style-override-8">“Yaşlı Hector Cameron’ın akrabası mısınız?”</span></p>

    <p class="Normal para-style-override-7"><span class="char-style-override-8">“Eş durumundan eniştem oluyor kendisi ama ben şahsen tanışmadım. Bana sizin onu çok iyi tanıdığınız ve ailemle beni onun sömürgesine götürmeyi kabul edeceğiniz söylendi.”</span></p>

    <p class="Normal para-style-override-7"><span class="char-style-override-8">Her iki adam da konuşurlarken gözleriyle birbirlerinin tavırlarını, kıyafetlerini, silahlarını inceliyorlardı. Jamie’nin gözleri beğenircesine ormancının belindeki uzun bıçak kınına takılırken, Bay Myers’in burun delikleri ilgiyle genişliyordu.</span></p>

    <p class="Normal para-style-override-7"><span class="char-style-override-8">Fergus arkamdan kısık sesle, “</span><span class="italik char-style-override-7" xml:lang="tr-TR">Comme deux chiens</span><span class="char-style-override-8">,” dedi. İki köpek gibiler. “…</span><span class="italik char-style-override-7" xml:lang="tr-TR">aux culs</span><span class="char-style-override-8">.” Gelecek sefer birbirlerinin kıçlarını koklayacaklar. </span></p>

    <p class="Normal para-style-override-7"><span class="char-style-override-8">Bay Myers Fergus’a bir bakış attı. İlgisini yeniden Jamie’ye çevirmeden önce onun ela gözlerindeki keyif parıltısını görebilmiştim. Ormancı yabani olabilirdi ama biraz Fransızca bildiği ortadaydı.</span></p>

    <p class="Normal para-style-override-7"><span class="char-style-override-8">Bay Myers’in koklama eğiliminden ve bilinç eksikliğinden dolayı, onun ellerinin ve dizlerinin üzerine düşüp Fergus’un önermiş olduğu tavrı sergilediğini görsem şaşırmazdım. Ama o sadece Jamie’yi değil, Ian’ı, Fergus’u, beni ve Rollo’yu inceleyerek kendini tatmin ediyordu.</span></p>

    <p class="Normal para-style-override-7"><span class="char-style-override-8">“Hoş köpek,” dedi üstünkörü, iri eklemlerini uzatarak. Davet üzerine Rollo da kendi incelemesine koyuldu. Konuşma devam ederken, köpek mokasenden güderi pantolona kadar adamın her yerini kokluyordu. </span></p>

    <p class="Normal para-style-override-7"><span class="char-style-override-8">“Enişteniz demek? Geleceğinizi biliyor mu?”</span></p>

    <p class="Normal para-style-override-7"><span class="char-style-override-8">Jamie başını iki yana salladı. “Sanmıyorum. Bir ay önce ona Georgia’dan mektup yolladım ama mektubun ona ulaşıp ulaşmadığını bilmiyorum.”</span></p>

    <p class="Normal para-style-override-7"><span class="char-style-override-8">“Sanmam,” dedi düşünceli bir tavırla Myers. Gözleri Jamie’nin yüzünde kaldı, sonra yavaşça geri kalanımızı inceledi.</span></p>

    <p class="Normal para-style-override-7"><span class="char-style-override-8">“Eşinizle tanıştım. Bu sizin oğlunuz mu?” Ian’ı gösteriyordu.</span></p>

    <p class="Normal para-style-override-7"><span class="char-style-override-8">“Yeğenim Ian. Evlatlığım Fergus.” Jamie bir eliyle diğerlerini takdim ediyordu. “Duncan Innes adında bir arkadaşım var. O da birazdan yanımızda olacak.”</span></p>

    <p class="Normal para-style-override-7"><span class="char-style-override-8">Myers başını olumlu anlamda sallayarak homurdandı ve kararını verdi. “Evet, sizi Cameron’a götürebileceğimi sanıyorum. Onun akrabası olduğunuzdan emin olmak istiyordum ama yüzünüzde dul Cameron’ın bakışı var. Çocukta da biraz.”</span></p>

    <p class="Normal para-style-override-7"><span class="char-style-override-8">Jamie birden başını kaldırdı. “Dul Cameron mı?”</span></p>

    <p class="Normal para-style-override-7"><span class="char-style-override-8">Adamın yoğun sakalların arasında sinsi bir gülümseme belirdi. “Yaşlı Hector iltihaplı boğaz enfeksiyonuna yakalandı ve geçen kış öldü. O artık her neredeyse ona pek fazla mektup ulaşmıyor.” </span></p>

    <p class="Normal para-style-override-7"><span class="char-style-override-8">Şahsi meselesi yüzünden Cameronlar’dan vazgeçen Myers, yarıda kalan işine koyuldu. “Büyük mor bir şey,” diye bana açıklama yapıyor, bir yandan gevşemiş deriyle uğraşıyordu. “Neredeyse bir hayam kadar büyük. Sizce daha fazla büyür mü?”</span></p>

    <p class="Normal para-style-override-7"><span class="char-style-override-8">“Ee, hayır,” diyerek dudağımı ısırdım. “Zannetmiyorum.” Adam çok ağır hareket ediyordu ama pantolonunun üzerindeki düğüm neredeyse çözülmüştü. Caddedekiler durup öylece bize bakmaya başlamışlardı.</span></p>

    <p class="Normal para-style-override-7"><span class="char-style-override-8">“Lütfen kendinizi sıkıntıya sokmayın,” dedim. “Onun ne olduğunu biliyorum. Bir kasık fıtığı.”</span></p>

    <p class="Normal para-style-override-7"><span class="char-style-override-8">İri ela gözler daha da irileşti. “Öyle mi?” Etkilenmişe benziyordu ama haberler karşısında hiç de hoşnutsuz değildi.</span></p>

    <p class="Normal para-style-override-7"><span class="char-style-override-8">“Emin olmak için içeride bir yerde bakmam lazım,” diye ekledim hemen, “ama anlattıklarınız onu gösteriyor. Ameliyatla çok daha kolay iyileştirilir ama…” Duraksayıp deve baktım. “Yapamam, yani uyutulmanız gerek. Baygın olmalısınız. Sizi kesip yeniden dikmem gerek. Ama belki bir fıtık bağıyla - bir kuşakla - da daha iyi olabilir.”</span></p>

    <p class="Normal para-style-override-7"><span class="char-style-override-8">Myers düşünürken yavaşça çenesini kaşıyordu.</span></p>

    <p class="Normal para-style-override-7"><span class="char-style-override-8">“Hayır, bu kesme işini istemiyorum. Cameron’a gitmeden önce ailece kasabada kısa bir süre kalır mısınız?”</span></p>

    <p class="Normal para-style-override-7"><span class="char-style-override-8">Jamie sertçe, “Fazla değil,” diyerek araya girdi. “Yolculuğumuzu ayarlar ayarlamaz teyzemin malikânesine gitmek için açılmamız gerek.”</span></p>

    <p class="Normal para-style-override-7"><span class="char-style-override-8">“Ah.” Dev bunu da bir müddet düşündü sonra gözleri ışıldayarak başını aşağı yukarı salladı. “Sizin için uygun birini tanıyorum, sör. Hemen gidip Denizciler Durağı’ndan Josh Freeman’i alıp getiriyorum. Güneş hâlâ tepede, işi yapamayacak kadar sarhoş değildir Josh.” Bana abartılı bir selam verdi. “Ve eşiniz de şu ötedeki tavernada - denizcilerin yerinden daha münasiptir - benimle buluşup, şu… şu… kasık fıtığına bakabilir.” </span></p>

    <p class="Normal para-style-override-7"><span class="char-style-override-8">Şapkasını yeniden başına geçirdi ve Jamie’ye selam vererek gitti.</span></p>

    <p class="Normal para-style-override-7"><span class="char-style-override-8">Jamie, yolun aşağısına giderken yanından geçtiği herkese candan bir şekilde selam veren dağ gibi adamı izliyordu. </span></p>

    <p class="Normal para-style-override-7"><span class="char-style-override-8">“Merak ediyorum da sen de ne var Sassenach?” dedi sohbet tonunda. Gözleri hâlâ Myers’deydi.</span></p>

    <p class="Normal para-style-override-7"><span class="char-style-override-8">“Ben de ne mi var?”</span></p>

    <p class="Normal para-style-override-7"><span class="char-style-override-8">Sonra Jamie benden yana döndü ve gözlerini kısarak bana baktı.</span></p>

    <p class="Normal para-style-override-7"><span class="char-style-override-8">“Tanıştığın her erkeğin beş dakika içinde pantolonunu çıkarmak istemesini sağlayan şey.”</span></p>

    <p class="Normal para-style-override-7"><span class="char-style-override-8">Fergus sessizce öksürdü ve Ian da kızardı. Ben ise olabildiğimce ciddi görünmeye çalıştım.</span></p>

    <p class="Normal para-style-override-7"><span class="char-style-override-8">“Ee, eğer sen bunu bilmiyorsan hayatım, kimse bilmez. Öyle görünüyor ki ben bir kayık buldum. Peki sen bu sabah ne yaptın?”</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">***</span></p>

    <p class="Normal para-style-override-7"><span class="char-style-override-8">Jamie her zamanki gibi gayretli olduğundan bir kuyumcu buldu. Sadece bir kuyumcu değil, aynı zamanda vali ile birlikte bir akşam yemeği daveti ayarladı.</span></p>

    <p class="Normal para-style-override-7"><span class="char-style-override-8">“Vali Tryon şu an kasabada,” diye açıkladı. “Bay Lillington’ın evinde kalıyor. Bu sabah MacEachern adında bir tüccarla konuştum. O da beni MacLeod adında biriyle tanıştırdı. O da- ”</span></p>

    <p class="Normal para-style-override-7"><span class="char-style-override-8">“O da seni MacNeil ile tanıştırdı. O da seni MacGregor ile içmeye götürdü. O da sana yeğeni Bethune’dan bahsetti. Bethune da valinin çizmelerini temizleyen çocuğun ikinci kuzeni,” diye tamamladım. İskoçyalıların ticari işlerini halletme yöntemlerine alışkındım.</span></p>

    <p class="Normal para-style-override-7"><span class="char-style-override-8">İki Kuzey İskoçyalıyı bir odaya koyduğunuzda on dakika içinde birbirlerinin iki yüzyıllık aile geçmişini öğrenirler ve birçok yardımsever akraba ve tanıdık bulurlardı.</span></p>

    <p class="Normal para-style-override-7"><span class="char-style-override-8">Jamie gülümsedi, “Valinin karısının sekreteriydi,” diye düzeltti. “Ve adı Murray. Bu babanın Linnhe Gölü’nde bulunan kuzeni Maggie’nin en büyük çocuğu oluyor,” diye söyledi Ian’a. “Babası Ayaklanma’dan sonra göç etmişti.” Ian başıyla onu onayladı. Şüphesiz bu bilgiyi günün birinde yardımcı olur diye kendi aile arşivine eklemişti.</span></p>

    <p class="Normal para-style-override-7"><span class="char-style-override-8">Valinin karısının sekreteri Edwin Murray, bir akraba olarak Jamie’yi sıcak karşılamıştı ve bu akşamki Lillington’ın akşam yemeğine bizi davet etmişti. Yemek görünürde Hint Adaları’ndaki ticari durumunu valiye bildirmek içindi. Gerçekte ise yemeğe katılacak olan varlıklı Alman asilzade Baron Penzler ile tanışacaktık. Baron sadece zengin bir adam değildi, aynı zamanda değerli eşyaları toplamakta ün yapmış biriydi.</span></p>

    <p class="Normal para-style-override-7"><span class="char-style-override-8">“Kulağa iyi bir fikirmiş gibi geliyor,” dedim şüpheyle. “Ama sanırım sen yalnız gitsen çok daha iyi olur. Bu haldeyken valiyle birlikte yemek yiyemem.”</span></p>

    <p class="Normal para-style-override-7"><span class="char-style-override-8">“Ah, senin görüntünde hi- ” Bana bakarken sesi giderek azaldı. Gözleri yavaşça kirli çamurlu elbisemde, vahşi saçlarımda ve yıpranmış bonemde gezindi.</span></p>

    <p class="Normal para-style-override-7"><span class="char-style-override-8">Kaşlarını çatarak bana baktı. “Hayır, seni orada istiyorum Sassenach. Oyalanmaya ihtiyacım olabilir.”</span></p>

    <p class="Normal para-style-override-7"><span class="char-style-override-8">“Hazır oyalanma demişken, bu akşam davetini kapmak için ne kadar harcadın?” diye sordum. Gittikçe azalan birikimimizin farkındaydım. Jamie gözlerini kırpmadı ama kolumu tutup beni mağazalara döndürdü.</span></p>

    <p class="Normal para-style-override-7"><span class="char-style-override-8">“Altı ama yarısını o ödedi. Gel Sassenach yemek akşam yedide. Giyebileceğin uygun bir şeyler bulmak zorundayız.”</span></p>

    <p class="Normal para-style-override-7"><span class="char-style-override-8">“Fakat ödeyemeyiz- ”</span></p>

    <p class="Normal para-style-override-7"><span class="char-style-override-8">Jamie sertçe, “Bu bir yatırım,” dedi. “Ve ayrıca Kuzen Edwin bir taşa karşılık bana biraz ödeme yaptı.”</span></p>

    <p class="Normal para-style-override-7"><span class="char-style-override-8"> </span></p>

    <p class="Normal para-style-override-9"><span class="char-style-override-8">*** </span></p>

    <p class="Normal para-style-override-7"><span class="char-style-override-8">Elbise, Jamaika’nın standartlarının yanında modanın iki yıl gerisinden geliyordu. Fakat temizdi, bu da benim önem verdiğim şeydi.</span></p>

    <p class="Normal para-style-override-7"><span class="char-style-override-8">“Suları damlatıyorsunuz, madam.” Terzinin sesi soğuktu. Kısa boylu orta yaşlı kadın, Wilmington’daki tek terziydi ve anladığıma göre kendi moda prensibinin sorunsuz uyulmasına alışkındı. Yeni yıkanmış saçlarım için fırfırlı boneye itirazım, söylenmeyle ve akciğer zarı iltihabı tahminleriyle kabul edilmişti. Normal ağır korseyi, göğüslerimi sıkmadan kaldırması için üst kısmı hafif deniz kabuğu şekliyle değiştirmede ısrar ettiğim için kadının ağzı toplu iğnelerle doluydu.</span></p>

    <p class="Normal para-style-override-7"><span class="char-style-override-8">“Affedersiniz.” Islak buklemi başımı sardığım havlunun içine sıkıştırdım.</span></p>

    <p class="Normal para-style-override-7"><span class="char-style-override-8">Bay Lillington’ın büyük evindeki misafir odaları, valinin adamlarıyla dolu olduğu için Kuzen Edwin’in ahırındaki küçük çatıya gönderilmiştim. Yine de şikâyetçi değildim. Bay Lillington’ın ahırı Jamie ile arkadaşlarımızı bıraktığımız handan çok daha temizdi ve Bayan Lillington bir küvet dolusu sıcak su ve bir kalıp lavantalı sabun vermekte bana oldukça nazik davranmıştı ki bu, temiz elbiseden daha çok önemliydi. Bir daha asla şeftali görmemeyi diliyordum.</span></p>

    <p class="Normal para-style-override-7"><span class="char-style-override-8">Parmak uçlarımın üzerine hafifçe yükselip Jamie geliyor mu diye camdan dışarıya bakmaya çalıştım ama eteğimin kenarını düzeltmeye çalışan terzinin itirazını duyunca vazgeçtim.</span></p>

    <p class="Normal para-style-override-7"><span class="char-style-override-8">Elbise fena değildi. Kalçadaki şarap rengi şeritli kafesi ve iki sıra halinde belden göğse uzanan kırmızı dantelleriyle krem rengi ipek, yarım kollu bir elbiseydi. Elbise birinci kalite değildi ama satın almış olduğum Brüksel dantellerini kollarımın etrafına diktirmemle çok daha iyi olduğuna karar vermiştim.</span></p>

    <p class="Normal para-style-override-7"><span class="char-style-override-8">Oldukça düşük fiyatı duyduğumda ilk başta şaşırmıştım, fakat şimdi kumaşın kaba ve az işlenmiş olduğunu fark ediyordum. Merakımdan kumaşı okşadım. İpekten pek anlamazdım ama bir gemideki Çinli bir tanıdık öğleden sonralarını bana ipek böceklerini ve onların hoş değişimlerini anlatarak geçirmişti. </span></p>

    <p class="Normal para-style-override-7"><span class="char-style-override-8">“Bu ipek nereden geliyor?” diye sordum. “Çin ipeği değil. Fransız mı?”</span></p>

    <p class="Normal para-style-override-7"><span class="char-style-override-8">Bu ilgi karşısında aksiliği geçen terzi, yukarıya baktı. “Hayır. Güney Carolina’da yapılıyor. Bayan Pinckney adında bir hanımefendi gidip kendi arazilerine dut ağacı ektirdi ve üzerilerinde ipekböceği yetiştirdi. Kumaş, Çinlilerinki kadar iyi olmayabilir,” diye ekledi gönülsüzce, “ama fiyatı yarı yarıya.”</span></p>

    <p class="Normal para-style-override-7"><span class="char-style-override-8">Kadın başını yavaşça aşağı yukarı sallayarak gözlerini kısıp bana baktı.</span></p>

    <p class="Normal para-style-override-7"><span class="char-style-override-8">“Tam uydu, şeritler de yakıştı. Yanaklarınıza renk getirdiler. Ama affınıza sığınarak söylüyorum, boynunuzun bu kadar açıkta kalmaması için bir şey taksanız iyi olur. Başlık ya da peruk istemiyorsunuz, peki kurdeleye ne dersiniz?”</span></p>

    <p class="Normal para-style-override-7"><span class="char-style-override-8">“Ah, kurdele!” diye hatırladım. “Evet, harika bir fikir. Şuradaki sepetin içine bakın, aradığınız uzunlukta bir tane var.”</span></p>

    <p class="Normal para-style-override-7"><span class="char-style-override-8">Saçlarımı koyu pembe kurdeleyle gevşek bir şekilde tepede topladık. Lanet olası kıvırcık buklelerim kulaklarıma ve alnıma düşüyorlardı. Onları engelleyemiyordum.</span></p>

    <p class="Normal para-style-override-7"><span class="char-style-override-8">Birden endişelenerek, “Çok kuzu eti gibi durmuyor değil mi?” diye sordum. Korsajımın önünü aşağıya doğru düzelttim ama belime tam oturmuştu.</span></p>

    <p class="Normal para-style-override-7"><span class="char-style-override-8">“Ah, hayır madam,” diye bana güvence verdi terzi. “Bence oldukça uygun.” Değerlendirircesine kaşlarını çatarak bana bakıyordu. “Sadece göğsünüz hâlâ biraz daha açıkta. Hiç mücevheriniz yok mu?”</span></p>

    <p class="Normal para-style-override-7"><span class="char-style-override-8">“İşte burada.” Jamie başını eğerek kapıdan içeri girince ikimiz de şaşırmıştık. Onun gelişini duymamıştık.</span></p>

    <p class="Normal para-style-override-7"><span class="char-style-override-8">Jamie bir yerde banyo yapabilmiş ve temiz gömlekle boyun bağı alabilmişti. Bunun dışında biri saçlarını tarayıp güzelce örmüş ve yeni mavi kurdelesini bağlamıştı. Kullanışlı ceketi fırçalanmakla kalmamış, aynı zamanda ortasında küçük çiçek motifi bulunan gümüş düğmeler takılmıştı.</span></p>

    <p class="Normal para-style-override-7"><span class="char-style-override-8">“Çok hoş,” diyerek bir düğmeye dokundum.</span></p>

    <p class="Normal para-style-override-7"><span class="char-style-override-8">“Kuyumcudan kiraladım. Ama güzel oldular. Sanırım bu da işe yarayacak.” Cebinden kirli bir mendil ve onun içinden de ince altın bir zincir çıkardı.</span></p>

    <p class="Normal para-style-override-7"><span class="char-style-override-8">Zinciri boynuma takarken kaşlarını çatarak, “Kuyumcunun bu tek taşı takmaktan başka zamanı yoktu,” dedi. “Ama böyle daha iyi olduğunu düşünüyorum, sence?”</span></p>

    <p class="Normal para-style-override-7"><span class="char-style-override-8">Göğüs aralığına uzanan yakut beyaz tenimde parıldıyordu. </span></p>

    <p class="Normal para-style-override-7"><span class="char-style-override-8">Taşa kibarca dokunarak, “Bunu seçmene sevindim,” dedim. “Elbiseye safirden ya da zümrütten çok daha güzel uydu.” Terzinin çenesi hafiften açık kalmıştı. Bir bana bir Jamie’ye bakıp duruyordu. Sosyal konumumuzdan dolayı fiyatların yükseleceği, ifadesinden belli oluyordu.</span></p>

    <p class="Normal para-style-override-7"><span class="char-style-override-8">Jamie sonunda kıyafetime bakabilmişti. Beni tepeden tırnağa yavaşça inceledi ve yüzünde bir gülümseme belirdi. “Süslü mücevher kutusu gibisin, Sassenach,” dedi. </span></p>

    <p class="Normal para-style-override-7"><span class="char-style-override-8">Soluk şeftali rengini çalan puslu akşam havasının gözüktüğü pencereye bir göz attı sonra bana dönüp yere kadar eğilerek selam verdi. “Akşam yemeğinde bana eşlik eder misiniz madam?”</span></p>

    <p class="Normal para-style-override-10"><span class="bold char-style-override-7" xml:lang="tr-TR"> </span></p>
  </div>
</body>
</html>