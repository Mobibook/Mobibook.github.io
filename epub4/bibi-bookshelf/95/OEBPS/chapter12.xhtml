<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>12</h1>
			<h2>1914-1916 yılları arasında</h2>
		</div>
		<p>Bu yılların, sadece bizim için değil, bütün dünya için en büyük hâdisesi Birinci Dünya Harbi’dir. Avusturya Velî-ahdı’nın öldürülmesini müteakip<a class="si-noteref epub-type_noteref" href="#f851" id="backlink-851">851</a> harp ilân edildiği zaman, umumiyetle milletler bunun dünyanın istikbaline yeni bir veçhe<a class="si-noteref epub-type_noteref" href="#f852" id="backlink-852">852</a> verecek ehemmiyeti haiz olduğunu belki idrak etmiyordu<a class="si-noteref epub-type_noteref" href="#f853" id="backlink-853">853</a>.</p>
		<p>Burada mesuliyetin hangi tarafa ait olduğunu münakaşa etmeye girişmeyeceğim. Bunda Almanya’nın uzun harp hazırlığı ve materyalist felsefesi olduğu kadar, aynı zamanda diğer Avrupa milletlerinin hazırlıkları, kısa ve çarpık görüşleri ve siyasetlerinin de hissesi vardır.</p>
		<p>Bu mesele hakkında son vardığım kanaat pek uzun senelerden ve tetkiklerden sonra ancak şekil alabildi. Bütün bu meselelerde, <em>Türkiye’de, Şark, Garb ve Amerikan Tesirleri </em>adlı Yeni İstanbul’da tefrika edilen ve şimdi de basılmakta olan kitabımda uzun uzadıya bahsetmiş bulunuyorum. Bütün dünya için mühim olan bu mesele hakkında en dikkate değer olan ve muhtelif dillerde çıkan bir hayli eser vardır ki, onları da bahis mevzuu olan eserin bibliyografyasına ilâve ettim.</p>
		<p>Milletinin ve memleketinin istikbali tehlikede olmamak şartıyla ben daima harp aleyhtarıyım. Fakat harbe girdikten sonra o günlerin, millet olarak hayatımızda bütün zaman için bir şeref, aynı zamanda tarihimizin nişan taşlarından ve Galibolu’nun insan üstü bir kudret ve fedakârlıkla müdafaasını da hiç unutmam. Bu hususta İngiliz şairi Masefiled’in <em>Gallipoli</em><a class="si-noteref epub-type_noteref" href="#f854" id="backlink-854">854</a> adlı eseri de hakikaten dikkate değer.</p>
		<p>Gelibolu hücumları esnasında bir hayli aile İstanbul’dan çekilmişti. Ben de o zaman Bursa’da bulunan babamın yanına çocuklarımı göndermiştim.</p>
		<p>5 Mart Muharebesi’nden sonra Yusuf Akçura bütün milliyetçi muharrirleri<a class="si-noteref epub-type_noteref" href="#f855" id="backlink-855">855</a> Türk Yurdu binasında bir toplantıya davet etti. Muhasım<a class="si-noteref epub-type_noteref" href="#f856" id="backlink-856">856</a> devletler şayet İstanbul’a girerlerse bu muharrirlerin nasıl bir hareket tarzı ihtiyar edecekleri<a class="si-noteref epub-type_noteref" href="#f857" id="backlink-857">857</a> münakaşa mevzuu idi. Evvelâ böyle bir felâket karşısında muharrirlerin İstanbul’da kalıp kalmamaları meselesi konuşuldu.</p>
		<p>Bu toplantı çok hareketli olmuştu. Hemen herkes büyük bir heyecan ve taşkınlık içinde kendi fikrini ileri sürüyordu. Bereket versin bu içtimada<a class="si-noteref epub-type_noteref" href="#f858" id="backlink-858">858</a> Dr. Adnan, reis seçilmişti. Onun büyük bir soğukkanlılıkla idaresi toplantıyı imkân dairesinde sükûnet içinde geçirtti.</p>
		<p>İlk teklifte, milliyetçiliğin mahiyetini her muharririn onu kendi anlayışına göre ifade etmesi talep ediliyordu. Türk milliyetçiliğin unsurlarının hangisinin en mühim ve ana temel olabileceği o gün için hemen hemen hayatî bir mesele idi.</p>
		<p>Hüseyinzade Ali Bey<a class="si-noteref epub-type_noteref" href="#f859" id="backlink-859">859</a>, en sarih olarak en evvel fikrini söyledi. Ona göre en başta dil ve din geliyordu. Dedi ki: “Dili Türkçe, dini Müslüman ve kendisi Türk’üm diyen kim olursa olsun, hatta bir zenci bile, bana ırkı Türk olan bir Hıristiyan Macar’dan daha yakındır.”</p>
		<p>İçtimaın son meselesi muharrirlerin İstanbul’da kalıp kalmamaları üzerinde durdu. Oradaki en genç ve ateşli bir aza: “Bütün azaların İstanbul’da kalmaları lâzımdır,” diyordu. Onun fikrince İstanbul’da kalmak dahi kifayet etmiyor<a class="si-noteref epub-type_noteref" href="#f860" id="backlink-860">860</a>, mutlak şehit düşmeleri lâzım geliyordu, bu şehadete en başta namzet ve lâyık olması lâzım gelen Mehmed Emin Bey olduğu iddia ediliyordu.</p>
		<p>Milliyetçiliğin mahiyeti hakkında Fuad Köprülü<a class="si-noteref epub-type_noteref" href="#f861" id="backlink-861">861</a> ile Ömer Seyfeddin<a class="si-noteref epub-type_noteref" href="#f862" id="backlink-862">862</a> epeyce konuştular. Bir milletin “ego” yani benliğinin mahiyetini bulup bunu millete öğretmek olduğunu söylediler. Bir milletin benliğinin esaslarının neden ibaret olduğuna dair olan suale verilen cevaplar epeyce muğlâk<a class="si-noteref epub-type_noteref" href="#f863" id="backlink-863">863</a> idi.</p>
		<p>Bunun neden muğlâk olduğunu bana o zaman evime sık sık gelip serbest konuşan Ömer Seyfeddin gülerek anlattı. Diyordu ki: “Bu sahada Ziya Gökalp ne derse biz de onu kabul ederiz. Bundan dolayı bilhassa Ziya Gökalp’ın İstanbul’da olmaması bize sarih<a class="si-noteref epub-type_noteref" href="#f864" id="backlink-864">864</a> bir şey söylemek imkânını vermedi.” Ömer Seyfeddin’e göre Ziya Gökalp üstat, millî benliğin esasları hakkında fikir değiştiriyormuş. Gençler sık sık kendilerini nakzeden<a class="si-noteref epub-type_noteref" href="#f865" id="backlink-865">865</a> ifadelerde bulunmak mecburiyetinde oluyorlardı. Bence Ziya Gökalp, uzun düşünmelerden sonra milliyetçiliği pek sarih bir şekilde ifade etti. Maalesef o toplantıda kendisi yoktu. Merhum Ahmed Ağaoğlu Bey’e göre milliyet: Din, dil, ırk ve anane idi. Derhal toplantı bunların hangisinin başta geldiğine dair çok hararetli bir münakaşaya girişti. Gelibolu’ya hücum atladı geçti. Sonra Şark meselesi. Ermenilerin muhacereti<a class="si-noteref epub-type_noteref" href="#f866" id="backlink-866">866</a> ortaya çıktı. Bütün bunların doğurduğu münakaşalar zıt fikir ve temayüllerden de burada bahsedecek değilim. Çünkü fikirlerine iştirâk etmediklerim arasında samimiyet ve millet aşkına hürmet ettiklerim de vardır.</p>
		<p>Bu günler benim için Suriye ve Arap diyarına hoca ve maarifçi olarak gitmemle sona erdi.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f851"><a class="si-backref" href="#backlink-851">851</a><span class="si-footnote-text">. İzleyen.</span></div>
		<div class="si-footnote html5_aside epub-type_footnote" id="f852"><a class="si-backref" href="#backlink-852">852</a><span class="si-footnote-text">. Yön.</span></div>
		<div class="si-footnote html5_aside epub-type_footnote" id="f853"><a class="si-backref" href="#backlink-853">853</a><span class="si-footnote-text">. Akıl erdirmiyordu.</span></div>
		<div class="si-footnote html5_aside epub-type_footnote" id="f854"><a class="si-backref" href="#backlink-854">854</a><span class="si-footnote-text">. John Masefield; I. Dünya Savaşı sırasında Fransa’da hizmet etti ve konusunu bu savaştan alan bir kitap yazdı (<em>Gallipoli</em>, 1916).</span></div>
		<div class="si-footnote html5_aside epub-type_footnote" id="f855"><a class="si-backref" href="#backlink-855">855</a><span class="si-footnote-text">. Yazarları.</span></div>
		<div class="si-footnote html5_aside epub-type_footnote" id="f856"><a class="si-backref" href="#backlink-856">856</a><span class="si-footnote-text">. Birbirine düşman olanlardan her biri.</span></div>
		<div class="si-footnote html5_aside epub-type_footnote" id="f857"><a class="si-backref" href="#backlink-857">857</a><span class="si-footnote-text">. Seçecekleri.</span></div>
		<div class="si-footnote html5_aside epub-type_footnote" id="f858"><a class="si-backref" href="#backlink-858">858</a><span class="si-footnote-text">. Toplantıda.</span></div>
		<div class="si-footnote html5_aside epub-type_footnote" id="f859"><a class="si-backref" href="#backlink-859">859</a><span class="si-footnote-text">. Hüseyinzade Ali Turan (1864 – 1941), Milliyet ve bilim alanında çalışmalarıyla ünlü fikir adamı.</span></div>
		<div class="si-footnote html5_aside epub-type_footnote" id="f860"><a class="si-backref" href="#backlink-860">860</a><span class="si-footnote-text">. Yetmiyorlar.</span></div>
		<div class="si-footnote html5_aside epub-type_footnote" id="f861"><a class="si-backref" href="#backlink-861">861</a><span class="si-footnote-text">. Mehmed Fuad (Köprülü) (1890 – 1966), Türk fikir ve siyaset adamı, edebiyat tarihçisi. Eserlerinden birkaçı; <em>Yeni Osmanlı Tarihi Edebiyatı</em>, <em>Türk Edebiyatında İlk Mutasavvıflar</em>, <em>Türk Edebiyatı Tarihi I, II</em>, <em>Osmanlı Devletinin Kuruluşu</em>...</span></div>
		<div class="si-footnote html5_aside epub-type_footnote" id="f862"><a class="si-backref" href="#backlink-862">862</a><span class="si-footnote-text">. Ömer Seyfeddin (1884 – 1920), Türk hikâyecisi. Yeni Türk hikâyeciliğinin doğuşuna büyük katkısı olan yazarın eserlerinden birkaçı: <em>Efruz Bey</em>, <em>Yüksek Ökçeler</em>, <em>Gizli Mabet</em>, <em>Beyaz Lâle</em>.</span></div>
		<div class="si-footnote html5_aside epub-type_footnote" id="f863"><a class="si-backref" href="#backlink-863">863</a><span class="si-footnote-text">. Anlaşılması güç.</span></div>
		<div class="si-footnote html5_aside epub-type_footnote" id="f864"><a class="si-backref" href="#backlink-864">864</a><span class="si-footnote-text">. Açık.</span></div>
		<div class="si-footnote html5_aside epub-type_footnote" id="f865"><a class="si-backref" href="#backlink-865">865</a><span class="si-footnote-text">. Bozan.</span></div>
		<div class="si-footnote html5_aside epub-type_footnote" id="f866"><a class="si-backref" href="#backlink-866">866</a><span class="si-footnote-text">. Göçü.</span></div>
	</div>
</body>
</html>