<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>7</h1>
			<h2>Meşrutiyet ilânı</h2>
		</div>
		<p>Meşrutiyet ilân edildiği gün, mor salkımlı evin Burgaz’daki geniş sofasında, bizde misafir olan Peyker (hala) ve eşi Hamdi Efendi ile oturuyorduk. Oğulları zabit çıktıktan sonra Genç Türk<a class="si-noteref epub-type_noteref" href="#f490" id="backlink-490">490</a> hareketine karışmış, memleket haricine kaçmaya mecbur olmuş. Oğulları ile benim tanıdığım bir Amerikalı vasıtasıyla muhabere ettikleri<a class="si-noteref epub-type_noteref" href="#f491" id="backlink-491">491</a> için bize sık gelir ve mektubunu alırdı. Bu iki ihtiyar ana babanın dünya gözü ile oğullarını görmek ümitleri kalmamıştı. Esasen kimse böyle bir vaziyeti beklemiyordu. İyi hatırlarım, sofadaki iki büyük köşe minderinin birine onlar, birine de Haminne oturmuş dikiş dikiyordu. Sofada mutlak sükûn hâkim olduğu bir anda, Salih Zeki elinde bir gazete ile geldi. Gazetenin baş taraflarına bakar bakmaz gözlerimde birdenbire bir hayret, bir şaşkınlık peyda oldu. Sultan Hamid, 1908 Meşrutiyeti’ni ilân ediyordu.</p>
		<p>Bu satırları Salih Zeki yüksek sesle okurken, yeşil çamların tepesinde uzanan mavi denizi sükûn içinde seyreden bizler, şaşırdık kaldık.</p>
		<p>İki ihtiyar, tek kelime söylemeden, buruşuk yanaklarına mütemadiyen yaşlar akıyordu. Bu yaşların arkasında iki ihtiyarın gözlerinde de oğullarını tekrar görmek ümidi, bir sevinç şimşeği gibi çakıp duruyordu. Haminne gözlüğünün üstünden bana baktı.</p>
		<p>— Bu ne demek oluyor Halide?</p>
		<p>Evet, ne demek oluyordu? Türkiyemizde cennet ve cehennemden muhtelif sahneler oynayacak, bizim gibi evinden ve fikir hayatından ayrılamayanların kafaları hayat realitelerine çarpacak, sonu gelmeyen facialar görecekler, ister istemez hâdisat<a class="si-noteref epub-type_noteref" href="#f492" id="backlink-492">492</a> onları sürükleyip götürecekti.</p>
		<p>O gün, değil gazetelerden, hatta lügatlerden<a class="si-noteref epub-type_noteref" href="#f493" id="backlink-493">493</a> silinmiş olan “meşrutiyet”<a class="si-noteref epub-type_noteref" href="#f494" id="backlink-494">494</a> terimi bize çok garip geldi. Anladık ki insan sürülebilir, hatta imha edilebilir, fakat fikir öyle değil. Fikir kafadan kafaya, devirden devire atlar geçer ve kendini gösterir.</p>
		<p>Abdülhamid, Midhat Paşa’nın katli<a class="si-noteref epub-type_noteref" href="#f495" id="backlink-495">495</a> ile fikir denilen kuvvete ağır bir darbe vurmuş, inkılâb, fikir ve söz hürriyetini doğurmuştu. Paris’deki Genç Türkler müspet bir şey yapamamışlardı. Makedonya’nın merkezi olan Selânik’deki hususî idare fikir hürriyetinin zincirlerini gevşetmişti.</p>
		<p>1906’da orada bir teşekkül vücut bulmuş, İttihat ve Terakki Cemiyeti kurulmuştu. Üçüncü Ordu zabitlerinden Enver, İsmail Hakkı, Niyazi, Mustafa Kemal, Eyüp Sabri, Cafer Tayyar’lar faal azaları<a class="si-noteref epub-type_noteref" href="#f496" id="backlink-496">496</a> idi. Fakat o gün, ön safta en fazla Niyazi, Enver ve Fethi görünüyorlardı. Tek kadın aza, kadın muharrirlerimizden Emine Semiye Hanım<a class="si-noteref epub-type_noteref" href="#f497" id="backlink-497">497</a> idi.</p>
		<p>Abdülhamid’in bu hareketi bastırmak için aldığı tedbirler fayda vermemişti. İzmir’den gönderilen askerî kuvvet dahi ihtilâf<a class="si-noteref epub-type_noteref" href="#f498" id="backlink-498">498</a> saflarına geçince vaziyet çok ciddîleşmişti.</p>
		<p>15 Temmuz’da Resne, Üsküp ve Manastır’da Meşrutiyet ilân edilmiş, Abdülhamid’e çekilen bir telgrafta, şayet Meşrutiyet resmen ilân edilmezse Üçüncü Ordu’ nun İstanbul üzerine yürüyeceği bildirilmişti. İşte 24 Temmuz’da Meşrutiyet ilânı bunun neticesi idi.</p>
		<p>Evvelâ İstanbul, gökten iner gibi bir tebliğ ile ilân edilen Meşrutiyet’e tereddütle baktı. Orada burada halk toplanıyor, alçak sesle konuşuyor, bunun bir tuzak olup olmadığını birbirlerine soruyorlardı.</p>
		<p>Ertesi gün, <em>İkdam </em>ve <em>Sabah </em>gazeteleri bundan bahsetmişlerdi. O gece sabaha kadar uyumadım. Konuşuyor, durup düşünüyorduk. O sıcak, tatlı temmuz akşamında mis gibi kokan bahçede dolaşıyorduk. Hepimizin kafasını, ihtilâlleri takim eden<a class="si-noteref epub-type_noteref" href="#f499" id="backlink-499">499</a> tedhiş<a class="si-noteref epub-type_noteref" href="#f500" id="backlink-500">500</a> ve kıtal<a class="si-noteref epub-type_noteref" href="#f501" id="backlink-501">501</a> haberleri tazip ediyordu<a class="si-noteref epub-type_noteref" href="#f502" id="backlink-502">502</a>.</p>
		<p>Tanzimat’ın, hürriyet, müsavat<a class="si-noteref epub-type_noteref" href="#f503" id="backlink-503">503</a>, adalet, kelimelerine bir de, Hıristiyan vatandaşları da içine alacak olan “Uhuvvet”<a class="si-noteref epub-type_noteref" href="#f504" id="backlink-504">504</a> ilâve edilmişti. Zavallı Haminne: “Sizin Meşrutiyet dediğiniz şeyi bize Midhat Paşa verdi, verdi amma kafası ile ödedi,” diyordu.</p>
		<p>O gün gazeteler altın yazılarla yazılsa millet değerini ödeyip alacaktı. Bir dostumuz, herkesin sokaklarda birbirine sarıldığını bize haber verdi. Diyordu ki: “Babıâli’ de hiç yüzlerini görmediğim adamlar bana sarıldılar, ihtilâllerin kanlı ve çirkin tarafı bizim bu mübarek ihtilâlimizi kirletemez.”</p>
		<p>Ertesi gün İstanbul’a indim. Köprü üzerinde kadın erkek herkesin göğsünde kırmızı beyaz kokartlar, bir insan denizi gibi bir taraftan öbür tarafa akıp gidiyordu. Yüzlerce yılın biriktirdiği her nev’î gayz ve garaz<a class="si-noteref epub-type_noteref" href="#f505" id="backlink-505">505</a> ortadan kalkmış, hatta şahsî veya cinsî insiyakler de kayboluvermişti. Heyecan dalgası hâlinde geçen halkın içlerinden her nev’î kötülük, her nev’î çirkinlik birdenbire ilâhî bir dezenfekteye tâbi olmuş gibi idi.</p>
		<p>Her resmî dairenin önünde muazzam, fakat sâkin bir kalabalık karşısında nazırlar yeni rejime sadakat<a class="si-noteref epub-type_noteref" href="#f506" id="backlink-506">506</a> yemini ediyorlardı. Bindiğimiz araba Babıâli’den geçerken, kapısından beyaz gömlekli bir kasap kitlesinin çıktığını gördüm. Onlar bile bu hayata katılmışlardı.</p>
		<p>Üç ay içinde İmparatorluk baştan başa bu huşuu<a class="si-noteref epub-type_noteref" href="#f507" id="backlink-507">507</a> paylaşıyordu. Belki neden ve niçin olduğunu bilmiyorlardı. Fakat bu hareketin sembolü olan, Selânik’den gelmiş bulunan birkaç zabitin ismini bağırarak anıyor, tesit ediyorlardı<a class="si-noteref epub-type_noteref" href="#f508" id="backlink-508">508</a>. Halkın şuurunda<a class="si-noteref epub-type_noteref" href="#f509" id="backlink-509">509</a> her halde böyle bir his vardı: Zulüm, işkence ve korku ifade eden bir rejim devrilmiş, yerine hürriyet, saadet ve emniyet ifade eden bir rejim gelmişti.</p>
		<p>O hafta iki defa İstanbul’a indim. Başka zamanlarda kıyafetleri yağma ve yıkma ifade eden en aşağı tabaka dahi bu kutsî heyecan dalgasına tutulmuş ağlayarak dolaşıyordu. O hafta İstanbul’da bir tek cürüm vak’ası<a class="si-noteref epub-type_noteref" href="#f510" id="backlink-510">510</a> olmadığını söylediler. Devrin iki yakışıklı hatibi<a class="si-noteref epub-type_noteref" href="#f511" id="backlink-511">511</a>, Rıza Tevfik ve Selim Sırrı<a class="si-noteref epub-type_noteref" href="#f512" id="backlink-512">512</a> halka her yerde uzun nutuklar çekiyorlardı.</p>
		<p>Bir köşe başında bir adamın nutkunu dünkü gibi hatırlarım. Diyordu ki: “Çok sevdiğim bir karım, beş çocuğum var. Nasıl onları vaktiyle Efendimiz’e fedaya hazır idiysem bu gün de bu mukaddes maksada<a class="si-noteref epub-type_noteref" href="#f513" id="backlink-513">513</a> fedaya hazır olduğuna yemin ederim.”</p>
		<p>Sadece kendisi değil, fakat çocuklarını fedaya hazır olmasının sebebini bir türlü anlayamadım.</p>
		<div class="double html5_section">
			<p>O günlerde Abdülhamid’in polisi sinmiş olduğu için kalabalığa tek hâkim olan Rıza Tevfik idi. Bütün hafta gece gündüz haykırarak o kadar nutuk vermişti ki sesi tamamen kısılmıştı. Burgaz’a, bizi o hafta sonunda görmeye geldiği zaman sesi bir fısıltı hâlinde çıkıyordu.</p>
			<p>Yine o hafta Rıza Tevfik’i iyi taklit eden bir genç dostumuz, onun Kürt hamallarına nutuk verdiğini dinlemiş, şöyle anlatıyordu:</p>
			<p>Hamallar:</p>
			<p>— Söyle bize, meşrutiyet ne demektir?</p>
			<p>Rıza Tevfik:</p>
			<p>— Meşrutiyet öyle büyük bir şeydir ki onu bilmeyen eşektir.</p>
			<p>Hamallar:</p>
			<p>— Biz hep eşeğiz.</p>
			<p>Rıza Tevfik:</p>
			<p>— Babanız da bilmiyordu. Siz eşek oğlu eşek olduğunuzu söyleyiniz bakalım!</p>
			<p>Hamallar hep bir ağızdan:</p>
			<p>— Hepimiz eşek oğlu eşeğiz.</p>
		</div>
		<div class="double html5_section">
			<p>Benim yazı âlemine resmen girişim bu günlerde başlar. Hep zihnimde, Tevfik Fikret’in<a class="si-noteref epub-type_noteref" href="#f514" id="backlink-514">514</a> meşhur <em>Sis</em>’ini tekrar ediyor, İstanbul’un üstünü saran o inatçı, o mütemadiyen artan sisin savrulup gittiğini tahaylül ediyordum<a class="si-noteref epub-type_noteref" href="#f515" id="backlink-515">515</a>. Evet ruhlarımız yeniden doğmuştu. Tevfik Fikret’in başında olduğu <em>Tanin </em>gazetesi o zaman çıkmaya başladı. Bu gazete, Edebiyat-ı Cedide<a class="si-noteref epub-type_noteref" href="#f516" id="backlink-516">516</a> muharrirlerinden en meşhurlarını toplamıştı. Salih Zeki de oraya ilmî şeyler ve makaleler yazıyordu. Ben de o gazetenin edebiyat kısmında yazı yazmaktan büyük bir haz, hatta gurur duyuyordum.</p>
			<p>1908 ile 1909 yılları arasında <em>Tanin </em>koleksiyonunu okuyanlar o tarihte memleket içinde ve dışında vak’a ve gidişler hakkında esaslı bir malûmat edinebilirler.</p>
			<p>Genç Türk iktidarından “hasta adam” denilen ve mirası üzerinde bütün büyük devletleri birbirine katan, gizli muahedeler<a class="si-noteref epub-type_noteref" href="#f517" id="backlink-517">517</a> imza ettiren, aynı zamanda memleketimizin içinde kanlı isyanlara sevkeden âmilleri <em>Türkiye’de Şark, Garb ve Amerikan Tesirleri </em>adlı eserimde tarafsız ve taraflı ecnebi eserleri de dikkate alarak tahlil etmiş olduğum için burada onlardan bahsedecek değilim.</p>
			<p>Meşrutiyet ilânının bal ayı geçer geçmez birbirine zıt fikirler ortaya atan, iyi ve kötü neticelere sebebiyet veren birtakım gazeteler çıkmaya başladı. En kuvvetli muhalefet yeni rejimin “Kadın” hakkında koyu muhafazakârları memnun etmeyen ileri adımları olmuştur. Bu arada ben de şahsen sık sık yazı yazdığım için mektuplarla hücumlara maruz kalıyordum. Bu imzasız mektuplar hep kadınların cemiyette bir mevki almalarına ve fikir sahibi olmalarına karşı şiddetle itiraz ediyor ve bunu dinimize mugayir add ediyordu<a class="si-noteref epub-type_noteref" href="#f518" id="backlink-518">518</a>.</p>
			<p>Yeni iktidarın siyasî başları, bir taraftan müdemadiyen kabine değiştiriyor, diğer taraftan da zararını hâlâ ödeyemediğimiz bir çığır açıyordu. O, imparatorluğun içindeki yakın, uzak bütün idare cihazlarını<a class="si-noteref epub-type_noteref" href="#f519" id="backlink-519">519</a> iktidar partisine bağlamaktı.</p>
			<p>Gerçi zahiren<a class="si-noteref epub-type_noteref" href="#f520" id="backlink-520">520</a> cihazı hükûmete bağlı idi, fakat hükûmetin kendisi tamamen fırkanın<a class="si-noteref epub-type_noteref" href="#f521" id="backlink-521">521</a> elinde idi. İşte her yerde parti diktatörlüğünün temeli bu esasa dayanır. Tabiîdir ki, her demokraside iktidar partisinin memlekete tatbik etmek salâhiyetini<a class="si-noteref epub-type_noteref" href="#f522" id="backlink-522">522</a> taşıdığı birtakım malî, iktisadî ve sair esaslar vardır. Fakat idare cihazının cürüm, cinayet, yağma, herhangi insan münasebetlerini altüst eden ayaklanmalara karşı, otomatik bir şekilde harekete geçmesi, ancak ve ancak bu yerlerde istikrar ve huzuru idâme ettirebilmiştir. Her demokraside sivil idare âmirleri baştan ayağa kadar hiçbir yerden emir beklemeden cemiyet içindeki ayaklanmayı veyahut insan münasebetlerindeki yolsuzlukları hiçbir siyasî tesire tâbi olmadan önlemek mecburiyetindedirler.</p>
			<p>1908 yılının Birinci Teşrininde<a class="si-noteref epub-type_noteref" href="#f523" id="backlink-523">523</a> Burgaz’dan şehre döndük. Bu defa Salih Zeki Bey Profesörlük ettiği Üniversite karşısında, gerek mektebe yakınlığı, gerek basın bakımından bir merkez olan, Nuruosmaniye’de bir eve taşındık.</p>
			<p>Bu üç ay içinde benim yazı faaliyetim arttı. Muhtelif mevzular üzerinde muhtelif mektuplar alıyordum. Burada imzalıları kastediyorum. Bir taraftan evim ve çocuklarımla meşgul, bir taraftan da bu mektuplara cevap verilmesi istenilen mevzulara dair yazılar yazmaya çalışıyordum. Bunların arasında içtimaî, hatta siyasîleri olduğu gibi, bir de şahsî hayatlarının problemleri hakkında sualler soranlar da vardı. Diyebilirim ki herhangi Katolik papazı kadar, hiç tanımadığım insanların şahsî sorularına âgâh<a class="si-noteref epub-type_noteref" href="#f524" id="backlink-524">524</a> oluyordum. Tabiî bu sırlar bende mahfuz<a class="si-noteref epub-type_noteref" href="#f525" id="backlink-525">525</a> kaldı ve mektuplar ortadan kaldırıldı.</p>
			<p>Birçok tanımadığım ve muhtelif sınıflara mensup kadınlar beni görmeye geliyor, dertlerini döküyor, hususî hayatlarına dair akıl danışıyorlardı. Bunlardan bazıları sadece benden büyük değil, hatta anam yaşında kadınlardı. Halbuki ben, hayat alanına gireli çok zaman geçmemişti. Onlara akıl verebilecek tecrübeden çok uzaktım. Maamâfih bunların hepsine karşı içimde daima bir minnet hissi vardır. Çünkü kadının aile ve cemiyete karşı vaziyetindeki güçlüklerin ne kadar geniş cepheli olduğunu o zaman idrake başladım. Bunlar yazılarımın realist taraflarına çok hizmet ettiler. İhtilâl ve siyaset safhaları gelir geçer, fakat millet hayatının içtimaî ve insanî bakımdan içinde döndüğü girdap<a class="si-noteref epub-type_noteref" href="#f526" id="backlink-526">526</a> daimîdir.</p>
			<p>Birinci Teşrin başlarında seçimler yapıldı. Bu, yeni rejimin İmparatorluğun yıkımını haber veren kötü alâmetlere karşı tek çaresi gibi görünüyordu.</p>
			<p>Yeni parlamentomuza bir millî grup, en meşhur ve başta sîmâlarını<a class="si-noteref epub-type_noteref" href="#f527" id="backlink-527">527</a> gönderdi, tabiî onların birleşmesi birçok şahsiyetler ve ideallerin çarpışmasını mûcib oldu<a class="si-noteref epub-type_noteref" href="#f528" id="backlink-528">528</a>. Hepsinin iyi niyetle geldiğine İttihatçıların çökmekte olan İmparatorluğa sağlam direkler temin etmeye çalıştıklarına eminim. Fakat bu direklerin boyları ve enleri o kadar birbirinden ayrı idi ki desteklemek istedikleri İmparatorluk binası yıkıldı gitti.</p>
			<p>Nuruosmaniye’de penceremin önünde:</p>
			<blockquote class="poem">
				<p>“Ey vatan, ey ümn-i müşfik</p>
				<p>Şâd u handân ol bu gün”</p>
			</blockquote>
			<p>şarkısını söyleyerek geçen kalabalıktaki samimî heyecan, insanın gözlerini yaşartıyordu. İntihâb sandıkları<a class="si-noteref epub-type_noteref" href="#f529" id="backlink-529">529</a> çiçekler ve bayrakla süslü, arkalarında papazlarla imamların yan yana oturmuş olduğu arabalar, etraflarında Rum, Türk, Müslüman bir sürü çocuk, aynı şarkıyı söyleyerek sokakları çınlatıyorlardı.</p>
			<p>Haminne, bu kalabalığın üzerinde yaptığı tesiri anlatır dururdu. Derdi ki: “Galiba kıyamet günleri yaklaştı Halide, ağlamaktan kendimi alamıyorum. Âdeta <em>Mevlid </em>dinliyor gibi oluyorum.”</p>
			<p>Fakat bu <em>Mevlid</em>’in işaret ettiği çocuk, gerçi kutsî bir mana ve his veriyorsa da yazık ki yürümeye başlamadan göçtü gitti.</p>
		</div>
		<div class="margin-top html5_section">
			<p>O günlerde aldığım bir imzasız mektup, bir resim hâlinde hâfızamda kalmıştır. Bu, hayatımın tehlike işaretlerinin ilk ve belki de en korkuncu idi. Daha evvel söylediğim gibi, yazılarım sadece içtimaî, edebî ve fikrî meselelerle alâkadardı. Birdenbire karışan parti siyasetinin fırtınasından daima uzak kalmıştım. Fakat bu dahi bana çok görülmüştü. Çünkü <em>Tanin </em>gazetesine yazıyordum. Ve bu gazeteye mutaassıplar, hatta İttihat ve Terakki’ye düşman olan haklı veyahut haksız muhalifler<a class="si-noteref epub-type_noteref" href="#f530" id="backlink-530">530</a> düşman idiler.</p>
			<p>Bahis mevzuu olan bu mektup, küçük bir zarf içinde beyaz ve küçük bir karttan ibaretti. Yanında boş bir kâğıt parçası vardı. Bir tarafında: “Tanin’e bir daha yazı yazmayacaksın?”, arkasında, “Bu emre itaat etmezsen cezan müthiş olacak! Ölüm” yazılı idi. Beni idama mahkûm eden bu kâğıt parçası, içimde bu gün tarif edemeyeceğim bir nefret uyandırdı. Dizlerimin titrediğini, parmaklarımın ucuna kadar ter döktüğümü biliyorum. Şimdiye kadar evinin haricinde hiçbir faaliyete iştirak etmeyen ben, neden bu tehlikeye maruz kalmıştım<a class="si-noteref epub-type_noteref" href="#f531" id="backlink-531">531</a>? Bilemem.</p>
			<p>Fakat bu müthiş korkaklık hissinin pençesinde kıvrandığım o an içimde, gariptir ki, aynı zamanda bu hissin tamamen zıddı, aynı derecede kudretli manevî bir cesaret uyandırdı. Bunu yazanlar sadece parti muhalifleri değil, hiç şüphesiz herhangi sahada herhangi yeni ve ileri fikirleri boğmaya ahdetmiş<a class="si-noteref epub-type_noteref" href="#f532" id="backlink-532">532</a> insanlardı. Evet, tehdit edilen sadece benim aciz hayatım değildi, bu biçim adamlar kimbilir daha ne kadar yeni şeyleri icraya<a class="si-noteref epub-type_noteref" href="#f533" id="backlink-533">533</a> karar vermişlerdi. Kendimi âdeta Ortaçağ’da sokakta parçalanan, yakılan, ileri ideal asisi insanların vaziyetine düşmüş gibi gördüm.</p>
			<p>Bunları düşünürken gözlerim, yerde tahta oyuncaklardan ev yapan iki küçük yavruma ilişti. Büyük, başını kaldırmış derin gözleri yüzümde, küçüğün o zaman uzattığım altın saçlı başı yerdeki oyuncaklara dalmıştı. İşte yirmi beş yaşından evvel, birkaç ay içinde vâsıl olduğum<a class="si-noteref epub-type_noteref" href="#f534" id="backlink-534">534</a> edebî şöhretin mükâfatı bu olmuştu.</p>
			<p>Ben hem <em>Tanin</em>’e, hem de bazı başka gazetelere yazı yazmakta devam ettim. Salih Zeki de bu hareketimi –ona da gönderilen, beni yazı yazmaktan menetmesi için yapılan tehditlere rağmen– bütün kuvveti ile teşci etti<a class="si-noteref epub-type_noteref" href="#f535" id="backlink-535">535</a>. Şuna eminim ki, gençlik için ölüm, yanlışların tasavvur edemeyeceği kadar korkunçtur. Fakat aynı zamanda gençliği sindirmek ve susturmak aynı derecede müşküldür.</p>
			<p>Bu aralık, bütün ömrümde dost kaldığım Isabel Fry’ la şahsen tanıştım. Benim bir İngiliz gazetesine yazmış olduğum bir mektup dikkatini çekmiş, bana mektup yazmaya başlamıştı. Salih Zeki o günlerde Londra’ya gitmişti. Miss Fry’ı görmüş ve onun hakkında bana fikirlerini şöyle ifade etti:</p>
			<p>— Çok iyi yetişmiş bir kadın, fakat korkarım ki buraya gelir de seni görürse hayal inkisarına uğrayacak.</p>
			<p>— Neden?</p>
			<p>— Çünkü onun kafasında sen yaşlı başlı bir kadınsın. Buraya gelip de karşısında bu kadar genç ve bu kadar süslü bir kadın görürse şaşıracak.</p>
			<p>Hiç unutmam bunu söylerken arkamdaki nar (çiçeği) renkli kadife fistanı<a class="si-noteref epub-type_noteref" href="#f536" id="backlink-536">536</a> işaret ediyordu. Gerçi hiçbir zaman sokakta açık renkli çarşaf veya esvap giymiş değildim. Fakat evde parlak renkli esvaplara çok düşkündüm. Bu itiyat<a class="si-noteref epub-type_noteref" href="#f537" id="backlink-537">537</a> da çok geçmeden zail olmaya başladı. Maamâfih bana orta yaşlı gibi görünen ve o zaman kırk üç yaşında bulunan Miss Fry, İstanbul’a geldiği zaman yaşıma ve ev kıyafetlerimin rengine rağmen benimle anlaştı ve dostluğumuz ondan sonra da devam etti.</p>
			<p>Miss Fry, 1909 yılı Şubatı’nın başında Türkiye’de üç hafta kaldı. İleri düşünceli bir hayli Türk kadını ile görüştü, bazı mektepleri ziyaret etti. Üsküdar’da Kız Koleji’nin misafiri olmuştu, fakat en fazla vaktini benimle beraber geçiriyordu. Kadın tahsili hakkında da çok ciddî bir makale yazmıştı.</p>
			<p>1909 Martı’nda Hasan Fehmi<a class="si-noteref epub-type_noteref" href="#f538" id="backlink-538">538</a> isminde bir muhalif gazeteciyi Köprü<a class="si-noteref epub-type_noteref" href="#f539" id="backlink-539">539</a> üzerinde öldürdükleri zaman, siyasî ihtiras<a class="si-noteref epub-type_noteref" href="#f540" id="backlink-540">540</a> son haddini buldu. Bu hâdise yeni rejimin ilk siyasî katli<a class="si-noteref epub-type_noteref" href="#f541" id="backlink-541">541</a> idi ve herkesin üzerinde çok derin bir tesir yaptı.</p>
			<p>Evimin penceresinden cenaze alayını gördüm. Âdeta o beyaz sarıklı muazzam kalabalık hareket hâlindeki bir papatya tarlasını hatırlatıyordu. Ortalıkta herhangi bir gürültüden daha korkunç bir sükût hâkimdi. Bana bu, irticaın<a class="si-noteref epub-type_noteref" href="#f542" id="backlink-542">542</a> başlangıcı gibi geldi. Salih Zeki, “İttihatçıların Selânik’den getirdikleri Avcı Taburu, Meşrutiyet’in bânîsidir<a class="si-noteref epub-type_noteref" href="#f543" id="backlink-543">543</a>. Bir şey olamaz,” diyordu.</p>
			<p>31 Mart sabahı uzaktan gelen silâh sesleri ile uyandığım zaman bilmem neden Shakespear’in <em>Jül Sezar’</em>ındaki “Martın 15’inden sakının” –<em>Beware</em> <em>the Ides of March– </em>cümlesini kendi kendime tekrar ettim. Bizim sokakta da 31 Mart’ın güneşli, o parlak göğünün altında, aralıklı gelen silâh sesleri hâkimdi.</p>
			<p>Biraz sonra yıllardan beri evimizde çalışan Hüseyin geldi, yatak odamızın kapısını vurdu. Benden çok yaşlı olmasına rağmen okumayı ona ben öğretmiştim. Her nedense okumak, onda politikaya karşı büyük bir merak uyandırdı. Fakat bütün bu ilerlemelerde bazı dine mugayir şeyler olduğuna inandığı için İttihat Terakki Cemiyeti’ne karşı büyük bir kin beslerdi. Ondan dolayı İttihat ve Terakki rejiminin önderlerini parçalasalar memnun olacaktı. Biz onun bu hisleriyle daima alay eder dururduk.</p>
			<p>Yatak odamızın kapısını o tarihî günde vurduğu zaman sesinde saklayamadığı bir sevinç vardı:</p>
			<p>— Kalkın efendim, ordu ayaklandı, kan gövdeyi götürüyor. Ayasofya’nın önünde iki büyük adam öldürdüler.</p>
			<p>O, bize bunlardan birinin komşumuz, <em>Tanin </em>gazetesinin sahibi Hüseyin Cahit<a class="si-noteref epub-type_noteref" href="#f544" id="backlink-544">544</a> olduğunu söyledi. Fakat Hüseyin Cahit zannı ile Lübnanlı bir mebusu öldürmüş olduklarını çarçabuk öğrendik.</p>
			<p>Bundan sonra Hüseyin, irticaın başı olan Derviş Vahdetî’den<a class="si-noteref epub-type_noteref" href="#f545" id="backlink-545">545</a> bahse başladı. Heyecandan kendinden geçmiş gibi idi. Hüseyin anlaşılan Vahdetî’nin askerlere hitabelerini takip etmişti. Vahdetî, bütün inkılâbcılarla inkılâba taraftar genç talebeyi İslâmiyetin düşmanı olarak tanıtmış ve onların katledilmelerinin farz olduğunu söylemişti. Bununla da kalmayıp, Rusya’nın ve İngiltere’ nin, İttihatçı hükûmetten daha fazla şeriatın<a class="si-noteref epub-type_noteref" href="#f546" id="backlink-546">546</a> muhafızları<a class="si-noteref epub-type_noteref" href="#f547" id="backlink-547">547</a> olduğunu söylemiş. Belki Vahdetî sadece kara bir taassuba<a class="si-noteref epub-type_noteref" href="#f548" id="backlink-548">548</a> dayanmakla kalmıyor, aynı zamanda ecnebilere ajanlık da ediyordu.</p>
			<p>Doğru yahut yanlış, o zaman İngiltere Sefareti Baş Kâtibi Mr. Fitzmaurice’den<a class="si-noteref epub-type_noteref" href="#f549" id="backlink-549">549</a> para aldığı da rivayet edilirdi. Vahdetî aleyhine olan vesikaları tetkik etmemiş olduğumdan bunun doğru olup olmadığını bilemem çünkü Vahdetî muhakeme edildiği zaman ben memleketten uzakta idim.</p>
			<p>Fi tarihinden<a class="si-noteref epub-type_noteref" href="#f550" id="backlink-550">550</a> beri memleketimizde –tıpkı vaktiyle Hıristiyan kilisesi tarihinde olduğu gibi– vatan ve millet deyince din ve ekseri dinin ruhuna mugayir, fakat katılaşmış bir anane ile memleketi felâkete sürükleyenler yok değildi.</p>
			<p>Salih Zeki bu ayaklanmanın mahiyetini tahkik için hemen sokağa fırladı. Biraz sonra babam Sultantepesi dostlarımızdan Doktor Cemal’le beraber bana geldi. Onların Lübnan mebusu Mehmed Aslan’ı, Hüseyin Cahit zannederek linç ettiklerini, diğer bir paşayı da Ahmed Rıza<a class="si-noteref epub-type_noteref" href="#f551" id="backlink-551">551</a> zannıyla Adliye Nezareti’nin önünde vurduklarını söyledi. Artık bundan sonra ileri düşünceli herhangi zabiti veya inkılâb taraftarlarını vurmaya karar vermişler ve bir de liste yapmışlardı.</p>
			<p>Aynı zamanda, Peyker halanın oğlu, benim adımın da kara listede olduğunu ve mutlak ortadan kaybolmam lâzım geldiğini annesi vasıtası ile babama bildirmişti. Peyker halanın oğlu Meşrutiyet Devri’nin başında memlekete Avrupa’dan dönmüş, fakat yeni rejimin icraatını beğenmeyerek muhalefete geçmişti. İleri fikirli bir adam olmasına rağmen İttihatçılara muhalif olan her zümre ile teması vardı. Esasen aynı gün <em>Tanin </em>Matbaası’na hücum edilerek matbaa parça parça edilmişti. Parçalanan kâğıtlar arasında benim yazmış olduğum <em>Kösem Sultan </em>adlı piyes de vardı. Buna çok acırım, çünkü o devri uzun uzadıya tetkikten sonra o piyesi yazmıştım.</p>
			<p>Doktor Cemal’le babam, İstanbul’un vaziyetini emin bulmadıkları için, beni hemen çocuklarla beraber Üsküdar’a geçirmeye karar verdiler. Çocuklarla beraber Babıâli’nin önünden araba ile geçerken, hâlâ ateş devam ediyor, asker veyahut sivil bir sürü insan oraya buraya koşup duruyorlardı. Sirkeci’de bulduğumuz bir kayığa atlayarak Üsküdar’a geçtik.</p>
			<p>Üsküdar İskelesi’nde kayıktan çıkar çıkmaz, çocuklarımın elinden tutmuş yürüyordum. Birdenbire bir insan kasırgası ortalığı darmadağın etti. Bunlar, Selimiye Kışlası’nda, zabitleri vurduktan sonra irtica kuvvetlerine katılmak için coşup giden askerlerdi. Ben önünde bulunduğum bir dükkânın duvarına yapışmış, çocuklarımın biri kahvehaneye fırlatılmış, öteki de bir duvara yapışmış kalmıştı. Her nasılsa, tir tir titreyen bu iki yavruyu, o korkunç insan salgınından Allah muhafaza etmişti. İşte bu, benim sokak kalabalığı denilen korkunç kuvvetle ilk temasım oldu.</p>
		</div>
		<div class="double html5_section">
			<p>Babam, alelâde bir İttihat ve Terakki azası idi. Fakat, o civarda bazı İttihatçıların evlerine hücum edilmiş olduğundan babamın evi de pek emin bir yer değildi. Bütün gün ve gece o sakin ve sessiz yeşil Sultantepesi, davul, tüfek sesleri, karmakarışık isyan kitlelerinin naraları ile çın çın öterken, İstanbul’dan dahi silâh sesleri işitiliyordu. Kalabalık, ellerinde fenerler, davul çalarak bütün gece Sultantepe meydanında tezahürat yaptı. Ben, sabaha kadar oturdum, yavrularım, ateş ve naralar köşkün duvarlarına vurdukça, yataklarından fırlıyor, dizlerime sarılıyorlardı.</p>
			<p>Ertesi sabah, acayip kılıklı iki kişi köşkün kapısında durmuş, girip çıkanları gözden geçiriyordu. Bizim arkadaki büyük bahçenin duvarının karşısında Özbekler Tekkesi vardı. Şeyh Efendi ve ailesi çok yakın dostumuzdu. Karanlık basınca, o duvardan Tekke’ye mensup bir adam atlayarak kapıda bekleyenlere görünmeden bize geldi. Dedi ki:</p>
			<p>— Asiler arasında mühim bir mevkii olan bir akrabamız, Edib Bey’in kızının köşkte olup olmadığını soruyordu. Eğer burada ise hemen başka bir yere, daha doğrusu Tekke’ye gelsin.</p>
			<p>Ben de gece yarısı çocuklarla beraber, arka kapılardan birinden, biri kucağımda, öteki elimde Tekke’ye geçtim. Tekke’nin gençleri o gece sabaha kadar ellerinde silâh nöbet beklediler, ben de rahat uyudum. Ertesi sabah şehirdeki isyan ve kargaşalık artmış, katil hâdiseleri çoğalmıştı. Tekke’nin akrabası olan asi, benim Tekke’ye iltica<a class="si-noteref epub-type_noteref" href="#f552" id="backlink-552">552</a> edip etmediğimi sorduğunu işitince çocuklarla beraber Amerikan Kolej’ine gittim.</p>
			<p>Bunu yapabilmek için hayli ihtiyat tedbiri<a class="si-noteref epub-type_noteref" href="#f553" id="backlink-553">553</a> almak lâzım geliyordu. Çocuklarım orada doğmuş, ben de orada büyümüş olduğum için kıyafetimizi değiştirmek icap etti. Ben, Haminne’nin çarşafını giydim, yüzümü örttüm, yavrularıma da bahçıvanın çocuklarının en eski esvaplarını giydirdim.</p>
			<p>Sultantepesi’nin arka sırtlarında çocuklarla beraber tırmanırken, o zaman Kolej’de talebe bulunan kardeşim Nigâr da bizimle beraber geliyordu. Hiç unutmam, iki kılıksız herifin yanımızdan koşarak geçtiğini görünce, zavallı kız korkudan âdeta bir deve gibi birdenbire yere çöktü, ben de gayri ihtiyarî<a class="si-noteref epub-type_noteref" href="#f554" id="backlink-554">554</a> her şeyi unuttum, bu garip hâlimize gülmeye başladım.</p>
			<p>Amerikan Koleji’nde o günlerde, İstanbul’da bulunmayan Dr. Patrick’e, Dr. Vivian adında bir profesörümüz vekâlet ediyordu. Ancak orada emniyet içinde olduğum an, memleketin içinde bulunduğu tehlikeyi olanca kuvveti ile sezdim. Bu afetin<a class="si-noteref epub-type_noteref" href="#f555" id="backlink-555">555</a> başladığı günden beri ilk defa olarak memleketim için hıçkıra hıçkıra ağlamaya başladım.</p>
			<p>Kolej’de dört gece kaldık. Miss Dodd’un bana küçük bir kız iken ders verdiği yukarı kattaki bir odada bizi misafir etmişlerdi. O devir, şimdi ne kadar uzak görünüyordu. Sabah gazetelerini okurken hâlâ şehirden ateş sesleri geliyordu.</p>
			<p>Ağızdan ağza şöyle bir rivayet dolaşıyordu: İstanbul’daki irticaı ve ayaklanmayı bastırmak için Selânik’den bir ordu geliyormuş... Ne garip bir tarih tecellisi. Yüz yıl evvel de yine Makedonya’dan, Alemdar Mustafa Paşa<a class="si-noteref epub-type_noteref" href="#f556" id="backlink-556">556</a> kumandasında bir ordu, Üçüncü Selim’in inkılâbları aleyhine ayaklanan kuvvetleri ve isyanı bastırmak için gelmişti. Acaba tarih, başka isim ve kılıklarla daima bir tekerrürden<a class="si-noteref epub-type_noteref" href="#f557" id="backlink-557">557</a> ibaret mi, diye düşündüm.</p>
			<p>Genç Türkler, o günkü Rus Sefareti’ne iltica etmişler ve himaye edilmişlerdi<a class="si-noteref epub-type_noteref" href="#f558" id="backlink-558">558</a>. Rus Sefareti, hem İttihatçıları, hem de daha sonraları asileri himaye etmişti.</p>
			<p>Kolej’de çok acı bir tesir yapan havadis, Adana’daki Ermeni kıtalidir. Ortalıkta dönen rivayet, İstanbul’da Genç Türkleri öldüren mürtecilerin<a class="si-noteref epub-type_noteref" href="#f559" id="backlink-559">559</a> bir kısmının, Adana’daki Ermenileri öldürdüğünü ileri sürüyordu. Fakat, Ermeni ve umumiyetle ecnebî kaynakları bu kıtalin Genç Türkler tarafından hazırlandığını ileri sürüyorlardı. Fakat, başlarını sokacak delik arayan Genç Türklerin böyle bir kıtal hazırlaması acaba mümkün mü idi? Her halde Adana kıtalinin sebepleri daha derin ve karışık, aynı zamanda birbirine benzemeyen sebeplere dayanıyordu.</p>
			<p>İttihatçılar iktidara gelmeden evvel, Ermenilerin Taşnak Cemiyeti<a class="si-noteref epub-type_noteref" href="#f560" id="backlink-560">560</a> liderleri ile anlaşmış bulundukları biliniyordu. Esasen İttihat ve Terakki, programı ekalliyetten<a class="si-noteref epub-type_noteref" href="#f561" id="backlink-561">561</a> ecnebi devletlerle anlaşmış olmayanları desteklemişti. Fakat, bazıları hâlâ ecnebî devletlerin, bilhassa Rusya ve İngiltere’nin siyasî oyunlarına kapılarak, aynı zamanda hakikaten müstakil bir Ermeni Devleti idealine inanarak, Avrupa efkârını<a class="si-noteref epub-type_noteref" href="#f562" id="backlink-562">562</a> Türkiye aleyhine çevirmek için bahane arıyorlardı.</p>
			<p>Genç Türkler, Taşnaklarla ilk anlaşmalarında, yeni rejim kuvvetle yerine oturuncaya kadar silâhlarını muhafaza etmelerini kabul etmişlerdi. İşte Adana’daki mukatelenin<a class="si-noteref epub-type_noteref" href="#f563" id="backlink-563">563</a> birçok âmilleri<a class="si-noteref epub-type_noteref" href="#f564" id="backlink-564">564</a> arasında bunun da bulunduğu söyleniyordu.</p>
			<p>Kolej’de geçen dört gün zarfında, sokak hâkimiyeti o kadar tehlikeli bir dereceyi bulmuştu ki, hem ailem, hem de Amerikalı dostlar beni bir zaman için memleketten uzaklaştırmaya karar verdiler ve lâzım gelen tedbiri<a class="si-noteref epub-type_noteref" href="#f565" id="backlink-565">565</a> aldılar. İşte bu suretle 1909 irtica hareketinin tam ortasında iki küçücük yavrumla Mısır’a gittim.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f490"><a class="si-backref" href="#backlink-490">490</a><span class="si-footnote-text">. Jön Türkler.</span></div>
		<div class="si-footnote html5_aside epub-type_footnote" id="f491"><a class="si-backref" href="#backlink-491">491</a><span class="si-footnote-text">. Haberleştikleri.</span></div>
		<div class="si-footnote html5_aside epub-type_footnote" id="f492"><a class="si-backref" href="#backlink-492">492</a><span class="si-footnote-text">. Olaylar.</span></div>
		<div class="si-footnote html5_aside epub-type_footnote" id="f493"><a class="si-backref" href="#backlink-493">493</a><span class="si-footnote-text">. Sözlüklerden.</span></div>
		<div class="si-footnote html5_aside epub-type_footnote" id="f494"><a class="si-backref" href="#backlink-494">494</a><span class="si-footnote-text">. Hükümdarla yönetilen bir ülkede hükümdarın başkanlığı altında parlamento yönetimine dayanan hükümet biçimi.</span></div>
		<div class="si-footnote html5_aside epub-type_footnote" id="f495"><a class="si-backref" href="#backlink-495">495</a><span class="si-footnote-text">. Öldürülmesi.</span></div>
		<div class="si-footnote html5_aside epub-type_footnote" id="f496"><a class="si-backref" href="#backlink-496">496</a><span class="si-footnote-text">. Aktif üyeleri.</span></div>
		<div class="si-footnote html5_aside epub-type_footnote" id="f497"><a class="si-backref" href="#backlink-497">497</a><span class="si-footnote-text">. Emine Semiye (1886 – 1944), Tarihçi Cevdet Paşa’nın kızı, ilk kadın romancımız Fatma Aliye Hanım’ın kız kardeşi, yazar.</span></div>
		<div class="si-footnote html5_aside epub-type_footnote" id="f498"><a class="si-backref" href="#backlink-498">498</a><span class="si-footnote-text">. Aykırılık.</span></div>
		<div class="si-footnote html5_aside epub-type_footnote" id="f499"><a class="si-backref" href="#backlink-499">499</a><span class="si-footnote-text">. Sonuçsuz bırakan.</span></div>
		<div class="si-footnote html5_aside epub-type_footnote" id="f500"><a class="si-backref" href="#backlink-500">500</a><span class="si-footnote-text">. Yıldırma.</span></div>
		<div class="si-footnote html5_aside epub-type_footnote" id="f501"><a class="si-backref" href="#backlink-501">501</a><span class="si-footnote-text">. Vuruşma.</span></div>
		<div class="si-footnote html5_aside epub-type_footnote" id="f502"><a class="si-backref" href="#backlink-502">502</a><span class="si-footnote-text">. Üzüyordu.</span></div>
		<div class="si-footnote html5_aside epub-type_footnote" id="f503"><a class="si-backref" href="#backlink-503">503</a><span class="si-footnote-text">. Eşitlik.</span></div>
		<div class="si-footnote html5_aside epub-type_footnote" id="f504"><a class="si-backref" href="#backlink-504">504</a><span class="si-footnote-text">. Kardeşlik.</span></div>
		<div class="si-footnote html5_aside epub-type_footnote" id="f505"><a class="si-backref" href="#backlink-505">505</a><span class="si-footnote-text">. Öfke ve kin.</span></div>
		<div class="si-footnote html5_aside epub-type_footnote" id="f506"><a class="si-backref" href="#backlink-506">506</a><span class="si-footnote-text">. Bağlılık.</span></div>
		<div class="si-footnote html5_aside epub-type_footnote" id="f507"><a class="si-backref" href="#backlink-507">507</a><span class="si-footnote-text">. Gönlü korku ve saygıyla dolu olma.</span></div>
		<div class="si-footnote html5_aside epub-type_footnote" id="f508"><a class="si-backref" href="#backlink-508">508</a><span class="si-footnote-text">. Kutluyorlardı.</span></div>
		<div class="si-footnote html5_aside epub-type_footnote" id="f509"><a class="si-backref" href="#backlink-509">509</a><span class="si-footnote-text">. Bilincinde.</span></div>
		<div class="si-footnote html5_aside epub-type_footnote" id="f510"><a class="si-backref" href="#backlink-510">510</a><span class="si-footnote-text">. Suç olayı.</span></div>
		<div class="si-footnote html5_aside epub-type_footnote" id="f511"><a class="si-backref" href="#backlink-511">511</a><span class="si-footnote-text">. Konuşmacısı.</span></div>
		<div class="si-footnote html5_aside epub-type_footnote" id="f512"><a class="si-backref" href="#backlink-512">512</a><span class="si-footnote-text">. Selim Sırrı (Tarcan) (1854 – 1956), Türk spor eğitimcisi, yazar, hatip.</span></div>
		<div class="si-footnote html5_aside epub-type_footnote" id="f513"><a class="si-backref" href="#backlink-513">513</a><span class="si-footnote-text">. Kutsal amaca.</span></div>
		<div class="si-footnote html5_aside epub-type_footnote" id="f514"><a class="si-backref" href="#backlink-514">514</a><span class="si-footnote-text">. Tevfik Fikret (1867 – 1915), Türk şairi. Eserlerinden birkaçı: <em>Rübab-ı Şikeste</em>, <em>Halûk’un Defteri</em>, <em>Şermin</em>.</span></div>
		<div class="si-footnote html5_aside epub-type_footnote" id="f515"><a class="si-backref" href="#backlink-515">515</a><span class="si-footnote-text">. Hayal ediyordum.</span></div>
		<div class="si-footnote html5_aside epub-type_footnote" id="f516"><a class="si-backref" href="#backlink-516">516</a><span class="si-footnote-text">. Türk Edebiyatında Batı medeniyetinin etkisiyle meydana gelen yenilik akımı (1896 – 1901). Temsilcileri haftalık <em>Servetifünun </em>dergisinin çevresinde toplandığı için “Servetifünun Edebiyatı” da denir.</span></div>
		<div class="si-footnote html5_aside epub-type_footnote" id="f517"><a class="si-backref" href="#backlink-517">517</a><span class="si-footnote-text">. Antlaşmalar.</span></div>
		<div class="si-footnote html5_aside epub-type_footnote" id="f518"><a class="si-backref" href="#backlink-518">518</a><span class="si-footnote-text">. Aykırı sayıyordu.</span></div>
		<div class="si-footnote html5_aside epub-type_footnote" id="f519"><a class="si-backref" href="#backlink-519">519</a><span class="si-footnote-text">. Aygıtlarını.</span></div>
		<div class="si-footnote html5_aside epub-type_footnote" id="f520"><a class="si-backref" href="#backlink-520">520</a><span class="si-footnote-text">. Görünüşte.</span></div>
		<div class="si-footnote html5_aside epub-type_footnote" id="f521"><a class="si-backref" href="#backlink-521">521</a><span class="si-footnote-text">. Siyasi partinin.</span></div>
		<div class="si-footnote html5_aside epub-type_footnote" id="f522"><a class="si-backref" href="#backlink-522">522</a><span class="si-footnote-text">. Yetkisini.</span></div>
		<div class="si-footnote html5_aside epub-type_footnote" id="f523"><a class="si-backref" href="#backlink-523">523</a><span class="si-footnote-text">. Ekiminde.</span></div>
		<div class="si-footnote html5_aside epub-type_footnote" id="f524"><a class="si-backref" href="#backlink-524">524</a><span class="si-footnote-text">. Haberdar.</span></div>
		<div class="si-footnote html5_aside epub-type_footnote" id="f525"><a class="si-backref" href="#backlink-525">525</a><span class="si-footnote-text">. Saklı.</span></div>
		<div class="si-footnote html5_aside epub-type_footnote" id="f526"><a class="si-backref" href="#backlink-526">526</a><span class="si-footnote-text">. Tehlikeli yer veya durum.</span></div>
		<div class="si-footnote html5_aside epub-type_footnote" id="f527"><a class="si-backref" href="#backlink-527">527</a><span class="si-footnote-text">. (Burada) Kimselerini.</span></div>
		<div class="si-footnote html5_aside epub-type_footnote" id="f528"><a class="si-backref" href="#backlink-528">528</a><span class="si-footnote-text">. Gerektirdi.</span></div>
		<div class="si-footnote html5_aside epub-type_footnote" id="f529"><a class="si-backref" href="#backlink-529">529</a><span class="si-footnote-text">. Seçim sandıkları.</span></div>
		<div class="si-footnote html5_aside epub-type_footnote" id="f530"><a class="si-backref" href="#backlink-530">530</a><span class="si-footnote-text">. Karşıtlar.</span></div>
		<div class="si-footnote html5_aside epub-type_footnote" id="f531"><a class="si-backref" href="#backlink-531">531</a><span class="si-footnote-text">. Bir olay veya durumla karşı karşıya kalmak.</span></div>
		<div class="si-footnote html5_aside epub-type_footnote" id="f532"><a class="si-backref" href="#backlink-532">532</a><span class="si-footnote-text">. Yemin etmiş.</span></div>
		<div class="si-footnote html5_aside epub-type_footnote" id="f533"><a class="si-backref" href="#backlink-533">533</a><span class="si-footnote-text">. Yapmaya.</span></div>
		<div class="si-footnote html5_aside epub-type_footnote" id="f534"><a class="si-backref" href="#backlink-534">534</a><span class="si-footnote-text">. Ulaştığım.</span></div>
		<div class="si-footnote html5_aside epub-type_footnote" id="f535"><a class="si-backref" href="#backlink-535">535</a><span class="si-footnote-text">. Cesaretlendirdi.</span></div>
		<div class="si-footnote html5_aside epub-type_footnote" id="f536"><a class="si-backref" href="#backlink-536">536</a><span class="si-footnote-text">. Giysiyi.</span></div>
		<div class="si-footnote html5_aside epub-type_footnote" id="f537"><a class="si-backref" href="#backlink-537">537</a><span class="si-footnote-text">. Alışkanlık.</span></div>
		<div class="si-footnote html5_aside epub-type_footnote" id="f538"><a class="si-backref" href="#backlink-538">538</a><span class="si-footnote-text">. Hasan Fehmi (1874 – 1909), Türk yazar ve düşünür. İttihat ve Terakki Cemiyeti’ne karşıt fikirleri vardı. <em>Serbestî</em> gazetesinde, İttihatçıları yeren yazılar yazdı. Bunun üzerine, kimliği belirlenemeyen bir kişi tarafından vuruldu.</span></div>
		<div class="si-footnote html5_aside epub-type_footnote" id="f539"><a class="si-backref" href="#backlink-539">539</a><span class="si-footnote-text">. Galata Köprüsü.</span></div>
		<div class="si-footnote html5_aside epub-type_footnote" id="f540"><a class="si-backref" href="#backlink-540">540</a><span class="si-footnote-text">. Siyasal tutku.</span></div>
		<div class="si-footnote html5_aside epub-type_footnote" id="f541"><a class="si-backref" href="#backlink-541">541</a><span class="si-footnote-text">. Siyasal cinayeti.</span></div>
		<div class="si-footnote html5_aside epub-type_footnote" id="f542"><a class="si-backref" href="#backlink-542">542</a><span class="si-footnote-text">. Gericiliğin.</span></div>
		<div class="si-footnote html5_aside epub-type_footnote" id="f543"><a class="si-backref" href="#backlink-543">543</a><span class="si-footnote-text">. Kurucusudur.</span></div>
		<div class="si-footnote html5_aside epub-type_footnote" id="f544"><a class="si-backref" href="#backlink-544">544</a><span class="si-footnote-text">. Hüseyin Cahit (Yalçın) (1874–1957), Türk yazar ve gazeteci. <em>Tanin </em>gazetesinin kurucusu. <em>Fikir Hareketleri </em>dergisini çıkardı. Eserlerinden birkaçı; <em>Nadide</em>, <em>Hayal İçinde</em>, <em>Hayat-ı Muhayyel</em>, <em>Niçin Aldatırlarmış, </em>Hikâyeler; <em>Talât Paşa</em> biyografi.</span></div>
		<div class="si-footnote html5_aside epub-type_footnote" id="f545"><a class="si-backref" href="#backlink-545">545</a><span class="si-footnote-text">. Derviş Vahdetî (1869 – 1909), 31 Mart Vakası’nın tertîb ve teşvikçilerinden.</span></div>
		<div class="si-footnote html5_aside epub-type_footnote" id="f546"><a class="si-backref" href="#backlink-546">546</a><span class="si-footnote-text">. Ayet ve hadis esaslarına dayanan din kaideleri.</span></div>
		<div class="si-footnote html5_aside epub-type_footnote" id="f547"><a class="si-backref" href="#backlink-547">547</a><span class="si-footnote-text">. Koruyucuları.</span></div>
		<div class="si-footnote html5_aside epub-type_footnote" id="f548"><a class="si-backref" href="#backlink-548">548</a><span class="si-footnote-text">. Bağnazlığa.</span></div>
		<div class="si-footnote html5_aside epub-type_footnote" id="f549"><a class="si-backref" href="#backlink-549">549</a><span class="si-footnote-text">. Gerald Henry Fitzmaurice (1865-1939), İngiliz Büyükelçiliği birinci kâtibi ve tercümanı (1908-1914).</span></div>
		<div class="si-footnote html5_aside epub-type_footnote" id="f550"><a class="si-backref" href="#backlink-550">550</a><span class="si-footnote-text">. Oldukça eski bir zamandan.</span></div>
		<div class="si-footnote html5_aside epub-type_footnote" id="f551"><a class="si-backref" href="#backlink-551">551</a><span class="si-footnote-text">. Ahmed Rıza (1859 – 1930), İkinci Meşrutiyet’i hazırlayan siyasi hareketin önderi, gazeteci ve politikacı.</span></div>
		<div class="si-footnote html5_aside epub-type_footnote" id="f552"><a class="si-backref" href="#backlink-552">552</a><span class="si-footnote-text">. Sığınma.</span></div>
		<div class="si-footnote html5_aside epub-type_footnote" id="f553"><a class="si-backref" href="#backlink-553">553</a><span class="si-footnote-text">. İlerisi düşünülerek alınan önlem.</span></div>
		<div class="si-footnote html5_aside epub-type_footnote" id="f554"><a class="si-backref" href="#backlink-554">554</a><span class="si-footnote-text">. Elimde olmayarak.</span></div>
		<div class="si-footnote html5_aside epub-type_footnote" id="f555"><a class="si-backref" href="#backlink-555">555</a><span class="si-footnote-text">. Felâketin.</span></div>
		<div class="si-footnote html5_aside epub-type_footnote" id="f556"><a class="si-backref" href="#backlink-556">556</a><span class="si-footnote-text">. Alemdar Mustafa Paşa (1765 – 1808), Osmanlı sadrazamı.</span></div>
		<div class="si-footnote html5_aside epub-type_footnote" id="f557"><a class="si-backref" href="#backlink-557">557</a><span class="si-footnote-text">. Tekrardan.</span></div>
		<div class="si-footnote html5_aside epub-type_footnote" id="f558"><a class="si-backref" href="#backlink-558">558</a><span class="si-footnote-text">. Korunmuşlardı.</span></div>
		<div class="si-footnote html5_aside epub-type_footnote" id="f559"><a class="si-backref" href="#backlink-559">559</a><span class="si-footnote-text">. Yeni düzene karşı direnenler, gericiler.</span></div>
		<div class="si-footnote html5_aside epub-type_footnote" id="f560"><a class="si-backref" href="#backlink-560">560</a><span class="si-footnote-text">. Osmanlı Devleti zamanında kurulan Ermeni İhtilâl Komitesi (1889).</span></div>
		<div class="si-footnote html5_aside epub-type_footnote" id="f561"><a class="si-backref" href="#backlink-561">561</a><span class="si-footnote-text">. Azınlıktan.</span></div>
		<div class="si-footnote html5_aside epub-type_footnote" id="f562"><a class="si-backref" href="#backlink-562">562</a><span class="si-footnote-text">. Kamuoyunu.</span></div>
		<div class="si-footnote html5_aside epub-type_footnote" id="f563"><a class="si-backref" href="#backlink-563">563</a><span class="si-footnote-text">. Karşılıklı kıyımların.</span></div>
		<div class="si-footnote html5_aside epub-type_footnote" id="f564"><a class="si-backref" href="#backlink-564">564</a><span class="si-footnote-text">. Etkenleri.</span></div>
		<div class="si-footnote html5_aside epub-type_footnote" id="f565"><a class="si-backref" href="#backlink-565">565</a><span class="si-footnote-text">. Önlemi.</span></div>
	</div>
</body>
</html>