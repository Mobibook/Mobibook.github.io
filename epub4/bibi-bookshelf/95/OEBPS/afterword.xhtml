<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="afterword epub-type_afterword">
	<div class="html5_section">
		<h1 class="head"><cite>Mor Salkımlı Ev</cite>”in hikâyesi</h1>
		<p>Halide Edib Adıvar adıyla ilk kez, dedemin Altıyol’daki kitapçı dükkânında karşılaştığımı daha önceleri yazmıştım. Bu karşılaşma <em>Handan</em> romanının kapağındaki kızıl saçlı genç kadın dolayısıyla beni artık hep etkileyecekti.</p>
		<p>O zamanlar her halde ilkokula yeni başlamış, okumayı yazmayı yeni sökmüştüm. <em>Handan</em> ve Halide Edib Adıvar sözcüklerini üst üste okuyor, kimbilir hangi dürtüyle ezberlemeye çalışıyordum.</p>
		<p>Aradan yıllar geçiyor... Artık Galatasaray Lisesi’nin hazırlık sınıfında öğrenciyim. Bütün çocukların alanlarda koşuşturup durduğu sonbahar günleri, bütün akşamüzerler; biz bir iki edebiyat tutkunu çocuk Halide Edib, Yakub Kadri, Reşat Nuri definelerini yeni ele geçirmişiz; birbirimize o ışıltıları anlatıp duruyoruz...</p>
		<p>Küçük obamızdan bir arkadaş, Halide Edib Hanım’ın yalnız roman yazmadığını, anılarını da yazmış bulunduğunu ve bu anıların daha birkaç yıl önce <em>Yeni İstanbul</em> gazetesinde yayımlandığını söylüyor...</p>
		<p>... İşte böylece <em>Mor Salkımlı Ev</em>’i öğreniyordum. Yatılı okuduğumdan ancak cumartesi öğleden sonra okuldan çıkabilecek, kitapçılarda <em>Mor Salkımlı Ev</em>’i arayacaktım. Annemle ikimiz kitapçı kitapçı dolaşmış, fakat bir sonuç alamamıştık.</p>
		<p><em>Ateşten Gömlek</em> var, <em>Vurun Kahpeye</em>’nin mevcudu yok, <em>Sinekli Bakkal</em> var deniyor, <em>Mor Salkımlı Ev</em>’den ses seda bir türlü çıkmıyordu. Meğerse daha üç yıl, 1963’e kadar bekleyecekmişim:</p>
		<p><em>Mor Salkımlı Ev</em>, sevgili anneannemin bana bir armağanıydı. Harıl harıl okumuştum; birkaç günlüğüne bizde misafir kalan anneannem de okuyordu ama, benim gibi telâşla, pek bir şey anlamadan değil, tersine, özümseye özümseye... Durup durup geçmişe dalarak, İstanbul’u Mütareke senelerinde, Millî Mücadele’ye giden yol ayrımında görerek, yeniden yaşayarak... Bir iki sayfa geçince gözyaşları başlıyor, gözyaşları silindikten sonra devam eden bu içli okuma, yine gözyaşlarıyla durakalıyordu.</p>
		<p>Şimdi düşünüyorum da, okullarda okuduğumuz tarih kitapları, yaşanmış, acısı ve sevinci tadılmış günleri bize anlatmaktan, aktarmaktan, duyumsatmaktan ne kadar uzak!</p>
		<p>Çünkü anneannemin niçin ağladığını, neye üzüldüğünü, itiraf edeyim ki, pek kestiremiyordum. Kestirebilmek, sezinleyebilmek için benim apayrı bir okuma yolculuğuna çıkmam gerekecekti.</p>
		<p><em>Mor Salkımlı Ev</em>, yakın tarihimizin ruh iklimini anlamak, kavramak ve o iklimde yaşamak açısından eşsiz bir anı kitabıdır. Burada Halide Edib, kendi çocukluğunu, yetişme yıllarını, ilk yazılarını, ilk evliliğini, eşinden ayrılışını, Millî Mücadele’ye hangi sebeplerle başlandığını kaleme getirirken; bir yandan da imparatorluğun son dönem peyzajını çizer.</p>
		<p>Tarih kitaplarının adeta birtakım rakamlara indirgeyip geçtiği bu dönemde küçük bir kız çocuğu, Doğu ve Batı kültürlerinden beslenerek usul usul büyür; kâh Mevlevî bir anneannenin yakarışlarını dinler, kâh alafranga bir babanın hayran olduğu İngiliz terbiyesini varlığı üzerinde hisseder.</p>
		<p>İşin aslı aranırsa küçük kız, kendisini <em>Sinekli Bakkal</em>’daki unutulmaz rüyasına, bir masal hülyasına alıp götürecek yolun başındadır. Tez ve antitezle sarsılmakta, ama bu gün bizim için büyük önemi yadsınamayacak sentezi de şiddetle gereksinmektedir.</p>
		<p>İstiklal Harbi’nin önde gelen kişilerinden Halide Edib değildir henüz; henüz Sultan Ahmed Mitingi’nde bütün İstanbul’a, daha doğrusu bütün yurda seslenmemiştir. Ne var ki, Sultan Hamid’in sarayına şöyle bir uğramış, bazı bireysel acılar kuşanmış, aşkı andırır duygularla dolup taşmış ve “kalb ağrısı” çekmiştir. Bireysel hayatı olgunlaştıkça, toplumsal kimliğini kazanmakta, belki de artık “Türk’ün Ateşle İmtihanı”na katılmaya hazırlanmaktadır.</p>
		<p>Böyle özetleyebileceğimiz <em>Mor Salkımlı Ev</em>, bir yandan da özetlenmesi imkânsız zenginliklerle yüklüdür.</p>
		<p>Halide Edib, eserinin başında, bir algılama çağının başlangıcına kadar, üçüncü tekil kişi anlatımı tercih eder. Çocukluğun puslu hatıraları arasında bu gelgitli gezi, objektifin saptayabildiği kadardır. Hemen sonra, Halide Edib’in kendisi objektifin yerine geçecek ve anılarını artık kendi söylemeye koyulacaktır.</p>
		<p>Buradaki ifade ediş kudretine ve ifadenin nasıl yansıtılacağı düşüncesine, <em>Mor Salkımlı Ev</em>’i her yeni okuyuşumda hayranlık duydum.</p>
		<p>Üçüncü tekil kişiden birinci tekil kişiye, birinci tekil kişinin anlatımına yol alış, Mor Salkımlı Ev’in ilginç, hem de çok ilginç bir yöntemidir.</p>
		<p>Yöntemi, Halide Edib, bazı romanlarında, sözgelimi ünlü <em>Handan</em>’da, <em>Yeni Turan</em>’da, <em>Mev’ut Hüküm</em>’de, hatta <em>Ateşten Gömlek</em> ve <em>Kalb Ağrısı</em>’nda sanki tersyüz etmiş; bu kez, özel yaşantılarından izdüşümlerle roman kişileri yaratmıştır. Dolayısıyla <em>Mor Salkımlı Ev</em>, Halide Edib’in –en azından– bazı romanları için bir bilgilendirme kitabıdır.</p>
		<p>Halide Edib insanlık için büyük ülküsünü şöyle billûrlaştırıyordu: “(...) tek başına kazanılmak için mücadele edilen gaye, hürriyet imtihanıdır.”</p>
		<p><em>Mor Salkımlı Ev</em>, hürriyet imtihanından kimbilir kaç kez alnının akıyla geçmiş bir yazarın o hürriyet imtihanına savruluş çağından söz açar. Onu bir kez daha okumakta sanırım yarar var.</p>
		<p class="right">SELİM İLERİ</p>
	</div>
</body>
</html>