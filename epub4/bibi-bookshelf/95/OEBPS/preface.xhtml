<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="preface epub-type_preface">
	<div class="html5_section">
		<h1 class="head">Sunuş</h1>
		<p><em>Mor Salkımlı Ev</em>, Halide Edib Adıvar’ın çocukluk günlerinden 1918’e kadarki hatıratıdır. 1963 yılında, Halide Edib’ in ölümünden hemen önce kitap olarak yayınlanmadan evvel 1955 yılında, <em>Yeni İstanbul</em> gazetesinde bölümler halinde tefrika edilmiştir.<a class="si-noteref epub-type_noteref" href="#f1" id="backlink-1">1</a> Yazarın aynı dönemi kapsayan hatıraları daha önce de İngilizce olarak yayınlanmıştır.<a class="si-noteref epub-type_noteref" href="#f2" id="backlink-2">2</a> Ancak, <em>Mor Salkımlı Ev</em>’in İngilizce hatıratın çevirisi olduğunu söylemek güçtür. Her iki yapıt arasında önemli farklar vardır.<a class="si-noteref epub-type_noteref" href="#f3" id="backlink-3">3</a> Nitekim Halide Edib, İstiklal Savaşı hatıralarını anlattığı <em>Türk’ün Ateşle İmtihanı</em> adlı eserinin başında:<a class="si-noteref epub-type_noteref" href="#f4" id="backlink-4">4</a> “Nasıl <em>Sinekli Bakkal</em>’ı ve hatıratımın birinci cildini (<em>Mor Salkımlı Ev</em>) önce İngilizce, sonra Türkçe yazdımsa, hatıratımın ikinci cildi olan ve 1918’den 1923 sonlarına kadar İstiklâl Savaşı’nı içine alan <em>Türk’ün Ateşle İmtihanı</em>’nı da önce İngilizce, sonra Türkçe yazdım. Bunların hiçbiri tercüme değildir, fakat bazı yerleri biraz kısa, bazı yerleri biraz uzun olmakla beraber, öz itibarıyla aynıdır,” diyerek bu özelliği vurgular.</p>
		<p>Araştırmamız sırasında <em>Mor Salkımlı Ev</em>’in hem <em>Yeni İstanbul</em>’daki tefrikasında hem de 1963 baskısından başlayarak günümüze kadar yapılmış olan yayınlarında dikkatsizlikten doğan biyografik, coğrafî ve tarihlerle ilgili çok önemli yanlışlar ve basım hataları olduğunu gördük. Sunduğumuz metni kurarken 1963 baskısını esas almakla beraber <em>Yeni İstanbul</em>’daki yayımı ve İngilizce baskısını da kullandık. Böylelikle bir tür “karşılaştırmalı metin” hazırlamış olduk. Sadeleştirilmiş metinler, özellikle genç okuyucuya, ana dili zevkini vermekten uzaktır ve kelime hazinelerini genişletmelerine engel olur. Üstelik, bizzat yazar tarafından yapılmayan bu sadeleştirmelerle orijinal eserden farklı yeni bir metin ortaya çıkar ki o artık yazarının kaleme aldığı metin değildir. İşte bu nedenle, <em>Mor Salkımlı Ev</em>’i hiçbir sadeleştirme yapmadan hazırladık. Ancak, günümüz okuyucusuna kolaylık olması bakımından, gerekli gördüğümüz yerlerde, kelimenin metnin bağlamındaki anlamını sayfanın altında gösterdik. Halide Edib Adıvar’ın yapıtlarının bu yeni baskılarında bir imla birliği sağlamak üzere Türk Dil Kurumu’nun yayımladığı <em>Türkçe Sözlük</em> (1988) esas alınmıştır.</p>
		<p>Halide Edib’in İngilizce hatıratında bulunan, fakat <em>Mor Salkımlı Ev</em> baskılarında yer almayan “Epilog” bölümünü de çevirerek yapıtın sonuna ekledik.</p>
		<p class="right">MEHMET KALPAKLI - GÜLBÜN TÜRKGELDİ</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#backlink-1">1</a><span class="si-footnote-text">. “Halide Edib’in Çocukluğundan 1917’ye Kadar Hatıraları”, Yeni İstanbul, nr. 2102-2162, 26 Eylül-25 Kasım 1955.</span></div>
		<div class="si-footnote html5_aside epub-type_footnote" id="f2"><a class="si-backref" href="#backlink-2">2</a><span class="si-footnote-text">. <em>Memoirs of Halidé Edib</em>, Londra, 1926.</span></div>
		<div class="si-footnote html5_aside epub-type_footnote" id="f3"><a class="si-backref" href="#backlink-3">3</a><span class="si-footnote-text">. Bu konuda bkz. Fevziye Abdullah Tansel, “<em>Halide Edib Adıvar, Hatıralar: Mor Salkımlı Ev</em>”, Tarih Belleten, c. XXX, Sayı: 118, Nisan 1966, s. 303-319.</span></div>
		<div class="si-footnote html5_aside epub-type_footnote" id="f4"><a class="si-backref" href="#backlink-4">4</a><span class="si-footnote-text">. Halide Edib Adıvar, <em>Türk’ün Ateşle İmtihanı</em>, İstanbul, 1962, s. 4.</span></div>
	</div>
</body>
</html>