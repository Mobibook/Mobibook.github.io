<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>10</h1>
			<h2>Balkan Harbi’ne doğru</h2>
		</div>
		<p>Bundan bahsedebilmek için iki sene geriye dönmek mecburiyeti vardır. Daha evvel zikr ettiğim<a class="si-noteref epub-type_noteref" href="#f666" id="backlink-666">666</a> ailevî bir meseleden dolayı bir müddet için çocuklarımla beraber Yanya’da Reji’nin başında olan babama 1909 yılının sonunda gitmiştim.</p>
		<p>Babam bizi Pire’den almıştı. Oradan Yanya’ya gidiş, bana ilk defa Yunanistan’ı, kısmen dahi olsa, göstermişti. Gerçi, Pire’de vapur beklediğim için bu defa Atina’ya gidememiş ve bu tarihî memleketi görememiştim. Fakat, Pire’de dahi tesadüf ettiğim tek tük Atinalının Rumcası –daha doğrusu– Elenikasının<a class="si-noteref epub-type_noteref" href="#f667" id="backlink-667">667</a> ahengi kulaklarıma bir ses ziyafeti oldu. Tevekkeli<a class="si-noteref epub-type_noteref" href="#f668" id="backlink-668">668</a> iki bin yıl evvel dünyaya örnek olan yüksek felsefe, fikir ve sanat mahsullerini vermemişti.</p>
		<p>Pire’den Yanya’ya gidişte bana ilk defa, Akdeniz adalarının arasındaki emsalsiz<a class="si-noteref epub-type_noteref" href="#f669" id="backlink-669">669</a> mavi suların bazan hırçın, coşkun ve vapuru altüst eden, bazan birdenbire mutlak bir sükûta kavuşturan munis<a class="si-noteref epub-type_noteref" href="#f670" id="backlink-670">670</a> ve dalgasız bir göl hâlini alan safhalarını<a class="si-noteref epub-type_noteref" href="#f671" id="backlink-671">671</a> gösterdi.</p>
		<p>Vapur, bir adadan öbür adaya giderken, Yunan köylüleri ve diğer yolcular kamarada veyahut güvertede yere serilmişler, ortalıkta bir öğürmek, bir gaseyan<a class="si-noteref epub-type_noteref" href="#f672" id="backlink-672">672</a> sesleri konseri dalgaların hışırtısına karışıyordu. Babam ve çocuklarımla Eleni adlı Rum dadılarını fena hâlde deniz tutmuş, yatmışlardı. Kamarada benden başka ayakta hiç kimse yoktu. Fakat ben deniz tutmasını daima ayağım topraktan kalkınca duyduğum huzursuzluğa tercih ederim. Akdeniz dalgaları vapuru sadece sağa sola yalpa vurduran cinsten değildi. Beklemediğiniz bir anda vapur havaya kalkar inerdi. Akdeniz nereden hücum edeceği, nerenize çelme atacağı bilinmeyen bir yaramaz çocuğun azgınlığına benzer.</p>
		<p>Fakat iki ada arasına girer girmez ortalık süt liman olur, o zaman herkes ayağa kalkıyor, ada önünde vapur dolup boşalıyor, horozlar ötüyor, köylüler bağıra çağıra vapura girip çıkıyorlardı. Kaptan her halde yalnız Makedonya’nın yetiştirebileceği, yaman bir tipti. Köylüler denizin azgın anlarında, “Papa, Papa, Talasam ti furtuna,”<a class="si-noteref epub-type_noteref" href="#f673" id="backlink-673">673</a> diye haç çıkarır dururlardı.</p>
		<p>Yanya’da babamın evine sık sık gelen Sabit Bey adlı bir Türk zabitini tanıdım. Babamın iman ettiği İttihat ve Terakki’nin en çetin aleyhtarlarından biri olmasına rağmen, yine de babamın en yakın dostu ve arkadaşı idi.</p>
		<p>Onun bu İttihat ve Terakki düşmanlığı sırf, yeni rejimin Arnavutluk’daki bir isyanı bastırırken gösterdiği kanlı şiddetten doğmuştu. Damarlarındaki kana ne karışmış olursa olsun Osmanlı İmparatorluğu Türkünün gerek adalet ve gerekse ölçülü bir insaniyet bakımından en güzel bir örneği idi. Zulümden olanca kudreti ile nefret ederdi. Uzun boylu, esmer bir adamdı. Maddî olduğu kadar manevî bakımdan da hem cesur hem de selim<a class="si-noteref epub-type_noteref" href="#f674" id="backlink-674">674</a> düşünceli bir insandı. İnsan münasebetlerindeki ölçüyü daima muhafaza etmişti. İşte Makedonya’da, Arnavutluk’da bir Balkan Harbi’ne müncer olacak<a class="si-noteref epub-type_noteref" href="#f675" id="backlink-675">675</a> tohumları yeni rejimin diktiğini ilk defa o söyledi ve bunun üstünde durdu.</p>
		<p>Fakat, bunun yanında kabul edilmesi lâzım gelen başka mühim âmiller<a class="si-noteref epub-type_noteref" href="#f676" id="backlink-676">676</a> de vardı. Çünkü, Balkan Harbi’nin saikleri<a class="si-noteref epub-type_noteref" href="#f677" id="backlink-677">677</a> arasında, harp devletlerinin haricî politikası da büyük bir rol oynamıştı. Nihayet bütün bunlar 1911’de yeni rejimin iç meseleleri ile karışarak, Sabit Bey’in iki yıl evvel haber verdiği Balkan felâketi ortaya çıktı. Kendisi de Balkan Harbi’nin şehitleri arasındadır.</p>
		<p>1911’de İttihatçılar Meclis’de ekseriyeti<a class="si-noteref epub-type_noteref" href="#f678" id="backlink-678">678</a> kaybetmeye başlamışlardı. Aynı zamanda da Meclis haricindeki ekseriyet, onları farmason<a class="si-noteref epub-type_noteref" href="#f679" id="backlink-679">679</a> veyahut Radikal<a class="si-noteref epub-type_noteref" href="#f680" id="backlink-680">680</a> diye isimlendiriyor ve yeni seçimi kaybetmeleri ihtimalini kuvvetli görüyorlardı. Bunun en acil çaresi, Meclis’i hemen dağıtmak, İttihat ve Terakki kuvvetlerini artırmak ve muhalefete karşı gelmek için tedbir almaktı.</p>
		<p>Bu çare tabiî 1908 Anayasası’nın esaslarına aykırı düşüyordu. İttihatçılar, 1908’de 1876 Anayasası’nın 35. maddesine 13. maddeyi ilâve etmek suretiyle tadil etmişlerdi<a class="si-noteref epub-type_noteref" href="#f681" id="backlink-681">681</a>. Şimdi bu ilk tadil maddesini kaldırmak istiyorlardı. Yani, 1876’da padişaha Meclis dağıtmak selâhiyetini<a class="si-noteref epub-type_noteref" href="#f682" id="backlink-682">682</a> veren maddeyi olduğu gibi iade etmek istiyorlardı. Kısaca tadil selâhiyetini tekrar Sultan Reşad’a iade etmek fikrinde idiler.</p>
		<p>Parlamento, 35. maddenin muaddel<a class="si-noteref epub-type_noteref" href="#f683" id="backlink-683">683</a> şeklinin ilgasına<a class="si-noteref epub-type_noteref" href="#f684" id="backlink-684">684</a> rey vermedi. Fakat, meseleyi Âyan’a<a class="si-noteref epub-type_noteref" href="#f685" id="backlink-685">685</a> götürerek ve onların selâhiyetinden istifade ederek, Meclis’i Birinci Kânunun<a class="si-noteref epub-type_noteref" href="#f686" id="backlink-686">686</a> 5’inde lağv ettiler<a class="si-noteref epub-type_noteref" href="#f687" id="backlink-687">687</a>. Fakat, bu geriye dönüş kendilerine pahalıya mal oldu.</p>
		<p>Yeni Meclis toplandıktan sonra, üç ay geçmeden askerliğin “Halâskârlar Cemiyeti” Maltepe’de toplandı, yeni Meclis’in dağılmasını ve tarafsız şahıslardan müteşekkil<a class="si-noteref epub-type_noteref" href="#f688" id="backlink-688">688</a> bir kabine kurulmasını talep etti.</p>
		<p>Âyan, tekrar Meclis’i dağıttı, Gazi Muhtar Paşa’nın<a class="si-noteref epub-type_noteref" href="#f689" id="backlink-689">689</a> riyasetinde<a class="si-noteref epub-type_noteref" href="#f690" id="backlink-690">690</a> İttihatçılara muhalif<a class="si-noteref epub-type_noteref" href="#f691" id="backlink-691">691</a> bir hayli mühim isimleri içine alan meşhur Büyük Kabine kuruldu. Gazi Muhtar Paşa’yı, Kâmil Paşa<a class="si-noteref epub-type_noteref" href="#f692" id="backlink-692">692</a> kabinesi takip etti. Fakat, ikisi de kısa bir müddet için iktidarda kaldı ve bir hayâl inkisarı<a class="si-noteref epub-type_noteref" href="#f693" id="backlink-693">693</a> uyandırdı. Onlar da siyasî rakiplerinde tenkit ettikleri bütün hataları tekrar ettiler, bütün hareketlerinde sadece İttihat ve Terakki düşmanlığı hâkimdi.</p>
		<div class="double html5_section">
			<p>Haziranda ikinci defa İngiltere’ye gittim. Miss Fry kısa bir müddet için İrlanda’ya gitmişti. Cambridge’de bir müddet için iki odalı bir daire tuttum ve orada bütün gün yazı yazardım. İngiltere’nin o loş havasında ve sessiz muhitinde insan daima verimli çalışabiliyor. Londra’da trafik sesi de ölçülüdür. Sizin kulağınıza gelmeden evvel âdeta gizli bir el onu ayarlar gibidir. Herhangi genç ve yeni muharrir bundan daha müsait bir muhitte çalışamaz. Muhitinizden uzaklık ve sükûnet sizi ister istemez kendi kafa ve ruhunuzun derinliğine gömüyor.</p>
			<p>Her gün öğle vakti çıkar sokaklarda dolaşırdım. Şehrin içinde kendimi açık denizlerde bir damla yağ gibi hissediyordum.</p>
			<p><em>Yeni Turan, </em>ecnebî matbuatının<a class="si-noteref epub-type_noteref" href="#f694" id="backlink-694">694</a> o zaman çok şiddetli tenkitlerine maruz kalmış<a class="si-noteref epub-type_noteref" href="#f695" id="backlink-695">695</a>, İttihat ve Terâkki’nin taşkın milliyet heyecanlarının bir fikir âmili diye vasıflandırılmıştı<a class="si-noteref epub-type_noteref" href="#f696" id="backlink-696">696</a>. Maamâfih bir hayli ecnebî dile tercüme edilmişti. 1926’da Chattam House’da Türkiye’ye ait yazıları gözden geçirirken nihayet İngilizlerin bu eserin siyasî bir Panturanizm olmadığını ifade eden pasajlara tesadüf ettim.</p>
			<p><em>Yeni Turan </em>hiç şüphesiz bir ütopya<a class="si-noteref epub-type_noteref" href="#f697" id="backlink-697">697</a> idi ve ütopyalar gibi tahakkuk ettirilmesi<a class="si-noteref epub-type_noteref" href="#f698" id="backlink-698">698</a> mümkün olmayan gayeleri<a class="si-noteref epub-type_noteref" href="#f699" id="backlink-699">699</a> vardı. Bu eser, kadınların rey sahibi olacağı, hayat ve insan münasebetleri makul ve muntazam olabileceği bir devri tahayyül ediyordu. Bilhassa Türk kadını, kafa ve kalbindeki itidal<a class="si-noteref epub-type_noteref" href="#f700" id="backlink-700">700</a> ve cemiyete karşı muhabbetle dolu olduğu bir zamanın hasretini çekiyordu. Bilhassa, Osmanlı devrinin Bizanslaşan intihâb<a class="si-noteref epub-type_noteref" href="#f701" id="backlink-701">701</a> devrinde, süs, israf, gösterişe kaçan kadın sınıfını şiddetle tenkit ediyordu.</p>
			<p>Liberal ve demokratik Türkiye, emek ve sadeliğe doğru giden idare sisteminde şovenliğe<a class="si-noteref epub-type_noteref" href="#f702" id="backlink-702">702</a> yer vermeyen, Yakın Şark’da bir nev’i birleşmiş milletler şeklini istihdaf eden<a class="si-noteref epub-type_noteref" href="#f703" id="backlink-703">703</a> bir Türkiye bu kitabın baş gayesi idi. Tabiî aşk hikâyesi, sırf roman diye oraya sokulmuştur.</p>
			<p>Burada bu kitabın üzerinde tesiri olduğu için Quaker’lerden<a class="si-noteref epub-type_noteref" href="#f704" id="backlink-704">704</a> bahsedeceğim. Bu mezhebe<a class="si-noteref epub-type_noteref" href="#f705" id="backlink-705">705</a> mensup<a class="si-noteref epub-type_noteref" href="#f706" id="backlink-706">706</a> olanlar arasında biraz yaşamış ve onlardan da bazı noktalarda ilham almıştım.</p>
			<p>Isabel Fry, bu mezhebe mensup bir ailenin kızı idi. Babası o günün en meşhur milletlerarası hukukçularının başında bulunan Sir Ed. Fry idi. Isabel, babasının malikânesini bırakmış, Londra’ya gelerek küçük ve hususî bir mektep açmıştı. Bu mektepte sayıları az dahi olsa büyük aile kızlarına cemiyetsever, basit ve ciddî bir hayat terbiyesi vermeye çalışıyordu.</p>
			<p>Asıl bu mezhebin havasını, Isabel’in babasının Bristol’deki şatosuna misafir olduğum zaman aldım. Sir Ed. Fry o vakit seksenlik bir ihtiyardı. Karısı, kızları ve bütün hizmetçileri hep aynı ailenin sadece vazifeleri ayrılmış birer fertleri gibi idiler.</p>
			<p>Sabah duasını hep birlikte yaparlardı. Aralarında daima kurşunî, fakat ipekli olmayan gayet sade esvaplar giyenler vardı.</p>
			<p>Pazar günleri, diğer Hıristiyan kiliselerinden başka olan sade ve sakin bir binadaki mabetlerine<a class="si-noteref epub-type_noteref" href="#f707" id="backlink-707">707</a> beni de götürürlerdi. Papaz yoktu. Herkes yerinde oturur, içinden dua eder, herhangi bir fert içinden doğarsa kürsüye çıkar, İncil’den bir pasaj okur; onun duasına bütün “Cemiyet” iştirak ederdi. <em>Yeni Turan</em>’daki gri giymeleri, yüzleri açık, fakat başlarındaki beyaz örtüler galiba biraz buranın ilhamı ile olmuştu.</p>
			<p>Türkiye’ye döndükten sonra, 1912 Ağustosu’nda Türkiye, Balkan Harbi’ne girdi. Harbi ilân eden Büyük Kabine’dir. Aynı zamanda Asquith<a class="si-noteref epub-type_noteref" href="#f708" id="backlink-708">708</a> Kabinesi, harbin neticesi ne olursa olsun, statükonun<a class="si-noteref epub-type_noteref" href="#f709" id="backlink-709">709</a> muhafaza edileceğini ilân etmişti.</p>
			<p>Türkiye yenildi, Makedonya Türk ve Müslümanları’ndan üç bin kişi katledildi<a class="si-noteref epub-type_noteref" href="#f710" id="backlink-710">710</a>.</p>
			<p>Anlaşılan, Mister Asquith’in bu ilânı sırf Türklerin galebesi ihtimaline karşı bir tedbirden ibaretti. Garbın, Türkiye’deki Müslüman Türklerle, herhangi bir cinsten Hıristiyanları bu suretle ayırt etmesi Türkiye’deki milliyetçilik hissinin ölçüyü aşan feveranının<a class="si-noteref epub-type_noteref" href="#f711" id="backlink-711">711</a> başlıca sebeplerinden biri olmuştur. Âdeta Türklerin, bazılarına kendilerinin intihâb edilmemesi, ancak aralarında Müslüman ve Türk olmayanları imha<a class="si-noteref epub-type_noteref" href="#f712" id="backlink-712">712</a> ile mümkün olabileceği hissini şuuraltı dahi olsa aşıladı.</p>
			<p>Bu harp kadar fena idare edilmişi tarihimizde görülmemiştir. Makedonya muhacirleri<a class="si-noteref epub-type_noteref" href="#f713" id="backlink-713">713</a> panik içinde İstanbul’a iltica ettiler, camilere doldular. Aynı zamanda ordu da dahil ortada bir kolera salgını başladı. O kışın İstanbul’daki sefalet inanılmayacak kadar korkunçtur.</p>
			<p>Haminne, Kâbe toprağı diye Üsküdar’a geçti. Mahmure abla da çocukları ile beraber Üsküdar’da idiler. İstanbul’dan birçok aileler ayrılıp gidiyorlardı. Çünkü Bulgar Ordusu’nun İstanbul’a girmesi gibi korkunç bir ihtimal ağızdan ağza dolaşıyordu.</p>
			<p>Ben, Nakiye Hanım’ın Fatih’deki evinde “Teali-i Nisvan Cemiyeti”nin yardım ve hastabakıcı kolunu tanzim etmeye çalışıyordum.</p>
			<p>Bu ilk kadın kulübü bazı münevver kadınlar ve hocalar tarafından kurulmuştu. Gaye daha fazla fikrî inkişaf<a class="si-noteref epub-type_noteref" href="#f714" id="backlink-714">714</a> istikametinde idi. Küçük merkezinde Fransızca, İngilizce dersleri verildiği gibi, aynı zamanda çocuk bakımı ve ev bakımı hakkında da malûmat veriliyordu.</p>
			<p>Gedikpaşa Amerikan Mektebi’nde Mrs. Marden ve Mrs. Bowen, İngilizce derslerini deruhte ettikleri<a class="si-noteref epub-type_noteref" href="#f715" id="backlink-715">715</a> gibi, mektebin salonunu da kadınlara umumî konferanslar verilmek için açmışlardı. Burada müfrit<a class="si-noteref epub-type_noteref" href="#f716" id="backlink-716">716</a> feminizme<a class="si-noteref epub-type_noteref" href="#f717" id="backlink-717">717</a> kaçan bir temayül<a class="si-noteref epub-type_noteref" href="#f718" id="backlink-718">718</a> olmakla beraber, gürültüden şöhret avcılığından çekiniliyor, ölçülü bir orta yol tutuluyordu.</p>
			<p>İşte bu kulüp otuz yataklı küçük bir hususî hastahane tesis etti. Evi bize azamız Mihri Pektaş temin etmişti. İki kadın kulüp azasının eşleri olan bir cerrah<a class="si-noteref epub-type_noteref" href="#f719" id="backlink-719">719</a> ile bir eczacı da gönüllü olarak bize yardım ediyorlardı. Buraya sadece neferleri alıyorduk. Çünkü Türk kadınının bu nev’i hastabakıcılığı ilk defa o günlerde başlıyordu. En küçük dedikodu en büyük skandala yol açabilirdi.</p>
			<p>Ben her sabah Fatih’den yürüyerek Sultan Ahmed civarındaki bu hastahaneye geliyor ve akşamları geç vakitlere kadar burada kalıyordum. Issız ve çamurlu sokakların köşelerinde duvarlara dayanarak yürüyen yaralı askerler ve tir tir titreyen muhacirlerden başka kimseyi göremiyordum.</p>
			<p>Milletime ve memleketime herhangi bir vaziyet içinde kalbimdeki muhabbetin<a class="si-noteref epub-type_noteref" href="#f720" id="backlink-720">720</a> hakikî mahiyetini<a class="si-noteref epub-type_noteref" href="#f721" id="backlink-721">721</a> o günlerde anladım. Bu muhabbetin siyasî düşünceler, ideolojiler ile ilgili münasebeti yoktu. Bu muhabbet, herhangi ananın iptidaî<a class="si-noteref epub-type_noteref" href="#f722" id="backlink-722">722</a> ve tabiattan gelen elde olmayan kudret ve hâkimiyetini ifade ediyordu.</p>
			<p>Arkamda Haminne’nin bol çarşafı, hastaneye gelirken tek başıma Sultan Ahmed Meydanı’nda durur, içimde sonsuz bir hüzünle minarelere bakar, bir yabancı ordusunun bu diyara girmesi ihtimali kalbimde öyle bir acı uyandırırdı ki, yüz üstü yatıp taşları öpmek isterdim. Evet, beni bu yerden hiçbir yabancı kuvvet ve tehlike ayıramazdı. Bu toprakların mukadderatını<a class="si-noteref epub-type_noteref" href="#f723" id="backlink-723">723</a> daima paylaştık ve paylaşacağız.</p>
			<p>Hastahaneye gelirken aldığım gazetelerde her sabah yeni bir hezimet<a class="si-noteref epub-type_noteref" href="#f724" id="backlink-724">724</a> haberinden başka bir şey yoktu. Fakat hastaların yanına sakin bir yüzle gidiyordum. Yanlarına gitmeden evvel Anadolulu hasta neferlerin bana birer çocuk gibi gelen yüzlerinde, haber soran endişeyi görür gibi olurdum.</p>
			<p>— Merhaba hemşire. Bu gün nasılsın, ha?</p>
			<p>Bu, “Nasılsın?” sualinin arkasında hiç şüphesiz, “Cepheden ne haber var,” suali vardı. Verilecek cevap yoktu, fakat doktorla beraber güler yüzle aralarında dolaşır, ağır yaralıların yaralarını sarar dururdum.</p>
			<p>Hastaların bazıları hâfızamda yerleşmiş kalmıştı. Bir tanesi Anadolu’nun sembolü gibi görünen Ankaralı bir neferdi. Her halde insan cinsinin en güzide<a class="si-noteref epub-type_noteref" href="#f725" id="backlink-725">725</a> bir örneği idi. Koyu yeşil gözlü, uzun boylu, muntazam yüzlü bu adam, şimdi bir insan iskeleti hâline gelmişti.</p>
			<p>İlk askerliğini Arnavutluk’da yaptıktan sonra Yemen’e yollamışlar ve orada yedi sene kaldığı zaman zarfında geçirdiği meşakkatli<a class="si-noteref epub-type_noteref" href="#f726" id="backlink-726">726</a> hayat ve mütemadî<a class="si-noteref epub-type_noteref" href="#f727" id="backlink-727">727</a> sıtma, zekâsını hemen hemen kaybettirmişti. İşte bu, üç ay evvel, binbir zahmetle İstanbul’a gelir gelmez, hemen Balkan cephesine gönderilmişti. İki ayağı da yaralı, ikisi de kangren<a class="si-noteref epub-type_noteref" href="#f728" id="backlink-728">728</a> tehlikesine maruzdu.</p>
			<p>Onu, ötekilerden ayırmak icap ediyordu. Cerrah, ayaklarını kesmeden evvel birkaç ameliyat yapmak istiyordu. Belki de bunların sayesinde bacaklarını kurtaracağını ümit ediyordu. Kalbi de kloroforma<a class="si-noteref epub-type_noteref" href="#f729" id="backlink-729">729</a> tahammül edemeyeceği için bu ameliyatları bayıltmadan yapmak icap ediyordu.</p>
			<p>İşte o zaman hâfızasını ve zekâsını kaybetmiş dahi olsa, hakikî bir askerin nasıl bir metanetle<a class="si-noteref epub-type_noteref" href="#f730" id="backlink-730">730</a> acıya tahammül ettiğine şahit oldum. Doktor bu ameliyatlar esnasında<a class="si-noteref epub-type_noteref" href="#f731" id="backlink-731">731</a> bacağını kımıldatmamasını ihtar etmişti. O da demir gibi hareketsiz, acıya tahammül ediyordu.</p>
			<p>Yemen’de ana dilini hemen hemen unutmuş, Arapça’yı da pek öğrenememişti. Hiç ses çıkarmıyor, gözleri sımsıkı kapalı, dişleri kısılmış, bir ölü gibi kaskatı duruyordu. Sadece bu ameliyatlar esnasında bir elini uzatır, elimi tutmak ister, ben de ameliyatın sonuna kadar elini tutardım. Acının derecesini bu zavallı iskelet elin, benimkini koparacak gibi sıkmasından ancak anlıyordum.</p>
			<p>Bir hafta sonra doktorun tahmin etmiş olduğu gibi kangren tehlikesi zail oldu<a class="si-noteref epub-type_noteref" href="#f732" id="backlink-732">732</a>. Öteki arkadaşlarının yattığı odaya nakl ettik. Fakat bu defa da sıtma nöbetleri ile mücadeleye mecbur kaldık. Nihayet hâfızası düzeldi, hayata karşı alâkası uyandı. Bana köyüne mektuplar yazdırıyor, döndüğü zaman tarlalarını arpa ekimi için hazır bulmak istiyordu.</p>
			<p>İçimde yer eden ikinci bir hâdise, bir Makedonyalı ile ilgilidir. O da iki bacağından yaralı ve kırılmış kolunu yanlış düzeltmiş oldukları için çok büyük bir ıstırap içinde idi. Yatağında oturuyor, mütemadiyen sallanıyor ve inliyordu. Biraz sonra bu inilti ve sallantının aynı zamanda manevî bir acıya dayandığını öğrendim. O da şu idi:</p>
			<p>Bulgarların işgal etmiş olduğu İskeçe’de<a class="si-noteref epub-type_noteref" href="#f733" id="backlink-733">733</a> karısını ve çocuğunu bırakmıştı. Bulgar işgali esnasında ortada dolaşan kıtallere ve diğer korkunç vak’alara dair rivayetler<a class="si-noteref epub-type_noteref" href="#f734" id="backlink-734">734</a> onu çileden çıkarıyordu. Çünkü ailesinden şimdiye kadar hiçbir haber alamamıştı.</p>
			<p>Belediyede o zaman bir “Muhacirin Komisyonu” vardı. Her gün oraya arkadaşlarından biri gidiyor, dört yaşındaki Hatice adlı yavrusu ile yirmi beş yaşında Emine adlı karısı hakkında haber olup olmadığını soruyordu. Ve ben, her sabah yaralı odasına girdiğim zaman gözündeki yeis ile karşılaşıyor, her defasında:</p>
			<p>— İskeçe uzak, daha gelmeleri ümidi var. Çocuklu kadın herkes gibi yürüyemez ki, diyerek teselli etmeye çalışıyordum.</p>
			<p>O da dişlerini sıkarak: “Öküz arabası vardı,” dedikten sonra sallanmasına, iniltisine devam ediyordu. Bu isimsiz asker kütlesinin sabrı, ıstırap karşısında muhafaza ettikleri vakar<a class="si-noteref epub-type_noteref" href="#f735" id="backlink-735">735</a> söze sığmayacak kadar büyüktü. Aynı zamanda onları hezimet o kadar utandırmıştı ki, en küçük yardım ve alâkaya karşı büyük bir minnet<a class="si-noteref epub-type_noteref" href="#f736" id="backlink-736">736</a> hissediyorlardı.</p>
			<p>Mağlûp Türk Ordusu’nun, Makedonya’nın düşman muhiti içinden, aç, susuz ve titreyerek İstanbul’a gelişleri hâlâ kafamda bir kâbus<a class="si-noteref epub-type_noteref" href="#f737" id="backlink-737">737</a> gibi yaşar.</p>
			<p>Yeis içinde geçen günlerin bir akşamında, Derne’ den<a class="si-noteref epub-type_noteref" href="#f738" id="backlink-738">738</a> bir mektup aldım. Bu mektup bizim oradaki tek makineli tüfek birliğinin altı zabiti tarafından “Yeni Turan zabitleri” diye imza edilmişti.</p>
			<p>Baştaki imza Işıldak’dı.</p>
			<p>Bu anavatana âdeta coşkun bir muhabbet mektubu idi. Mektup âdeta bir sevgilinin ıstırabına karşı duyulan acıyı ifade ediyordu. Onlar da tıpkı Sultan Ahmed’de anavatanın çamurlu topraklarını öpmek istediğim anların hislerini ifade ediyorlardı. Nihayet onlar da çöldeki uzun mihnetten<a class="si-noteref epub-type_noteref" href="#f739" id="backlink-739">739</a> sonra ana topraklarındaki mücadeleye katılmaya geliyorlardı. Bu mektup bende o kadar derin bir tesir yaptı ki, Gelibolu seferi esnasında “Işıldağın Rüyası” diye bir yazı yazdırmıştı. En fazla o zaman <em>Yeni Turan</em>’ın ne kadar büyük bir tesir uyandırmış olduğunu hissettim. Bazı mağazalara bu isim konuyordu. Ve bana da yalnız kendi memleketimizden değil, Taşkent’den ve Kazan’dan <em>Yeni Turan</em>’a dair mektuplar geliyordu.</p>
			<p>Sonraları Işıldak’ın Türk Ocağı’nın ilk azalarından biri olduğunu bana söylediler. Fakat kendisi ile hiç karşılaşmamıştım. Bana son mektubu, daha doğrusu vasiyeti Irak’dan geldi. Eğer şehit olursa, <em>Yeni Turan</em>’ın on kopyasını, on genç zabite dağıtmamı rica ve vasiyet ediyordu. Sonradan Irak’da şehit olduğunu öğrendim.</p>
		</div>
		<div class="double html5_section">
			<p>Trablus’dan gelip İstanbul müdafaasına katılan genç unsur<a class="si-noteref epub-type_noteref" href="#f740" id="backlink-740">740</a> hiç şüphesiz ordumuza can verdi. Bulgar Ordusu’ na İstanbul’a girmek imkân ve düşüncesini kaybettirdi.</p>
			<p>Millî izzet-i nefsimizin<a class="si-noteref epub-type_noteref" href="#f741" id="backlink-741">741</a> aldığı yaraya merhem olan şey, Hamidiye’nin bütün Avrupa matbuatında hayranlık uyandıran kahramanlık macerasıdır. Ona, ecnebi matbuatı “Hayal Gemi” adını vermişti. Bu kruvazör<a class="si-noteref epub-type_noteref" href="#f742" id="backlink-742">742</a> Varna’yı harp başında bombalarken yanından bir yara almış, geri dönmüştü. Batmak vaziyetinde İstanbul’a dönmesi esasen büyük bir bahrî hâdise<a class="si-noteref epub-type_noteref" href="#f743" id="backlink-743">743</a> idi. Ve kimse onun Haliç’de bir müddet kaldıktan sonra tekrar harp sahnesine döneceğine ihtimal vermemişti. Fakat dört ay geçmeden ve herkes Yunan Filosu’nun Boğazlarda toplanmakta olduğundan bahis ederken, birdenbire Hamidiye’nin Şira Adası’nı<a class="si-noteref epub-type_noteref" href="#f744" id="backlink-744">744</a> bombardıman ettiği haberi yayıldı.</p>
			<p>Hamidiye’nin Boğaz’ı gözetleyen Yunan Donanması’nı atlatmasını bir mucize kabul etmek tabiî idi. Bundan sonra Yunan Filosu peşinde iken yine de Hamidiye, Yunan adalarını bombardıman ediyor, Yunan nakliye gemilerini batırıyordu. Fakat batırdığı nakliye gemilerinin tayfalarını kurtarıyor ve her türlü tehlikeyi göze alarak Yunan sahillerine bırakıyordu. Teknikte ve cesarette olduğu kadar, insanî ve medenî bahriye ananelerinde<a class="si-noteref epub-type_noteref" href="#f745" id="backlink-745">745</a> başta gelen ve ne kadar iftihar etsek yeri olan bir deniz harbidir.</p>
			<p>Bu geminin kumandanı Kaptan Rauf <a class="si-noteref epub-type_noteref" href="#f746" id="backlink-746">746</a> hiçbir zaman bir kahraman rolü oynamamış, bilâkis büyük bir tevazu<a class="si-noteref epub-type_noteref" href="#f747" id="backlink-747">747</a> ile bu şerefin kendisi ile birlikte çalışan küçük bahriyelilere ait olduğunu iddia etmiştir. Kaptan Rauf, belki şuur altı dahi olsa insanların kahramanlara tapmak temayülünün bazan milletleri nerelere sürüklediğini hissetmiş olması, şahsî şöhretinin yayılmasında elinden geldiği kadar mani olmasında büyük bir âmil olmuştur.</p>
			<p>Bu aralık Teali-i Nisvan Cemiyeti, hastahanelere yardım ve aynı zamanda Makedonya’daki sivil Müslüman Türklere revâ görülen<a class="si-noteref epub-type_noteref" href="#f748" id="backlink-748">748</a> zulüm ve kıtali protesto etmek maksadıyla büyük bir salonda bir miting tertîb etmişti.</p>
			<p>Salon hıncahınç dolu idi. Altı tanınmış kadın şair ve muharrir konuştu. Bunların en kuvvetlisi, merhum Celâl Sahir’in<a class="si-noteref epub-type_noteref" href="#f749" id="backlink-749">749</a> annesi Fehime Nüzhet<a class="si-noteref epub-type_noteref" href="#f750" id="backlink-750">750</a> Hanım’dı. Miting sona ermeden kadınlar kalkıp elmaslarını ve kürklerini masanın önüne yığdılar. Aynı zamanda miting, iki kadın delege seçerek Beyoğlu’ndaki sefarethaneler vasıtası ile Türk kadınlarının protestolarını kraliçelere göndermişti.</p>
			<p>Bütün bu hâdiselerden sonra o kadar yorgundum ki, nihayet bir zaman için 1913 İlk kânunda<a class="si-noteref epub-type_noteref" href="#f751" id="backlink-751">751</a> Alman Hastahanesi’ne yattım. 10 Kânunuevvel gününde baş hemşire telâşla odama geldi, odanın önündeki balkondan İstanbul’a bakıyor, kendi kendine bir şeyler konuşuyordu. Yataktan “Ne oluyor, ne oluyor?” diye seslendim.</p>
			<p>— İttihatçılar, Babıâli’yi basmışlar, Nâzım Paşa<a class="si-noteref epub-type_noteref" href="#f752" id="backlink-752">752</a>, yaveri ve Necib<a class="si-noteref epub-type_noteref" href="#f753" id="backlink-753">753</a> isminde biri bu mücadelede vurulmuş, dedi.</p>
			<p>Babıâli Baskını’nın kısaca âmili şu idi:</p>
			<p>Babıâli’ye nota verilmiş, Edirne’nin Bulgaristan’a ilhak edilmesini talep etmişler. Kâmil Paşa kabinesi bunu kabule taraftar olmuştu. Umumî efkâr Edirne henüz kendini kahramanca müdafaa ederken şehrin düşmana terk edilmesine muhalifti.</p>
			<p>İttihatçılar, umumî efkâra dayanarak, Edirne’nin teslim edilmesine mani olmak için tedbir almışlardı. Enver ve Talât paşalar yanlarında üç yüz kişi ile Babıâli’ye girerek Kâmil Paşa’ya istifa teklif etmişlerdi. Fakat umumî heyecan arasında Mustafa Necib ve Yakub Cemil<a class="si-noteref epub-type_noteref" href="#f754" id="backlink-754">754</a> ateş açmış, Nâzım Paşa ile yaveri de mukabele etmişlerdi. Bu hâdiseyi muhalefet ve İttihat ve Terakki birbirinden hayli başka surette halka izah ettiler, Mahmud Şevket Paşa kabinesi o zaman iktidara geçti.</p>
			<p>Maamâfih, Edirne düştü. 30 Mayıs 1913’de Londra Konferansı’nda İttihatçılar şehrin düşmesini kabul ettiler.</p>
			<p>2 Haziran 1914’de<a class="si-noteref epub-type_noteref" href="#f755" id="backlink-755">755</a> Mahmud Şevket Paşa muhalefet tarafından öldürüldü. Bu kabiliyetli, imanlı ve büyük askerin öldürülmesi çok büyük tesir yaptı. Bu vesile ile İttihatçılar on iki kişi idam ettiler ve aralarında Padişah’ın damadı da bulunan bir hayli adamı Anadolu’ya nefy ettiler<a class="si-noteref epub-type_noteref" href="#f756" id="backlink-756">756</a>.</p>
			<p>Anlaşılan muhalefet de bu devirde bile <em>Coup d’état</em><a class="si-noteref epub-type_noteref" href="#f757" id="backlink-757">757</a> hazırlanmıştı. Fakat Mahmud Şevket Paşa’nın katli münasebetiyle İttihatçıların aldığı sıkı tedbir buna mani olmuştu. Bu meseleyi İttihatçıların tanınmış sîmâlarından Rıza Nur Bey<a class="si-noteref epub-type_noteref" href="#f758" id="backlink-758">758</a> de 1918’de hürriyet ve itilâfın esrarını açıklayan eserinde anlatır. Celâl Paşa<a class="si-noteref epub-type_noteref" href="#f759" id="backlink-759">759</a> merhumun hatıratında da bu meseleye dair izahat vardır.</p>
			<p>Bu aralık, Balkan devletlerinin kendi aralarındaki ihtilâftan faydalanarak Türk Ordusu 1913 Temmuzu’nda Edirne’ye yürüyerek şehri istirdat etti<a class="si-noteref epub-type_noteref" href="#f760" id="backlink-760">760</a>. Böylece Balkan Harbi sona erdi.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f666"><a class="si-backref" href="#backlink-666">666</a><span class="si-footnote-text">. Andığım.</span></div>
		<div class="si-footnote html5_aside epub-type_footnote" id="f667"><a class="si-backref" href="#backlink-667">667</a><span class="si-footnote-text">. (Yun.) <em>Hellen</em>’den. Modern Yunanca.</span></div>
		<div class="si-footnote html5_aside epub-type_footnote" id="f668"><a class="si-backref" href="#backlink-668">668</a><span class="si-footnote-text">. Boş yere değil.</span></div>
		<div class="si-footnote html5_aside epub-type_footnote" id="f669"><a class="si-backref" href="#backlink-669">669</a><span class="si-footnote-text">. Eşsiz.</span></div>
		<div class="si-footnote html5_aside epub-type_footnote" id="f670"><a class="si-backref" href="#backlink-670">670</a><span class="si-footnote-text">. Uysal.</span></div>
		<div class="si-footnote html5_aside epub-type_footnote" id="f671"><a class="si-backref" href="#backlink-671">671</a><span class="si-footnote-text">. Evrelerini.</span></div>
		<div class="si-footnote html5_aside epub-type_footnote" id="f672"><a class="si-backref" href="#backlink-672">672</a><span class="si-footnote-text">. Kusma.</span></div>
		<div class="si-footnote html5_aside epub-type_footnote" id="f673"><a class="si-backref" href="#backlink-673">673</a><span class="si-footnote-text">. Aman, aman denizim bu ne fırtına.</span></div>
		<div class="si-footnote html5_aside epub-type_footnote" id="f674"><a class="si-backref" href="#backlink-674">674</a><span class="si-footnote-text">. Doğru.</span></div>
		<div class="si-footnote html5_aside epub-type_footnote" id="f675"><a class="si-backref" href="#backlink-675">675</a><span class="si-footnote-text">. Dönüşecek.</span></div>
		<div class="si-footnote html5_aside epub-type_footnote" id="f676"><a class="si-backref" href="#backlink-676">676</a><span class="si-footnote-text">. Etkenler.</span></div>
		<div class="si-footnote html5_aside epub-type_footnote" id="f677"><a class="si-backref" href="#backlink-677">677</a><span class="si-footnote-text">. Sebepleri.</span></div>
		<div class="si-footnote html5_aside epub-type_footnote" id="f678"><a class="si-backref" href="#backlink-678">678</a><span class="si-footnote-text">. Çoğunluğu.</span></div>
		<div class="si-footnote html5_aside epub-type_footnote" id="f679"><a class="si-backref" href="#backlink-679">679</a><span class="si-footnote-text">. (Fr.) <em>Franc-maçon</em>: Mason. Birtakım kardeşlik ilkelerini benimseyen, birbirlerini parola ve işaretlerle tanıyan, loca denilen bölümlere ayrılan kimselerden kurulu derneğin üyesi. Franmason da denir.</span></div>
		<div class="si-footnote html5_aside epub-type_footnote" id="f680"><a class="si-backref" href="#backlink-680">680</a><span class="si-footnote-text">. Köktenci.</span></div>
		<div class="si-footnote html5_aside epub-type_footnote" id="f681"><a class="si-backref" href="#backlink-681">681</a><span class="si-footnote-text">. Değiştirmişlerdi.</span></div>
		<div class="si-footnote html5_aside epub-type_footnote" id="f682"><a class="si-backref" href="#backlink-682">682</a><span class="si-footnote-text">. Yetkisini.</span></div>
		<div class="si-footnote html5_aside epub-type_footnote" id="f683"><a class="si-backref" href="#backlink-683">683</a><span class="si-footnote-text">. Değiştirilmiş.</span></div>
		<div class="si-footnote html5_aside epub-type_footnote" id="f684"><a class="si-backref" href="#backlink-684">684</a><span class="si-footnote-text">. Kaldırılmasına.</span></div>
		<div class="si-footnote html5_aside epub-type_footnote" id="f685"><a class="si-backref" href="#backlink-685">685</a><span class="si-footnote-text">. Senatoya.</span></div>
		<div class="si-footnote html5_aside epub-type_footnote" id="f686"><a class="si-backref" href="#backlink-686">686</a><span class="si-footnote-text">. Aralık ayının.</span></div>
		<div class="si-footnote html5_aside epub-type_footnote" id="f687"><a class="si-backref" href="#backlink-687">687</a><span class="si-footnote-text">. Hükümsüz kıldılar.</span></div>
		<div class="si-footnote html5_aside epub-type_footnote" id="f688"><a class="si-backref" href="#backlink-688">688</a><span class="si-footnote-text">. Oluşmuş.</span></div>
		<div class="si-footnote html5_aside epub-type_footnote" id="f689"><a class="si-backref" href="#backlink-689">689</a><span class="si-footnote-text">. Gazi Ahmed Muhtar Paşa (1839-1918), Son Osmanlı – Rus Harbi’nde yararlılığıyla ün kazanmış, Meşrutiyet Devri’nde sadrazamlıkta bulunmuş ve bilimsel eserleriyle de tanınmış değerli askerlerimizdendir.</span></div>
		<div class="si-footnote html5_aside epub-type_footnote" id="f690"><a class="si-backref" href="#backlink-690">690</a><span class="si-footnote-text">. Başkanlığında.</span></div>
		<div class="si-footnote html5_aside epub-type_footnote" id="f691"><a class="si-backref" href="#backlink-691">691</a><span class="si-footnote-text">. Karşı olan, aykırı olan.</span></div>
		<div class="si-footnote html5_aside epub-type_footnote" id="f692"><a class="si-backref" href="#backlink-692">692</a><span class="si-footnote-text">. Kıbrıslı Mahmed Kâmil Paşa (1832-1913), Osmanlı İmparatorluğu’nun son zamanlarında dört defa sadrazamlıkta bulunmuş vezirlerindendir.</span></div>
		<div class="si-footnote html5_aside epub-type_footnote" id="f693"><a class="si-backref" href="#backlink-693">693</a><span class="si-footnote-text">. Düş kırıklığı.</span></div>
		<div class="si-footnote html5_aside epub-type_footnote" id="f694"><a class="si-backref" href="#backlink-694">694</a><span class="si-footnote-text">. Yabancı basının.</span></div>
		<div class="si-footnote html5_aside epub-type_footnote" id="f695"><a class="si-backref" href="#backlink-695">695</a><span class="si-footnote-text">. Karşı karşıya kalmış.</span></div>
		<div class="si-footnote html5_aside epub-type_footnote" id="f696"><a class="si-backref" href="#backlink-696">696</a><span class="si-footnote-text">. Nitelendirilmişti.</span></div>
		<div class="si-footnote html5_aside epub-type_footnote" id="f697"><a class="si-backref" href="#backlink-697">697</a><span class="si-footnote-text">. (Yun.) <em>Utopia</em>. Gerçekleştirilmesi imkânsız tasarı veya düşünce.</span></div>
		<div class="si-footnote html5_aside epub-type_footnote" id="f698"><a class="si-backref" href="#backlink-698">698</a><span class="si-footnote-text">. Gerçekleştirilmesi.</span></div>
		<div class="si-footnote html5_aside epub-type_footnote" id="f699"><a class="si-backref" href="#backlink-699">699</a><span class="si-footnote-text">. Amaçları.</span></div>
		<div class="si-footnote html5_aside epub-type_footnote" id="f700"><a class="si-backref" href="#backlink-700">700</a><span class="si-footnote-text">. Ölçülülük.</span></div>
		<div class="si-footnote html5_aside epub-type_footnote" id="f701"><a class="si-backref" href="#backlink-701">701</a><span class="si-footnote-text">. Yağmalama, talan etme.</span></div>
		<div class="si-footnote html5_aside epub-type_footnote" id="f702"><a class="si-backref" href="#backlink-702">702</a><span class="si-footnote-text">. (Fr.) <em>Chauvinisme</em>: Değişik ırk ve uluslar arasında düşmanlık yaratmayı amaçlayan ve bu yolda kışkırtmada bulunan aşırı ulusçuluk akımı.</span></div>
		<div class="si-footnote html5_aside epub-type_footnote" id="f703"><a class="si-backref" href="#backlink-703">703</a><span class="si-footnote-text">. Amaçlayan.</span></div>
		<div class="si-footnote html5_aside epub-type_footnote" id="f704"><a class="si-backref" href="#backlink-704">704</a><span class="si-footnote-text">. Anglo-sakson Protestanlığının bir kolu. <em>Dostlar Derneği</em> adıyla da anılır. Kendilerine “kutsal ruh”un yol gösterdiğine inanırlar.</span></div>
		<div class="si-footnote html5_aside epub-type_footnote" id="f705"><a class="si-backref" href="#backlink-705">705</a><span class="si-footnote-text">. Bir dinin görüş ve anlayış ayrılıkları sebebiyle ortaya çıkan kollardan her biri.</span></div>
		<div class="si-footnote html5_aside epub-type_footnote" id="f706"><a class="si-backref" href="#backlink-706">706</a><span class="si-footnote-text">. Bir yer veya kimseyle bağıntısı olan, ilişkili.</span></div>
		<div class="si-footnote html5_aside epub-type_footnote" id="f707"><a class="si-backref" href="#backlink-707">707</a><span class="si-footnote-text">. Tapınaklarına.</span></div>
		<div class="si-footnote html5_aside epub-type_footnote" id="f708"><a class="si-backref" href="#backlink-708">708</a><span class="si-footnote-text">. Herbert Henry Asquith (1852 – 1928), I. Oxford ve Asquith kontu, İngiliz siyaset adamı.</span></div>
		<div class="si-footnote html5_aside epub-type_footnote" id="f709"><a class="si-backref" href="#backlink-709">709</a><span class="si-footnote-text">. Yürürlükte bulunan antlaşmalara göre olması gereken veya süre gelen durum.</span></div>
		<div class="si-footnote html5_aside epub-type_footnote" id="f710"><a class="si-backref" href="#backlink-710">710</a><span class="si-footnote-text">. Öldürüldü.</span></div>
		<div class="si-footnote html5_aside epub-type_footnote" id="f711"><a class="si-backref" href="#backlink-711">711</a><span class="si-footnote-text">. Birdenbire öfkelenmesinin, parlamasının.</span></div>
		<div class="si-footnote html5_aside epub-type_footnote" id="f712"><a class="si-backref" href="#backlink-712">712</a><span class="si-footnote-text">. Yok etme.</span></div>
		<div class="si-footnote html5_aside epub-type_footnote" id="f713"><a class="si-backref" href="#backlink-713">713</a><span class="si-footnote-text">. Göçmenleri.</span></div>
		<div class="si-footnote html5_aside epub-type_footnote" id="f714"><a class="si-backref" href="#backlink-714">714</a><span class="si-footnote-text">. Düşünceyle ilgili gelişmeler.</span></div>
		<div class="si-footnote html5_aside epub-type_footnote" id="f715"><a class="si-backref" href="#backlink-715">715</a><span class="si-footnote-text">. Üstlendikleri.</span></div>
		<div class="si-footnote html5_aside epub-type_footnote" id="f716"><a class="si-backref" href="#backlink-716">716</a><span class="si-footnote-text">. Aşırı.</span></div>
		<div class="si-footnote html5_aside epub-type_footnote" id="f717"><a class="si-backref" href="#backlink-717">717</a><span class="si-footnote-text">. Toplumda kadının yararlanacağı hakları çoğaltmak ve erkeğinkine eşit kılmak amacını güden düşünce akımı.</span></div>
		<div class="si-footnote html5_aside epub-type_footnote" id="f718"><a class="si-backref" href="#backlink-718">718</a><span class="si-footnote-text">. Eğilim.</span></div>
		<div class="si-footnote html5_aside epub-type_footnote" id="f719"><a class="si-backref" href="#backlink-719">719</a><span class="si-footnote-text">. Operatör.</span></div>
		<div class="si-footnote html5_aside epub-type_footnote" id="f720"><a class="si-backref" href="#backlink-720">720</a><span class="si-footnote-text">. Sevginin.</span></div>
		<div class="si-footnote html5_aside epub-type_footnote" id="f721"><a class="si-backref" href="#backlink-721">721</a><span class="si-footnote-text">. İçyüzünü.</span></div>
		<div class="si-footnote html5_aside epub-type_footnote" id="f722"><a class="si-backref" href="#backlink-722">722</a><span class="si-footnote-text">. İlkel.</span></div>
		<div class="si-footnote html5_aside epub-type_footnote" id="f723"><a class="si-backref" href="#backlink-723">723</a><span class="si-footnote-text">. Alın yazısını.</span></div>
		<div class="si-footnote html5_aside epub-type_footnote" id="f724"><a class="si-backref" href="#backlink-724">724</a><span class="si-footnote-text">. Bozgun.</span></div>
		<div class="si-footnote html5_aside epub-type_footnote" id="f725"><a class="si-backref" href="#backlink-725">725</a><span class="si-footnote-text">. Seçkin.</span></div>
		<div class="si-footnote html5_aside epub-type_footnote" id="f726"><a class="si-backref" href="#backlink-726">726</a><span class="si-footnote-text">. Zorlu.</span></div>
		<div class="si-footnote html5_aside epub-type_footnote" id="f727"><a class="si-backref" href="#backlink-727">727</a><span class="si-footnote-text">. Sürekli.</span></div>
		<div class="si-footnote html5_aside epub-type_footnote" id="f728"><a class="si-backref" href="#backlink-728">728</a><span class="si-footnote-text">. (Fr.) <em>gangrène</em>: Vücudun herhangi bir yerindeki dokunun ölmesi.</span></div>
		<div class="si-footnote html5_aside epub-type_footnote" id="f729"><a class="si-backref" href="#backlink-729">729</a><span class="si-footnote-text">. (Fr.) <em>chloroforme</em>: Renksiz, hoş kokulu, daha çok anestezide kullanılan, yatıştırıcı ve uyuşturucu bileşik.</span></div>
		<div class="si-footnote html5_aside epub-type_footnote" id="f730"><a class="si-backref" href="#backlink-730">730</a><span class="si-footnote-text">. Dayanıklılıkla.</span></div>
		<div class="si-footnote html5_aside epub-type_footnote" id="f731"><a class="si-backref" href="#backlink-731">731</a><span class="si-footnote-text">. Bir işin yapıldığı an.</span></div>
		<div class="si-footnote html5_aside epub-type_footnote" id="f732"><a class="si-backref" href="#backlink-732">732</a><span class="si-footnote-text">. Ortadan kalktı.</span></div>
		<div class="si-footnote html5_aside epub-type_footnote" id="f733"><a class="si-backref" href="#backlink-733">733</a><span class="si-footnote-text">. (Günümüzde) Yunanistan’da Türklerin çok yoğun olduğu bir şehir.</span></div>
		<div class="si-footnote html5_aside epub-type_footnote" id="f734"><a class="si-backref" href="#backlink-734">734</a><span class="si-footnote-text">. Söylentiler.</span></div>
		<div class="si-footnote html5_aside epub-type_footnote" id="f735"><a class="si-backref" href="#backlink-735">735</a><span class="si-footnote-text">. Ağırbaşlılık.</span></div>
		<div class="si-footnote html5_aside epub-type_footnote" id="f736"><a class="si-backref" href="#backlink-736">736</a><span class="si-footnote-text">. Gönül borcu.</span></div>
		<div class="si-footnote html5_aside epub-type_footnote" id="f737"><a class="si-backref" href="#backlink-737">737</a><span class="si-footnote-text">. Karabasan.</span></div>
		<div class="si-footnote html5_aside epub-type_footnote" id="f738"><a class="si-backref" href="#backlink-738">738</a><span class="si-footnote-text">. Libya’da liman şehri.</span></div>
		<div class="si-footnote html5_aside epub-type_footnote" id="f739"><a class="si-backref" href="#backlink-739">739</a><span class="si-footnote-text">. Sıkıntıdan.</span></div>
		<div class="si-footnote html5_aside epub-type_footnote" id="f740"><a class="si-backref" href="#backlink-740">740</a><span class="si-footnote-text">. Eleman.</span></div>
		<div class="si-footnote html5_aside epub-type_footnote" id="f741"><a class="si-backref" href="#backlink-741">741</a><span class="si-footnote-text">. Ulusal onurumuzun.</span></div>
		<div class="si-footnote html5_aside epub-type_footnote" id="f742"><a class="si-backref" href="#backlink-742">742</a><span class="si-footnote-text">. (Fr.) <em>croiseur</em>. Deniz yollarını gözetleme, deniz ve hava filolarına kılavuzluk etme amacıyla topla silahlandırılmış hızlı savaş gemisi.</span></div>
		<div class="si-footnote html5_aside epub-type_footnote" id="f743"><a class="si-backref" href="#backlink-743">743</a><span class="si-footnote-text">. Denizcilik olayı.</span></div>
		<div class="si-footnote html5_aside epub-type_footnote" id="f744"><a class="si-backref" href="#backlink-744">744</a><span class="si-footnote-text">. Syra veya Syros. Kyklades Takımadaları’ndan Yunan adası.</span></div>
		<div class="si-footnote html5_aside epub-type_footnote" id="f745"><a class="si-backref" href="#backlink-745">745</a><span class="si-footnote-text">. Denizcilik geleneklerine.</span></div>
		<div class="si-footnote html5_aside epub-type_footnote" id="f746"><a class="si-backref" href="#backlink-746">746</a><span class="si-footnote-text">. Hüseyin Rauf (Orbay) (1881 – 1964), Türk amiral ve devlet adamı.</span></div>
		<div class="si-footnote html5_aside epub-type_footnote" id="f747"><a class="si-backref" href="#backlink-747">747</a><span class="si-footnote-text">. Alçakgönüllülükle.</span></div>
		<div class="si-footnote html5_aside epub-type_footnote" id="f748"><a class="si-backref" href="#backlink-748">748</a><span class="si-footnote-text">. Uygun görülen.</span></div>
		<div class="si-footnote html5_aside epub-type_footnote" id="f749"><a class="si-backref" href="#backlink-749">749</a><span class="si-footnote-text">. Celâl Sahir (Erozan) (1883 – 1935), Edebiyat-ı Cedide grubuna, daha sonra Fecr-i Âti grubuna katılarak bu topluluğun başkanı seçilen şairimiz. Şiir kitapları; <em>Beyaz Gölgeler</em>, <em>Buhran</em>, <em>Siyah Kitap</em>. Hakkı Nâşir takma adıyla da basılmış şiirleri ve bir kitabı vardır.</span></div>
		<div class="si-footnote html5_aside epub-type_footnote" id="f750"><a class="si-backref" href="#backlink-750">750</a><span class="si-footnote-text">. Fahime Nüzhet. Şair Celal Sahir Erozan’ın annesi, şair.</span></div>
		<div class="si-footnote html5_aside epub-type_footnote" id="f751"><a class="si-backref" href="#backlink-751">751</a><span class="si-footnote-text">. Aralık ayı. Kânûn-ı evvel de denir. (Bâbıâli Baskını, 23 Ocak 1913’te gerçekleşmiştir).</span></div>
		<div class="si-footnote html5_aside epub-type_footnote" id="f752"><a class="si-backref" href="#backlink-752">752</a><span class="si-footnote-text">. Nâzım Paşa (? – 1913). 1882’de kurmay yüzbaşı olarak Harbiye’den çıkmış, çeşitli görevlerde bulunmuş, 1908’de ilk defa Harbiye Nazırlığı’na getirilmiş, fakat Kabine’nin düşmesi üzerine Bağdat Valiliği’ne gönderilmiş. Balkan Harbi’nde tekrar Harbiye Nazırlığı’na getirildi. Babıâli Baskını sırasında Yakub Cemil tarafından vuruldu.</span></div>
		<div class="si-footnote html5_aside epub-type_footnote" id="f753"><a class="si-backref" href="#backlink-753">753</a><span class="si-footnote-text">. Mustafa Necib (1879 – 1913), II. Meşrutiyet’te yararlıklarıyla tanınmış subaylarımızdandır. İttihat ve Terakki Cemiyeti üyesi olarak bu partinin fikirlerini yaydı. Selânik’te II. Abdülhamid idaresine ilk karşı çıkan Mustafa Necib oldu. Babıâli Baskınında öldürüldü.</span></div>
		<div class="si-footnote html5_aside epub-type_footnote" id="f754"><a class="si-backref" href="#backlink-754">754</a><span class="si-footnote-text">. Yakub Cemil (1884 – 1916), İttihat ve Terakki Cemiyeti’nin ünlü kişilerinden. Babıâli Baskınının elebaşılarındandır.</span></div>
		<div class="si-footnote html5_aside epub-type_footnote" id="f755"><a class="si-backref" href="#backlink-755">755</a><span class="si-footnote-text">. Mahmud Şevket Paşa’ya düzenlenen suikast, 11 Haziran 1913 tarihindedir.</span></div>
		<div class="si-footnote html5_aside epub-type_footnote" id="f756"><a class="si-backref" href="#backlink-756">756</a><span class="si-footnote-text">. Sürdüler.</span></div>
		<div class="si-footnote html5_aside epub-type_footnote" id="f757"><a class="si-backref" href="#backlink-757">757</a><span class="si-footnote-text">. Hükümet darbesi.</span></div>
		<div class="si-footnote html5_aside epub-type_footnote" id="f758"><a class="si-backref" href="#backlink-758">758</a><span class="si-footnote-text">. Doktor Rıza Nur (1879 – 1942), Türk siyaset adamı ve yazar. Askerî Tıbbiye’yi bitirdi. <em>Hayat ve Hatıratım</em>, <em>Hücumlara Cevaplar</em>, <em>Türk Tarihi</em> basılmıştır. Sinop’taki evini ve zengin kütüphanesini, Millî Eğitim Bakanlığı’na bağışlamıştır.</span></div>
		<div class="si-footnote html5_aside epub-type_footnote" id="f759"><a class="si-backref" href="#backlink-759">759</a><span class="si-footnote-text">. Kast edilen Cemal Paşa (Ahmed) (1872 – 1922), Büyük Türk kumandan ve devlet adamı. İttihat ve Terakki Cemiyeti’nin kurucuları arasında yer aldı. 1914’ten sonra Nafıa ve Bahriye Nazırlığı, Birinci Dünya Savaşı sırasında İkinci Ordu Kumandanlığı’nı da üstlendi. Askerî ve siyasi hayatını anlatan iki eser yazdı: <em>Plevne Müdafaası</em> ve <em>Cemal Paşa Hatıratı</em>. Bu eserler oğlu Behçet Cemal tarafından yeniden gözden geçirilerek Latin harfleriyle basıldı; <em>Hatıralar</em>.</span></div>
		<div class="si-footnote html5_aside epub-type_footnote" id="f760"><a class="si-backref" href="#backlink-760">760</a><span class="si-footnote-text">. Geri aldı.</span></div>
	</div>
</body>
</html>