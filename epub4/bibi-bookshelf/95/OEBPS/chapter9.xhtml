<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>9</h1>
			<h2>1909 ile 1912 yılları arasında geçen hâdiseler</h2>
		</div>
		<p>Birinci teşrinde<a class="si-noteref epub-type_noteref" href="#f604" id="backlink-604">604</a> İngiltere’den İstanbul’a döndüm. Doğru Sultantepesi’ne gittim. İki küçük yavrum, el ele tutuşmuşlar, arkaları duvara dayalı beni bekliyorlardı. Bana küçük oğlumun pembe yanakları solmuş ve çökmüş gibi geldi. O akşam, kanlı ve korkunç bir ihtilâlin<a class="si-noteref epub-type_noteref" href="#f605" id="backlink-605">605</a> küçük bir çocuğun sinir sistemi üzerindeki tesirinin ne kadar sarsıcı ve yıpratıcı olduğunu anladım.</p>
		<p>O gece uykudan yavrumun sayıklaması ile uyandım. Mütemadiyen kelimeye sığmayan bir ıstırapla askerlere yalvarıyordu: “Annemi öldürmeyin, annemi öldürmeyin, bizi çiğnemeyin, bizi çiğnemeyin.”</p>
		<p>Ertesi sabah kırk derece hararetle uyandı, tifoya tutulmuştu. Onun hastalığı bana etrafımdaki dünyayı unutturdu.</p>
		<p><em>Seviye Talip </em>adlı romanımı çocuğumun hastalığı esnasında uykusuz geçen gecelerde yazmıştım. Her ne kadar doktorlar hastalığının pek o kadar tehlikeli olmadığını söylüyorlardıysa da asabının uğradığı sarsıntı onu kötü bir hâle sokmuş, her gece geçirmiş olduğu acı günleri bağıra bağıra sayıklamaları ile canlandırıyordu. Bu acı sayıklamalarında yatağın üzerine kapanır, konuşur, onu teskine çalışırdım.</p>
		<p><em>Seviye Talip </em>kışın basıldı. Salih Zeki Bey’in daha evvel bahsetmiş olduğum (oğlu) Malik, onu Bursa’da bastırdı. Bu roman içtimaî aksaklıklara temas etmesi neticesi ile çok tenkide maruz kaldı<a class="si-noteref epub-type_noteref" href="#f606" id="backlink-606">606</a>. Bu gün eserin mevzuunu da unutmuş ve elimde bir kopyası olmadığı için onun üstünde dönen kavganın mahiyetini<a class="si-noteref epub-type_noteref" href="#f607" id="backlink-607">607</a> de pek hatırlayamıyorum.</p>
		<p>Oğlum iyileştiği zaman, Çamlıca’da bir köşkte oturan Şehzade Abdülmecid Efendi’den bir davetiye aldım ve icabet ettim<a class="si-noteref epub-type_noteref" href="#f608" id="backlink-608">608</a>. O günlerde, şehzadeliğinden ziyade bir bestekâr ve ressam sıfatı ile tanınan bir şehzade idi, aynı zamanda Şark ve Garb edebiyatını tetkik etmiş, kültürü yüksek bir insandı. Her halde tahta çıkabilmesi imkânı çok uzaktı.</p>
		<p>Bu davet sadece bir muharrire hitap etmiyordu. Haminne’nin anlattığına göre, beni çok küçükken Saray’a götürürlermiş, dizine oturturmuş, oynatırmış.</p>
		<p>Çamlıca’daki köşke gittiğim zaman bütün sarayların verdiği huzursuzluğu ilk defa duydum. Saray bende deniz tutmasına benzer bir his uyandırır.</p>
		<p>Mecid Efendi ve güzel hanımı uzun zamanlar hariçle temastan alıkonulmuş olduklarından dolayı biraz asabî idiler. Mecid Efendi yeni rejimi, istediği insanla görüşmek ve herhangi bir insan gibi yaşamak hakkını verdiğinden dolayı övdü. O devre kadar kütüphanesinin içinde yaşamış, köşk veya sarayların duvarlarını aşmamıştı.</p>
		<p>“Ben, kendimi bir kutudan çıkarılmış bir bebek gibi hissediyorum,” diyerek güldü. Evet, bir insanın, ne kadar büyük olursa olsun, cemiyet ve cemaatten<a class="si-noteref epub-type_noteref" href="#f609" id="backlink-609">609</a> ayrı düşmesinin, onlarla tanışmamasının, onda en kötü bir tesir bırakacağına inanıyorum.</p>
		<p>Daha sonraları onları Dolmabahçe’de ziyaret ettim, fakat velîahd olduktan sonra bir hayli yıl onları görmedim.</p>
		<div class="double html5_section">
			<p>Hemen aynı tarihte, çok alâkadar ve üzerinde tetkikler yapmış olduğum pedagoji mevzuuna<a class="si-noteref epub-type_noteref" href="#f610" id="backlink-610">610</a> dair makaleler yazıyordum. Bu, o günlerde, Maarif Nezareti<a class="si-noteref epub-type_noteref" href="#f611" id="backlink-611">611</a> Müsteşarı olan Said Bey’in<a class="si-noteref epub-type_noteref" href="#f612" id="backlink-612">612</a> dikkatini çekmiş ve beni ziyarete gelmişti. Salih Zeki Bey’in bazı arkadaşlarını, tıpkı babamın evinde olduğu gibi ben de kabul eder, görürdüm. Benden, Dâr-ül-muallimât<a class="si-noteref epub-type_noteref" href="#f613" id="backlink-613">613</a>, gezmemi, tetkik etmemi, ne gibi değişmeler lâzım geldiğine dair bir rapor hazırlamamı rica etti. Münevver kadın sınıfının tedris meselesine<a class="si-noteref epub-type_noteref" href="#f614" id="backlink-614">614</a> yabancı kalmasını şiddetle tenkit ediyordum.</p>
			<p>Nakiye Hanım<a class="si-noteref epub-type_noteref" href="#f615" id="backlink-615">615</a> ile beraber Dâr-ül-muallimât’ı ziyaret ettim ve imkân dairesinde tetkik ettim. Nakiye Hanım ve diğer hocaları dinledikten sonra bir rapor hazırladım. Nakiye Hanım mektebe müdür oldu.</p>
			<p>Aksaray’daki eski Dâr-ül-muallimât, o devirde en fazla Arabî<a class="si-noteref epub-type_noteref" href="#f616" id="backlink-616">616</a>, Farisî<a class="si-noteref epub-type_noteref" href="#f617" id="backlink-617">617</a> ve din dersleri ile meşgul oluyordu. Bunların ipkası zarurî<a class="si-noteref epub-type_noteref" href="#f618" id="backlink-618">618</a> olmakla beraber, yeni bir ilmî görüşle, yaşayan bir Garb diline, modern tedrisata ve tedris usulüne<a class="si-noteref epub-type_noteref" href="#f619" id="backlink-619">619</a> ihtiyaç vardı. Talebenin yeni bir görüşle, yeni dünyaya ayak uydurabilmesi için yepyeni bir talim ve terbiyeden geçirilmesi hayatî bir mesele idi. Talebede bir mesuliyet hissi, hoca ile işbirliği etmeyi, aynı zamanda hocanın da daha açık fikirli olması, ifrada<a class="si-noteref epub-type_noteref" href="#f620" id="backlink-620">620</a> kaçan otoritesinin yumuşatılması lâzım geliyordu.</p>
			<p>Zaman, bize hoca ile talebe arasındaki muvazenenin ölçülü olmasının ne kadar elzem<a class="si-noteref epub-type_noteref" href="#f621" id="backlink-621">621</a> olduğunu ispat etmişti. Eğer bu tedris terazisinde hocanın otoritesi mutlakıyete ve talebeye hiçbir hak vermemek şekline kaçarsa genç nesilleri istibdada<a class="si-noteref epub-type_noteref" href="#f622" id="backlink-622">622</a> alıştıran bir sistem yaratırdı. Aksi olarak talebenin hürriyeti ve hakları ölçüyü kaçırır, terazinin gözünde ağır basarsa o zaman da fikir ve hareket sahasında talebe arasında bir anarşi husule getiriyordu. Bu hakikati bu gün sadece biz değil, Amerika dahi tamamıyla idrak etmemiştir. Hulâsa, tedris sisteminin temelinin sağlamlığı tamamen bu muvazeneye bağlıdır.</p>
		</div>
		<div class="double html5_section">
			<p>O yıl, kadın maarifi bakımından çok hareketli geçti. Ben Dâr-ül-muallimât’a tedris usulü hocası olarak girmeyi kabul ettim; gerek hoca gerek talebe sınıfı ile yakın temas benim için büyük bir ders oldu. Talim ve terbiyeye dair olan bir kitabımı<a class="si-noteref epub-type_noteref" href="#f623" id="backlink-623">623</a> ondan sonra yazabilmiştim.</p>
			<p>İki sene sonra Maarif Nezareti, kızlara bir idadî<a class="si-noteref epub-type_noteref" href="#f624" id="backlink-624">624</a> açtı ve aynı zamanda geceli<a class="si-noteref epub-type_noteref" href="#f625" id="backlink-625">625</a> olarak yeni bir Dâr-ül-muallimât tesis etti<a class="si-noteref epub-type_noteref" href="#f626" id="backlink-626">626</a>. Biraz bu Dâr-ül-muallimât’da, sonra da beş sene müddetle idadîde hocalık ettim. Bilhassa talebe sınıfının her çeşidi ile yakın temas, hatta en yakın zamana kadar kendi memleketimde, Suriye’de, Hindistan’da ve Amerika’da, talebe hoca münasebetinin ölçüsünü az çok tespit etmekte bana bir rehber oldu. Başka bir mevzua geçmeden evvel burada Maarif Nezareti Müsteşarlığı, hatta Nezaret’in başında bulunan, İstanbul Üniversitesi’ nin kıymetli profesörleri arasında yer alan Said Bey’in hatırası önünde hürmetle eğilmek isterim. Çünkü Türkiyemizde kadın tahsilinin modernleşmesinde başrolü oynayan odur.</p>
		</div>
		<div class="double html5_section">
			<p>İrticaın acı ve kanlı hâdiselerinden sonra, ihtilâf ve anlaşmaya hasret çeken zihniyet<a class="si-noteref epub-type_noteref" href="#f627" id="backlink-627">627</a>, Hakkı Paşa’yı sadrazam olarak iktidara getirdi. Milletler hukukunun en kudretli âlimi ve hocası olan bu adama karşı her fert hakikî bir itimat beslerdi. Geniş manada İslâmiyet’in temelini teşkil eden adalet ve merhamet mefhumunu<a class="si-noteref epub-type_noteref" href="#f628" id="backlink-628">628</a> “Âdil ve İhsan” vecizesi<a class="si-noteref epub-type_noteref" href="#f629" id="backlink-629">629</a> ile kabinesine mal etmiştir.</p>
			<p>Fakat bu vecizeyi henüz lâyıkıyla tatbik edebilecek zemini bulamadı. Trablus’un İtalyanlar tarafından ânî olarak zaptından, daha evvel tedbir alamadığından dolayı umumî efkâr<a class="si-noteref epub-type_noteref" href="#f630" id="backlink-630">630</a> aleyhine döndü<a class="si-noteref epub-type_noteref" href="#f631" id="backlink-631">631</a>.</p>
			<p>Türkiye’de samimiyetle karşılanan reformların nasıl Garb devletleri tarafından, Hasta Adam’ın dirilmesinden korkarak mallarını sağlığında ele geçirmek üzere harekete geçildiğini yakında neşredilecek olan <em>Türkiye’de Şark, Garb ve Amerikan Tesirleri </em>adlı kitabımda tarihî vesikalara, dünya tarihçilerinin eserlerine dayanarak zikr etmiş olduğumdan burada tafsilâta girişecek değilim.</p>
			<p>Esasen Avusturya, Bosna ve Hersek’i ilhak ederek<a class="si-noteref epub-type_noteref" href="#f632" id="backlink-632">632</a> mirasa konmak salgınına başlamış bulunuyordu. Onu Girit’in işgali takip etmişti. Nihayet Trablus’un işgali ortalığı altüst etti.</p>
			<p>Bosna-Hersek’in işgalinde, Türkiye’de Avusturya malları boykot edilmiş, fesler umumiyetle Avusturya malı olduğu için, herkes fes yerine yerli başlıklar giymeye başlamıştı. Tabiî bu, yerli fes fabrikaları açılmaya sebebiyet verdi. Şimdi de İtalyan olan her şeyi boykot edecektik. Herkes “Makarna yemeyin, İtalyan malı almayacağım, İtalyanca konuşmayacağım,” diye and içip duruyordu. Bu da tabiî Türkiye’de makarna fabrikalarının inkişafına yol açtı. Bu devirde benim <em>Handan </em>romanımda bir karakterin, Verdi’den bir hava çalmış olmasından dolayı Selânik’den bir hayli şiddetli mektuplar aldım.</p>
			<p>Bundan sonraki darbe, tabiî Balkanlardan bekleniyordu. Fakat bir hayli idealist asker, doktor veya sivil genç Trablusluların büyük bir kahramanlık gösterdikleri mukavemete<a class="si-noteref epub-type_noteref" href="#f633" id="backlink-633">633</a> yardım için o diyara akın ettiler. Enver ve Fethi Beyler<a class="si-noteref epub-type_noteref" href="#f634" id="backlink-634">634</a> bunların başındadır. Enver Paşa’nın<a class="si-noteref epub-type_noteref" href="#f635" id="backlink-635">635</a> daha sonraları Panislamizm<a class="si-noteref epub-type_noteref" href="#f636" id="backlink-636">636</a> idealinin bir sembolü olması bu tarihte başlar. O zaman henüz tanımadığım Doktor Adnan da Hilâl-i Ahmer’in<a class="si-noteref epub-type_noteref" href="#f637" id="backlink-637">637</a> mümessili olarak Trablus’a gitmişti.</p>
			<p>Yine bu devirde bir “Galatasaray Hâdisesi” vardır ki bu da epeyce neşriyatı ve münakaşayı mûcib oldu.<a class="si-noteref epub-type_noteref" href="#f638" id="backlink-638">638</a> Esası şu idi:</p>
			<p>Galatasaray’ın başında bulunan Tevfik Fikret ile zamanın Maarif Nazırı Emrullah Efendi<a class="si-noteref epub-type_noteref" href="#f639" id="backlink-639">639</a> arasında bir ihtilâf baş göstermiş, nihayet Tevfik Fikret’in çekilmesi ile neticelenmişti.</p>
			<p>Emrullah Efendi, Salih Zeki Bey’den bu yeri almasını rica etti, o da kabul etti. Bütün münakaşa mevzuu bir yeri şair mi, yoksa âlim mi daha iyi doldurabilir etrafında dönüyordu. Salih Zeki, Darülfünun’a<a class="si-noteref epub-type_noteref" href="#f640" id="backlink-640">640</a>, aynı zamanda Maarif Nezareti Müsteşarlığına gelinceye kadar o yeri muhafaza etti.</p>
		</div>
		<div class="double html5_section">
			<p>1910’da benim aile hayatımda büyük bir değişme olmuştu. Salih Zeki Bey ikinci defa evlenmeye karar vermişti. Taaddüdi zevcât<a class="si-noteref epub-type_noteref" href="#f641" id="backlink-641">641</a> aleyhine hiçbir zaman değişmeyen ve taassup<a class="si-noteref epub-type_noteref" href="#f642" id="backlink-642">642</a> derecesini bulan bir kanaatim vardı. O zaman Yanya’da bulunan babamı çocuklarımla beraber ziyarete gittim. Salih Zeki Bey’e karar vermeden evvel düşünebilmesi için zaman vermek istedim. Döndüğüm zaman, bu meselenin kapanmasının mümkün olmadığını görerek ayrıldım. Yani dokuz senelik hayat arkadaşlığımız sona erdi.</p>
			<p>Uzunca süren bir hastalığımın ilk günlerini Nakiye Hanım’ın Fatih’deki evinde geçirdikten sonra, babamın Fazlıpaşa Yokuşu’nda bulduğu ve hazırladığı bir eve taşındım.</p>
			<p>Fatihte, Nakiye Hanım’ın geniş saçaklı, çok pencereli evi sakin bir arka sokakta idi. Fazlıpaşa’ya nakl edinceye kadar, yatakta geçen (günlerde), üst kattaki odadan, uzun bir servinin tepesinden Fatih Camii minarelerinin, mavi göğe saplanmış gibi duran uçlarını seyrederdim. Karşıdaki bahçelerde bir bostan dolabı mütemadiyen döner dururdu. Bu garip ve iptidaî seslere, beş vakit de Fatih minarelerinden gelen ezan sesleri karışırdı. Bunu düşünürken kendi kendime şunu derim:</p>
			<blockquote class="poem">
				<p>Çifte değirmenler gibi dönerler,</p>
				<p>El ele vermişler Hakk’a giderler.</p>
			</blockquote>
			<p>Fazlıpaşa’ya nakl ettikten sonra dahi uzun süren hastalığım esnasında yatakta kaldım. Maamâfih yattığım yerden başımı kaldırmadan, akşamları masmavi sakin bir su ovası gibi uzanan denizi ve güneşin ufuklara yayılan kızıl gölgesini seyredebiliyordum. Hastalığım uzadıkça uzadı. Göğsümün vaziyeti bir hayli ciddî idi, fakat iyileşmek için o kadar mücadele ettim ki nihayet üç ay sonra yataktan kalktım. Çocuklarımla yaşayabileceğim normal bir ev hayatı kurmaya azmetmiştim<a class="si-noteref epub-type_noteref" href="#f643" id="backlink-643">643</a>.</p>
			<p>Bu satırları yazarken o günlerde makalelerini ve hikâyelerini yatağının içinde yazan kadın, bana yabancı gibi geliyor. Çocuklar akşamüstü Gedikpaşa’daki Amerikan Mektebi’nden gelince bu kadın onlara, içindeki çocuklarına sarılmak arzusuna, sırf öksürüğünü geçirmemek için gelebe çalmaya<a class="si-noteref epub-type_noteref" href="#f644" id="backlink-644">644</a> çalışır dururdu. Nihayet çocuklar Haminne’yle yemek yerlerken o kadın, o hüzünlü loşlukta bütün maddî ve manevî acıları garip bir iç tebessümü ile seyreder dururdu. Biraz sonra akşam satıcıları, kadayıfçı, yoğurtçu ve sonra dilenciler Fazlıpaşa Yokuşu’nun kaldırımlarından Kumkapı’ya inerken ayak sesleri birbirine karışır ve o tenha yokuşta çocukların mektepten dönüşü, o uzun güne son verirdi.</p>
			<p>Sokak seslerine karşı zaafım<a class="si-noteref epub-type_noteref" href="#f645" id="backlink-645">645</a> o günlerde başlar. Benim en fazla hoşlandığım ses, cuma akşamları geçen bir kör dilencininki idi. Yataktan kalkıp bakmadan, bir eli yanağında, başı bizim evin duvarında olduğunu, âhenkli bir inilti ile “Ya Resulullah, ya Resulullah,” diye başladığı zaman sezerdim. Hep sabâ makamından<a class="si-noteref epub-type_noteref" href="#f646" id="backlink-646">646</a> söylerdi; “Allah” (kelimesi) en güzel, en uzun ve boğazındaki nefes tükeninceye kadar sürerdi.</p>
			<p>İtiraf ederim ki, bütün hayatımda hiçbir musiki sanatkârı ile bu kadar tabiat üstü bir ruh birliği hissetmiş değilim. O dahi kendini dinleyen biri ile bu birliği tesis ettiğini sezmiş gibi idi. Çünkü zaman zaman değneğini taşlara vurarak âdeta “Dinliyor musun? Orada mısın?” der gibi biraz durur, sonra o garip dinî ilâhisine devam ederdi.</p>
			<p>Oradan, altı ay sonra seyahate çıktığım zaman evde olmadığım ilk cuma akşamı, aşçıya, “O yukarıda değil artık,” demişti.</p>
		</div>
		<div class="double html5_section">
			<p>1910 yılının sonunda mektepteki derslerime başlamış, hararetim ve öksürüğüm kesilmiş, bunlardan başka konferanslar vermeye başlamıştım.</p>
			<p>Nihayet Balkan Harbi geldi çattı. O harp içinde “Teâli-i Nisvan Cemiyeti”<a class="si-noteref epub-type_noteref" href="#f647" id="backlink-647">647</a> hastabakıcılık ve yardım faaliyetine girişmişti. Bu devir içine Türk Ocağı<a class="si-noteref epub-type_noteref" href="#f648" id="backlink-648">648</a>, Ziya Gökalp<a class="si-noteref epub-type_noteref" href="#f649" id="backlink-649">649</a> ile yakından tanışmak, Yusuf Akçura<a class="si-noteref epub-type_noteref" href="#f650" id="backlink-650">650</a>, Ahmed Ağaoğlu<a class="si-noteref epub-type_noteref" href="#f651" id="backlink-651">651</a>, Hamdullah Suphi<a class="si-noteref epub-type_noteref" href="#f652" id="backlink-652">652</a>, <em>Genç Kalemler</em><a class="si-noteref epub-type_noteref" href="#f653" id="backlink-653">653</a> vesaire de girer.</p>
			<p>Ziya Gökalp o günlerde Fazlıpaşa’daki evimde beni sık sık ziyarete gelirdi. 1915’den sonra milliyetçilik sahasında görüşlerimizdeki başkalık bir zaman için bizi ayırdı.</p>
			<p>Ziya Gökalp, İttihat ve Terakki’nin belki de büyük mütefekkiri<a class="si-noteref epub-type_noteref" href="#f654" id="backlink-654">654</a> ve Partinin felsefesini kendisine göre tespit etmiş bir şahsiyetti. Panturanizm<a class="si-noteref epub-type_noteref" href="#f655" id="backlink-655">655</a> hareketi de onunla başlar. Fakat kanaatimce o zaman Ziya Gökalp yanlış tefsir edilmişti<a class="si-noteref epub-type_noteref" href="#f656" id="backlink-656">656</a>. Çünkü o, “Dünya-Türk Birliği”ni siyasî olmaktan ziyade kültürel olarak telâkki ederdi. Kendisi, memlekete en mühim düşünen kafalarını veren Diyarbakır’ın tanınmış bir ailesindendi. Abdülhamid zamanında İstanbul’a gelmiş, Parti’nin hareketli bir ferdi olmuş, sonra da Selânik’de mühim bir mevki edinmişti.</p>
			<p>Bunları yazarken karşımda oturuyor gibi görüyorum:</p>
			<p>Şişman, kısa, esmer ve alnında yıldıza benzeyen bir marka<a class="si-noteref epub-type_noteref" href="#f657" id="backlink-657">657</a> vardı. Yirmi yaşında iken intihara teşebbüs etmiş, fakat ölmemiş, kurşun sadece alnında bir yara bırakmıştı. Etrafındakilerin ötesini, bütün muhitinin<a class="si-noteref epub-type_noteref" href="#f658" id="backlink-658">658</a> hududunu geçen bir dünyaya bakar gibi duran dalgın ve garip gözleri vardı. Âdeta muhitinde kendini yabancı buluyormuş hissini verirdi. Türkolojinin esasını Türkiye’de o kurdu. Son içtimaî reformlarımızın fikir bakımından bir nev’i izcisi sayılabilir. O zamanlar neşrettiği <em>İslâm Mecmuası</em>’nda Kur’an’ın güzel bir tercümesi verilmişti. Dinî reform meselesinde Musa Bikiyeff ’in<a class="si-noteref epub-type_noteref" href="#f659" id="backlink-659">659</a> tesiri altında idi. Fakat aynı zamanda İslâmî bir Protestanlık, yani zamana göre şekil alabilecek bir reforma taraftar idi.</p>
			<p>Bence en güzel eseri <em>Çocuk Dünyası’</em>dır. Orada, lâtif bir vezinle o zamana kadar ehemmiyet verilmemiş olan eski halk masallarına dair çok güzel parçalar bırakmıştı.</p>
			<p>Ekseri, Yusuf Akçura ile beraber gelirdi. Akçura’nın sert tenkitlerini, müsamahalı<a class="si-noteref epub-type_noteref" href="#f660" id="backlink-660">660</a> bir tebessümle dinler, daima Türk kadını ve çocukları için –ancak o öldükten sonra tahukkuk eden– hülyalar kurardı.</p>
			<p>Onun, başta <em>Yeni Turan </em>olmak şartıyla ilk eserlerimin üzerinde tesiri vardır.</p>
			<p>Kendisi evvelâ Garb filozof mütefekkirlerinden Durkheim<a class="si-noteref epub-type_noteref" href="#f661" id="backlink-661">661</a>, sonra da Bergson’un<a class="si-noteref epub-type_noteref" href="#f662" id="backlink-662">662</a> tesiri altına girmiştir. Belki fikirleri başka tesirlere müsait olan bu büyük Türk münevverinin<a class="si-noteref epub-type_noteref" href="#f663" id="backlink-663">663</a> hiç aksamayan bir istikameti, Osmanlı Türklerinin mutlak Garblılaşmalarına iman etmiş olmasıdır.</p>
			<p>Burada bu devre ait fikir hareketlerinin Türk Ocağı’nda ve matbuatta<a class="si-noteref epub-type_noteref" href="#f664" id="backlink-664">664</a> nasıl tecelli ettiğini<a class="si-noteref epub-type_noteref" href="#f665" id="backlink-665">665</a>, ne şekil aldığına dair uzunca izahat, yukarıda zikr etmiş olduğum yakında çıkacak kitapta vardır: <em>Türkiye’de Şark, Garb ve Amerikan Tesirleri.</em></p>
			<p>1911’de Türk Ocağı açılmış, 1924’e kadar ilk prensiplerini az çok muhafaza etmiştir. En hararetli ve faal zamanı Hamdullah Suphi’nin reis olduğu devre tesadüf eder.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f604"><a class="si-backref" href="#backlink-604">604</a><span class="si-footnote-text">. Ekimde.</span></div>
		<div class="si-footnote html5_aside epub-type_footnote" id="f605"><a class="si-backref" href="#backlink-605">605</a><span class="si-footnote-text">. Devrimin.</span></div>
		<div class="si-footnote html5_aside epub-type_footnote" id="f606"><a class="si-backref" href="#backlink-606">606</a><span class="si-footnote-text">. Eleştiriye uğradı.</span></div>
		<div class="si-footnote html5_aside epub-type_footnote" id="f607"><a class="si-backref" href="#backlink-607">607</a><span class="si-footnote-text">. İçyüzünü.</span></div>
		<div class="si-footnote html5_aside epub-type_footnote" id="f608"><a class="si-backref" href="#backlink-608">608</a><span class="si-footnote-text">. Çağrı üzerine gittim.</span></div>
		<div class="si-footnote html5_aside epub-type_footnote" id="f609"><a class="si-backref" href="#backlink-609">609</a><span class="si-footnote-text">. Toplum ve kişilerden.</span></div>
		<div class="si-footnote html5_aside epub-type_footnote" id="f610"><a class="si-backref" href="#backlink-610">610</a><span class="si-footnote-text">. Eğitim Bilimi konusuna.</span></div>
		<div class="si-footnote html5_aside epub-type_footnote" id="f611"><a class="si-backref" href="#backlink-611">611</a><span class="si-footnote-text">. Millî Eğitim Bakanlığı.</span></div>
		<div class="si-footnote html5_aside epub-type_footnote" id="f612"><a class="si-backref" href="#backlink-612">612</a><span class="si-footnote-text">. Kemalpaşazade Said Bey: Ünlü gazeteci-yazarlarımızdan. <em>Tarîk</em> ve <em>Vakit</em> gazetelerinde “İcmal-i Ahval” başlığı altında siyasi makaleler yazdı.</span></div>
		<div class="si-footnote html5_aside epub-type_footnote" id="f613"><a class="si-backref" href="#backlink-613">613</a><span class="si-footnote-text">. Kız Öğretmen Okulu.</span></div>
		<div class="si-footnote html5_aside epub-type_footnote" id="f614"><a class="si-backref" href="#backlink-614">614</a><span class="si-footnote-text">. Öğretim konusuna.</span></div>
		<div class="si-footnote html5_aside epub-type_footnote" id="f615"><a class="si-backref" href="#backlink-615">615</a><span class="si-footnote-text">. Nakiye (Elgün) (1880 – 1954), Sultanahmet Mitingi konuşmacılarından. Cumhuriyet’le birlikte İstanbul Kız Lisesi müdürlüğüne tayin edildi. Erzurum milletvekilliği yaptı.</span></div>
		<div class="si-footnote html5_aside epub-type_footnote" id="f616"><a class="si-backref" href="#backlink-616">616</a><span class="si-footnote-text">. Arapça.</span></div>
		<div class="si-footnote html5_aside epub-type_footnote" id="f617"><a class="si-backref" href="#backlink-617">617</a><span class="si-footnote-text">. Farsça.</span></div>
		<div class="si-footnote html5_aside epub-type_footnote" id="f618"><a class="si-backref" href="#backlink-618">618</a><span class="si-footnote-text">. Yerinde bırakılması zorunlu.</span></div>
		<div class="si-footnote html5_aside epub-type_footnote" id="f619"><a class="si-backref" href="#backlink-619">619</a><span class="si-footnote-text">. Öğretim metoduna.</span></div>
		<div class="si-footnote html5_aside epub-type_footnote" id="f620"><a class="si-backref" href="#backlink-620">620</a><span class="si-footnote-text">. Aşırılığa.</span></div>
		<div class="si-footnote html5_aside epub-type_footnote" id="f621"><a class="si-backref" href="#backlink-621">621</a><span class="si-footnote-text">. Vazgeçilmez.</span></div>
		<div class="si-footnote html5_aside epub-type_footnote" id="f622"><a class="si-backref" href="#backlink-622">622</a><span class="si-footnote-text">. Uyruklarına hiçbir hak ve özgürlük tanımayan sınırsız monarşi, despotluk.</span></div>
		<div class="si-footnote html5_aside epub-type_footnote" id="f623"><a class="si-backref" href="#backlink-623">623</a><span class="si-footnote-text">. Halide Edib, <em>Talim ve Terbiye</em>, 1911.</span></div>
		<div class="si-footnote html5_aside epub-type_footnote" id="f624"><a class="si-backref" href="#backlink-624">624</a><span class="si-footnote-text">. Eskiden lise derecesinde okullara verilen ad.</span></div>
		<div class="si-footnote html5_aside epub-type_footnote" id="f625"><a class="si-backref" href="#backlink-625">625</a><span class="si-footnote-text">. Yatılı.</span></div>
		<div class="si-footnote html5_aside epub-type_footnote" id="f626"><a class="si-backref" href="#backlink-626">626</a><span class="si-footnote-text">. Kurdu.</span></div>
		<div class="si-footnote html5_aside epub-type_footnote" id="f627"><a class="si-backref" href="#backlink-627">627</a><span class="si-footnote-text">. Düşünüş biçimi.</span></div>
		<div class="si-footnote html5_aside epub-type_footnote" id="f628"><a class="si-backref" href="#backlink-628">628</a><span class="si-footnote-text">. Kavramını.</span></div>
		<div class="si-footnote html5_aside epub-type_footnote" id="f629"><a class="si-backref" href="#backlink-629">629</a><span class="si-footnote-text">. Özdeyişi.</span></div>
		<div class="si-footnote html5_aside epub-type_footnote" id="f630"><a class="si-backref" href="#backlink-630">630</a><span class="si-footnote-text">. Halkın, genelin düşüncesi.</span></div>
		<div class="si-footnote html5_aside epub-type_footnote" id="f631"><a class="si-backref" href="#backlink-631">631</a><span class="si-footnote-text">. Karşı duruma geçti.</span></div>
		<div class="si-footnote html5_aside epub-type_footnote" id="f632"><a class="si-backref" href="#backlink-632">632</a><span class="si-footnote-text">. Katarak, bağlayarak.</span></div>
		<div class="si-footnote html5_aside epub-type_footnote" id="f633"><a class="si-backref" href="#backlink-633">633</a><span class="si-footnote-text">. Direnişe.</span></div>
		<div class="si-footnote html5_aside epub-type_footnote" id="f634"><a class="si-backref" href="#backlink-634">634</a><span class="si-footnote-text">. Ali Fethi (Okyar) (1880 – 1943), Türk siyaset adamı. 1934’te Londra Büyükelçiliği yaptı. Daha sonra milletvekilliği ve adalet bakanlığı görevlerinde bulundu.</span></div>
		<div class="si-footnote html5_aside epub-type_footnote" id="f635"><a class="si-backref" href="#backlink-635">635</a><span class="si-footnote-text">. Enver Paşa (1881 – 1922), Türk general ve devlet adamı.</span></div>
		<div class="si-footnote html5_aside epub-type_footnote" id="f636"><a class="si-backref" href="#backlink-636">636</a><span class="si-footnote-text">. İslamiyet.</span></div>
		<div class="si-footnote html5_aside epub-type_footnote" id="f637"><a class="si-backref" href="#backlink-637">637</a><span class="si-footnote-text">. Kızılay’ın.</span></div>
		<div class="si-footnote html5_aside epub-type_footnote" id="f638"><a class="si-backref" href="#backlink-638">638</a><span class="si-footnote-text">. Sebep oldu, gerektirdi.</span></div>
		<div class="si-footnote html5_aside epub-type_footnote" id="f639"><a class="si-backref" href="#backlink-639">639</a><span class="si-footnote-text">. Emrullah Efendi (1858 – 1914), Türk maarifçi ve siyaset adamı. 1908’de Galatasarayı Lisesi müdürlüğüne, 1909’da Millî Eğitim Bakanlığı’na getirildi. Liselere ilk olarak felsefe derslerinin konulmasını sağladı.</span></div>
		<div class="si-footnote html5_aside epub-type_footnote" id="f640"><a class="si-backref" href="#backlink-640">640</a><span class="si-footnote-text">. Üniversiteye.</span></div>
		<div class="si-footnote html5_aside epub-type_footnote" id="f641"><a class="si-backref" href="#backlink-641">641</a><span class="si-footnote-text">. Bir erkeğin birden fazla kadınla evli olması.</span></div>
		<div class="si-footnote html5_aside epub-type_footnote" id="f642"><a class="si-backref" href="#backlink-642">642</a><span class="si-footnote-text">. Bağnazlık.</span></div>
		<div class="si-footnote html5_aside epub-type_footnote" id="f643"><a class="si-backref" href="#backlink-643">643</a><span class="si-footnote-text">. Bir işteki engelleri yenmeye karar vermiş olmak.</span></div>
		<div class="si-footnote html5_aside epub-type_footnote" id="f644"><a class="si-backref" href="#backlink-644">644</a><span class="si-footnote-text">. Üstün gelmeye.</span></div>
		<div class="si-footnote html5_aside epub-type_footnote" id="f645"><a class="si-backref" href="#backlink-645">645</a><span class="si-footnote-text">. Düşkünlüğüm.</span></div>
		<div class="si-footnote html5_aside epub-type_footnote" id="f646"><a class="si-backref" href="#backlink-646">646</a><span class="si-footnote-text">. Türk müziğinde birleşik makam. Çargâh’ta Hicaz Zengûle dizisi ile Sabâ dörtlüsünün birleşmesinden oluşur.</span></div>
		<div class="si-footnote html5_aside epub-type_footnote" id="f647"><a class="si-backref" href="#backlink-647">647</a><span class="si-footnote-text">. Halide Edib başkanlığında kurulan bir cemiyet. Bu cemiyete üye olabilmek için İngilizce bilmek şarttı. Erleri tedavi etmek amacıyla açılmıştı. Cemiyetin hastanesinde Halide Edib de hastabakıcılık yapmıştı.</span></div>
		<div class="si-footnote html5_aside epub-type_footnote" id="f648"><a class="si-backref" href="#backlink-648">648</a><span class="si-footnote-text">. Osmanlı ve Cumhuriyet dönemlerinde etkinlik gösteren Türkçü siyasal dernek.</span></div>
		<div class="si-footnote html5_aside epub-type_footnote" id="f649"><a class="si-backref" href="#backlink-649">649</a><span class="si-footnote-text">. Ziya Gökalp (1876 – 1924), Türk yazar, şair ve sosyolog.</span></div>
		<div class="si-footnote html5_aside epub-type_footnote" id="f650"><a class="si-backref" href="#backlink-650">650</a><span class="si-footnote-text">. Yusuf Akçura (1876 – 1935), Türk siyaset adamı, tarihçi ve yazar. İstanbul Darülfünunu ve Deniz Lisesi’nde bir süre hocalık yaptı. Kitap haline getirilerek yayımlanmış eserlerinin birkaçı. <em>Ulûm ve Tarih</em>, <em>Şark Meselesi’ne Ait Tarihî Notlar</em>, <em>Osmanlı İmparatorluğu’nun Dağılma Devri</em>.</span></div>
		<div class="si-footnote html5_aside epub-type_footnote" id="f651"><a class="si-backref" href="#backlink-651">651</a><span class="si-footnote-text">. Ahmed Ağaoğlu (1869 – 1939), Türk gazeteci ve siyaset adamı. Gazete ve dergilerde yayımlamış olduğu sayısız yazılarından başka kitap hâline gelen eserlerinden birkaçı: <em>İslâm’a Göre ve İslâm Âleminde Kadın</em>, <em>Üç Medeniyet</em>, <em>Hukuk Tarihi</em>, <em>İhtilâl mi Inkılâb mı</em>, <em>Serbest Fırka Hatıraları</em>...</span></div>
		<div class="si-footnote html5_aside epub-type_footnote" id="f652"><a class="si-backref" href="#backlink-652">652</a><span class="si-footnote-text">. Hamdullah Suphi (Tanrıöver) (1886 – 1966), Türk yazarı ve devlet adamı. Özellikle hitabet gücü ile tanınan Tanrıöver’in eserleri: <em>Dağ Yolu</em>, <em>Günebakan</em>.</span></div>
		<div class="si-footnote html5_aside epub-type_footnote" id="f653"><a class="si-backref" href="#backlink-653">653</a><span class="si-footnote-text">. 1910 – 1912 yıllarında Selanik’te yayımlanan milliyetçi bir fikir dergisi.</span></div>
		<div class="si-footnote html5_aside epub-type_footnote" id="f654"><a class="si-backref" href="#backlink-654">654</a><span class="si-footnote-text">. Düşünürü.</span></div>
		<div class="si-footnote html5_aside epub-type_footnote" id="f655"><a class="si-backref" href="#backlink-655">655</a><span class="si-footnote-text">. Osmanlı İmparatorluğu’nun son yıllarında, Osmanlılık ve İslamcılık akımları karşısında bütün Türklerin tek vatanda ve tek bayrak altında birleşmesini amaçlayan akım, Türkçülük.</span></div>
		<div class="si-footnote html5_aside epub-type_footnote" id="f656"><a class="si-backref" href="#backlink-656">656</a><span class="si-footnote-text">. Yorumlanmıştı.</span></div>
		<div class="si-footnote html5_aside epub-type_footnote" id="f657"><a class="si-backref" href="#backlink-657">657</a><span class="si-footnote-text">. (Burada) İz.</span></div>
		<div class="si-footnote html5_aside epub-type_footnote" id="f658"><a class="si-backref" href="#backlink-658">658</a><span class="si-footnote-text">. Çevresinin.</span></div>
		<div class="si-footnote html5_aside epub-type_footnote" id="f659"><a class="si-backref" href="#backlink-659">659</a><span class="si-footnote-text">. Musa Carullah Bigi (Bikiyeff), Tanınmış İslam modernisti. <em>El-Tilmiz</em> gazetesinin yanı sıra sayısız bilimsel yapıt ortaya koydu.</span></div>
		<div class="si-footnote html5_aside epub-type_footnote" id="f660"><a class="si-backref" href="#backlink-660">660</a><span class="si-footnote-text">. Hoşgörülü.</span></div>
		<div class="si-footnote html5_aside epub-type_footnote" id="f661"><a class="si-backref" href="#backlink-661">661</a><span class="si-footnote-text">. Emile Durkheim (1858 – 1917), Fransız sosyolog. Başlıca eserlerinden birkaçı; <em>İçtimaiyat Usulünün Kaideleri</em>, <em>Din Hayatının İptidaî Şekilleri</em>...</span></div>
		<div class="si-footnote html5_aside epub-type_footnote" id="f662"><a class="si-backref" href="#backlink-662">662</a><span class="si-footnote-text">. Henri Bergson (1859 – 1941), Fransız filozof.</span></div>
		<div class="si-footnote html5_aside epub-type_footnote" id="f663"><a class="si-backref" href="#backlink-663">663</a><span class="si-footnote-text">. Aydınının.</span></div>
		<div class="si-footnote html5_aside epub-type_footnote" id="f664"><a class="si-backref" href="#backlink-664">664</a><span class="si-footnote-text">. Basında.</span></div>
		<div class="si-footnote html5_aside epub-type_footnote" id="f665"><a class="si-backref" href="#backlink-665">665</a><span class="si-footnote-text">. Meydana çıktığını.</span></div>
	</div>
</body>
</html>