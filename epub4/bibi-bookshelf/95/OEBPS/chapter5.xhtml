<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>5</h1>
			<h2>İkinci defa kolej hayatı</h2>
		</div>
		<p>Bu defa Kolej’in hayatımdaki tesiri o kadar kuvvetli oldu ki bunun kısaca bir tahlilini yapmak icap ediyor.</p>
		<p><em>Mor Salkımlı Ev</em>’deki ilk devre sona erdikten sonra, kafa itibarıyla kendi yaşımdaki çocuklardan o kadar farklı idim ki âdeta yaşıtlarımın normal ve tabiî hayatlarına yabancı kalmıştım. Muhitin ıstırapları ve sıkıntıları düşüncelerime renk ve istikamet veriyordu. Esasen sıkılgan ve kendi içime çekilmiş olan tabiatım, o kadar büyüklerle dolmuştu ki şahsiyetimin serbest inkişafına<a class="si-noteref epub-type_noteref" href="#f406" id="backlink-406">406</a> engel oluyordu. Tecrübe üzerine şunu kat’î olarak söyleyebilirim: “Küçük yaştakilerin serbest ve tabiî inkişafları ancak etraflarının lüzumundan fazla tesiri altında kalmamaları ile mümkündür.”</p>
		<p>Kolej’de bilhassa geceli olmak ve ayda bir eve çıkmak beni muhitimin yeknesak<a class="si-noteref epub-type_noteref" href="#f407" id="backlink-407">407</a> ve ekseriyetle acı olan hâkimiyetinden kurtardı. Talebe hayatının çeşitli olayları ve hayat tarzları daha serbest ve tabiî bir şekilde şahsiyetimin inkişafına yol açtı. İçimde kapalı kalmış olan fikrî temayüller<a class="si-noteref epub-type_noteref" href="#f408" id="backlink-408">408</a> önlerinde yeni ve geniş sahalar bulabildiler.</p>
		<p>Garip olarak on beş yaşındaki bir kızda nadir olan dinî insiyak<a class="si-noteref epub-type_noteref" href="#f409" id="backlink-409">409</a> bende çok kuvvetli idi. Ve aynı zamanda din de dahi her şeyin “neden, niçin”ini arar dururdum. Ruhumda, göze görünen realitelerden ziyade, görünmeyen manevî realitelere susamış gibi idim. O yaşa kadar dinimin sadece haricî şartlarına tâbi<a class="si-noteref epub-type_noteref" href="#f410" id="backlink-410">410</a> olmuş, namaz kılmış ve oruç tutmuştum. Fakat kafamda hudutsuz sualler vardı. Bundan dolayı bilerek veya bilmeyerek, Gazzalî’ nin<a class="si-noteref epub-type_noteref" href="#f411" id="backlink-411">411</a> içtihat<a class="si-noteref epub-type_noteref" href="#f412" id="backlink-412">412</a> kapılarının kapanmamasını tutan tezi içimi kemirirdi.</p>
		<p>İçtihat kapılarının İslâmiyette kapanmasına taraftar olan zümre<a class="si-noteref epub-type_noteref" href="#f413" id="backlink-413">413</a>, İslâmiyeti din olarak dar bir safhaya<a class="si-noteref epub-type_noteref" href="#f414" id="backlink-414">414</a> ve daha fazla tavır ve harekete bağlamıştı. Tabiî bunda softalığın da büyük bir rolü olmuştu. Beni, bilhassa Müslüman olmayanların topunun birden cehenneme mahkûm olmaları çok müteessir ederdi<a class="si-noteref epub-type_noteref" href="#f415" id="backlink-415">415</a>. Neden bütün insaniyetin paylaşamayacağı rahmetten ben istifade edecektim?</p>
		<p>Bütün bu gibi düşünceler, beni, ikinci defa Kolej’e gidişimde, muhtelif dinler hakkında malûmat edinmeye sevk etti. Kolej kütüphanesi buna müsaitti. Benim de en küçük yaşta başlayan olgun kafalı ve geniş ruhlu insanlarla temasın bu nev’î manevî temayülleri kuvvetlendirmişti. Kolej kütüphanesi, kültürümün bu kısmına çok yardım etti.</p>
		<p>Hıristiyanlık tarihini okurken Hıristiyanların başka dinlere, bilhassa İslâmiyet’e mensup olanlar hakkında çok dar ve mutaassıp<a class="si-noteref epub-type_noteref" href="#f416" id="backlink-416">416</a> bir görüşleri olduğunu öğrendim. Hıristiyanlar, hatta Müslümanlardan fazla, başka dine mensup olanları Allah’ın rahmetinden ve inayetinden<a class="si-noteref epub-type_noteref" href="#f417" id="backlink-417">417</a> uzak telâkki ediyorlardı. Hâlbuki bu düşünce Hazret-i İsa’nın, İncil’de okuduğum bütün insaniyeti, muhabbetle içine alan ruhundan çok uzaktı.</p>
		<p>O günlerde bana en fazla Budizm tesir etmiştir. Bilhassa insan tahammülünün hududunu aşan çaresizlik ve ıstırap içinde her insana Budizm cazip görünebilir. Çünkü insanın, bazan yok olmak, en büyük saadet olacağına inandığı anlarda ferdî ebediyete inanmamak her halde büyük bir tesellidir.</p>
		<p>Buna mukabil İslamî kültürün camiler, ezanlar, mezarlıklar ve küçük yaşta her akşam ve sabah tekrar ettiğimiz Kur’an’dan parçalar her zaman bana hâkim olmuştur. İnanıyorum ki, her gece kendi dilinde Kur’an’ın başlangıcındaki bir sureyi tekrar eden bir çocuk, ister istemez İslâmiyetin bütün insanlığı içine alan bir ruh ifade ettiği kanaatini içinde taşıyacaktır. İşte o sure<a class="si-noteref epub-type_noteref" href="#f418" id="backlink-418">418</a>:</p>
		<blockquote class="text">
			<p>Bütün âlemlerin hâkimi olan, Rabbi olan Allah’a hamd olsun. Merhametliler merhametlisi, hesap gününün Rabbi olan sana ibadet eder, senden yardım dileriz. Bize doğru yolu göster, senin nimetine mazhar<a class="si-noteref epub-type_noteref" href="#f419" id="backlink-419">419</a> olanların yolunu göster, gazabını celb etmişlerin<a class="si-noteref epub-type_noteref" href="#f420" id="backlink-420">420</a>, doğru yoldan sapmışların değil.</p>
		</blockquote>
		<p>Hıristiyanlığın bu kadar kuvvetli kalmasında kanaatimce, her çocuğun akşam sabah tekrar ettiği meşhur dua kuvvetli bir âmil olmuştur.</p>
		<p>Kolej’de bu ilk sene, birbirinden mizaç ve görüş itibarıyla bambaşka olan Miss Fensham ve Dr. Patrick bana fikir ve ruh bakımından en derin tesiri yapmışlardır. Miss Fensham’ın bilhassa İncil derslerinden çok istifade etmişimdir. İngiliz edebiyatının ve sanatının inkişafında, klâsiklerden fazla müessir olan<a class="si-noteref epub-type_noteref" href="#f421" id="backlink-421">421</a> bu eseri, dinî olduğu kadar fikrî cephesinden de bana idrak ettirmişti<a class="si-noteref epub-type_noteref" href="#f422" id="backlink-422">422</a>. Maamâfih, bu kadın, Kolej’in başında olsaydı misyonerlik tarafını idame ettirecekti<a class="si-noteref epub-type_noteref" href="#f423" id="backlink-423">423</a> zannediyorum. Dr. Patrick felsefe hocamızdı, çok geniş ve milletlerarası bir görüşe sahipti. Talim ve terbiyeye, hür ve tenkidî görüşün tekâmül ettirilmesine<a class="si-noteref epub-type_noteref" href="#f424" id="backlink-424">424</a> bilhassa itina ederdi.</p>
		<p>Miss Fensham’ın en kudretli tarafı, belki hitabetteki<a class="si-noteref epub-type_noteref" href="#f425" id="backlink-425">425</a> kabiliyeti idi. İnsanlara musiki, sahne ve yazıdan başka belki sözün daha büyük tesiri vardı. Çünkü iyi hatip olmak için sadece sanat sahasında ve fikir itibarıyla bir kültürü olmak, hatta sesinin ve görünüşünün cazip olması dahi yetmez. Halk üzerinde devamlı bir tesir, ancak ve ancak konuşmacının kanaatlerine evvelâ kendisi iman etmiş olması, sonra da bu kanaatleri çırılçıplak ve bütün samimiyetiyle dinleyiciye sokması lâzımdı. Bu kabiliyet Miss Fensham’da çok barizdi<a class="si-noteref epub-type_noteref" href="#f426" id="backlink-426">426</a>.</p>
		<div class="double html5_section">
			<p>Bir Noel gecesi<a class="si-noteref epub-type_noteref" href="#f427" id="backlink-427">427</a> talebeye yaptığı konuşmayı hiç unutmam. En sade, fakat vazıh<a class="si-noteref epub-type_noteref" href="#f428" id="backlink-428">428</a> bir şekilde Hazret-i İsa’nın doğumunu, insaniyete getirdiği muhabbet ateşini anlatırken herkes ağlıyordu. Benim de gözlerimden yaş boşandı, fakat neden bilir misiniz. Kendimi Süleyman Dede’nin<a class="si-noteref epub-type_noteref" href="#f429" id="backlink-429">429</a> o ezelî şaheserindeki, yani <em>Mevlid</em>’indeki “Velâdet” bahsini dinliyor gibi oldum. Âdeta Peygamberimiz’in doğduğu, yani gözlerini dünyaya açtığı andaki günahkârlar için Allah’a yalvardığını görüyor ve işitiyor gibi oldum.</p>
		</div>
		<div class="double html5_section">
			<p>Kolej’in ikinci sınıfına girmiştim. Edebî mevzularda, hatta fikrî bakımdan arkadaşlarıma hocalık edebilecek bir dereceye, evdeki hususî hocalar sayesinde erişmiştim. Fakat riyaziyede<a class="si-noteref epub-type_noteref" href="#f430" id="backlink-430">430</a> onlardan geri idim. Ahlâk bakımından, bu noktada gerilik belki benim için hayırlı oldu. Çünkü arkadaşlarıma, hatta birçok yaşlılara karşı içimde şimdi çirkin bulduğum bir üstünlük mudillesi<a class="si-noteref epub-type_noteref" href="#f431" id="backlink-431">431</a> vardı.</p>
			<p>Aile hayatımın problemleri, bana büyükleri içten anlamama sebep olmuştu. Fakat aynı zamanda fikir ve muhakeme<a class="si-noteref epub-type_noteref" href="#f432" id="backlink-432">432</a> bakımından kendimi onlardan ileri görürdüm. Küçük çocukluk hayatımda kendi yaşımdakilerle münasebette bulunmamış olmam, beni günlük hayatın sade zevklerinden ve gençlikle temastan mahrum etmişti.</p>
			<p>O zamanki Kolej’in sıhhatli ve normal talebesi, muhitin sade zevki, üzerimde büyük bir tesir yaptı. İnkişafı geri kalmış çocukluk ve gençlik denilen insiyakler içimde uyandı. Yani bir taraftan vaktinden evvel inkişaf eden fikrî tarafımla boğulup kalan maddî ve tabiî varlığım arasında bir muvazene<a class="si-noteref epub-type_noteref" href="#f433" id="backlink-433">433</a> hasıl oldu. Kendimi sekiz yaşında bir çocuk gibi oynar ve oyunlardan zevk alır gördüm. Daha fazla küçük yaştakilerle oynardım. Ve onlardan sonra da en fazla hocalarımla dostluk ediyordum. Bir tanesi ile ata biner, Üsküdar’ın eski mahallelerini dolaşır dururdum.</p>
			<p>Haminne ile Nevres Bacı da arada bir gelir, bana şeker getirirlerdi. Fakat misafir odasında onlarla konuşurken bir gün Bulgar seyis Natço’nun içeri girmesi, benim başı açık onunla konuşmam Bacı’yı o kadar inkisârı hayâle<a class="si-noteref epub-type_noteref" href="#f434" id="backlink-434">434</a> uğrattı ki bir daha mektebe gelmedi.</p>
			<p>Arkadaşlarımın arasında, iyi piyano çalan, fakat derslerinde zayıf olan bir Ermeni ile bir de benden bir sınıf yüksekte olan bir Bulgar kızı vardı. Kendi sınıfının tek talebesi olduğu için, iki sene birçok derslerini bizim sınıfımıza gelerek yaptı.</p>
			<p>O zaman, Kolej, son sınıf talebesine ayrı bir oda verirdi. Ben de geceleri onun odasında oturur, konuşur, istikbale ait beraber planlar yapardık. Her nasılsa hiç istidadım olmadığı hâlde bir de keman dersi alıyordum. İstikbal için yaptığımız planın başında şu vardı: İkimiz de Paris’e gideceğiz, o doktor olacak, ben, kemana çalışacağım; orada bir oda tutup Paris’in ilim ve sanat muhitinde isim yapacaktık.</p>
			<p>Peşa<a class="si-noteref epub-type_noteref" href="#f435" id="backlink-435">435</a> ile dostluğumuz, o zamanlar kafamın mütemadiyen işleyen fırtınalı faaliyetlerinden sonra sâkin bir limana sığınmış olmak hissini verirdi. Hem görünüş hem de mizaç bakımından benim tamamen zıddım idi. Çıkık yanak kemikleri, içeriye çekilmiş keskin gözleri, maddî ve manevî bakımdan yorulmak bilmeyen bir karakteri vardı. Kendine benzemeyen şahıslarda dostluk, galiba her iki tarafı da dinlendiriyor.</p>
			<p>Kolej’deki son sene hafızamda kuvvetli izler bırakan hâdiselerle geçti.</p>
			<p>Birincisi, Cenubî Afrika’da<a class="si-noteref epub-type_noteref" href="#f436" id="backlink-436">436</a>, İngiliz ve Boer’ler<a class="si-noteref epub-type_noteref" href="#f437" id="backlink-437">437</a> arasında geçmiş olan harpte, hangi tarafın haklı olduğuna dair münazara<a class="si-noteref epub-type_noteref" href="#f438" id="backlink-438">438</a> ekibimizin bir münakaşasıdır. İngiliz tezini tutanlar, beni reis seçmişler ve zaferlerinden emin olan münakaşaya girmişlerdi. Ben de ömrümde ilk defa, inanmadığım bir tezi müdafaa ediyordum. Biz yenildik, benim için bu ömrüm boyunca bir ders olduğundan dolayı çok memnunum. Çünkü, daha evvel de dediğim gibi herhangi bir mevzuu müdafaa eden bir adamın ona inanması muvaffakiyetinin birinci âmilidir.</p>
			<p>Aynı sene mektebe Philip Brown<a class="si-noteref epub-type_noteref" href="#f439" id="backlink-439">439</a> geldi. Hocalar ona beni tanıttı. Mektebe sık gelir ve beni de arar, bulur, konuşurdu. Türklere Garb âleminin düşman olduğu sonraki yıllarda bize dost kalan, “Bağdat Demiryolu”<a class="si-noteref epub-type_noteref" href="#f440" id="backlink-440">440</a> adlı o devrin siyasî münasebetlerinin iç yüzünü çok realist ve kudretli bir görüşle tahlil ve tashih eden eserin muharriri odur. O meşhur eser, bu gün dahi ehemmiyetini muhafaza etmektedir.</p>
			<p>Ömer Hayyam’ın<a class="si-noteref epub-type_noteref" href="#f441" id="backlink-441">441</a> Fitzgerald’ın<a class="si-noteref epub-type_noteref" href="#f442" id="backlink-442">442</a> emsalsiz tercümesini, daha doğrusu adaptasyonunu<a class="si-noteref epub-type_noteref" href="#f443" id="backlink-443">443</a> o sene okuduk. Bana yıllarca, hatta şimdi dahi fikrimi ve ruhumu dinlendiren bir liman olmuştur.</p>
			<p>Kolej hayatı beni o kadar sarmıştı ki aile muhitindeki o günkü mutlakiyetin<a class="si-noteref epub-type_noteref" href="#f444" id="backlink-444">444</a> bütün arkadaş ve vatandaşların haremine nüfuz eden<a class="si-noteref epub-type_noteref" href="#f445" id="backlink-445">445</a>, insanları hareketlerinde tereddüde sevkeden havayı unutmuş gibiyim. Bundan dolayı, Kolej’in idare müdürü Miss Prime, o günlerde Boğaz’a gelen bir Amerikan yatını ziyarete götürmeyi teklif ettiği zaman, düşünmeden kabul ettim ve gittim.</p>
			<p>Mott Ailesi’nin yanında tatlı bir gün geçirdikten sonra, akşama doğru yatın yanında beklettiğimiz kayığımıza bindik. Vapurdan biraz uzaklaşır uzaklaşmaz, arkadan gelen bir kayıktan, “kanun namına” durması için sert bir ses bizim kayıkçıya bağırdı.</p>
			<p>Ben vaziyeti derhal sezdim. Her halde ecnebi vapurunu bir Türk kızının ziyaret edeceğini birisi jurnal etmişti. Hayalimde polislerin beni karakola sürüklediklerini ve sıkı bir sorguya çektiklerini görüyordum. Bunun Miss Prime, yani Amerikalı önünde yapılması ihtimali, sadece şahsî değil, aynı zamanda millî izzet-i nefsimi<a class="si-noteref epub-type_noteref" href="#f446" id="backlink-446">446</a> de yaralıyordu. Bu vaziyetten mutlak kurtulmak, Abdülhamid’in polisinin eline geçmeden mutlak Kolej’e gitmek lâzımdı. Bunu her ne pahasına olursa olsun yapmayı aklıma koymuştum.</p>
			<p>O zaman insanın ânî bir karar alabilmesi ve asabına mutlak surette hâkim olabilmesinin böyle dakikalarda ne kadar büyük rol oynadığını idrak ettim. Maamâfih, günlük hayatında karar almayan sıkılgan Halide’nin o günkü vaziyetine ben kendim de şaştım. Kayıkçının kulağına eğildim, polis kayığa erişemeden bizi Üsküdar’a çıkarabilirse, onu polisin elinden kurtarmak çaresini bulabileceğimi söyledim. Bizim kayığı tek adam, polisinkini ise iki adam çekmesine rağmen, bizimki küreklere bir yarış sürati verdi.</p>
			<p>Père<a class="si-noteref epub-type_noteref" href="#f447" id="backlink-447">447</a> Hyacinthe’in samimiyeti ve hatip olarak kudreti bir hayli kişiyi sürüklemiş bulunuyordu. Papalık, Sultan Hamid’e müracaat ederek bu adamın Türkiye’de umumî yerlerde konuşmasını men eden bir irade elde etmişti. O, sade Kolej’deki misafirliği esnasında talebeye konuşmalar yaptı.</p>
			<p>Père Hyacinthe, kısa, şişman, beyaz kıvırcık saçlı bir adamdı. İnsan onun kürsüden büyük bir tesir yapabileceğini tahmin etmezdi. Fakat konuşmaya başlar başlamaz mantık, sanat ve imanın bir zaferi olan hitabesi unutulmayan hatıralarımın arasındadır. Evet, şimdi toprakla kapanmış olan boğazından gelen o sesi zaman zaman hatırlarım.</p>
		</div>
		<div class="double html5_section">
			<p>O yıl, Swami Vivicananda adlı meşhur bir Brahman<a class="si-noteref epub-type_noteref" href="#f448" id="backlink-448">448</a> da Kolej’e misafir oldu. O da dinleyicileri ipnotize ettiği<a class="si-noteref epub-type_noteref" href="#f449" id="backlink-449">449</a> söylenen kudreti ile bir nutuk verdi. Maamâfih o sadece insanın hislerine hitap ettiği için, Fransız papazı kadar üstümde tesir yapmadı. İnce, uzun, zayıf elleri kendilerine mahsus bir ifade ile mütemadiyen hareket eden, Asya’nın sesini, mistik cazibesini temsil eden bir hatipti.</p>
		</div>
		<div class="double html5_section">
			<p>1900 senesinin sonundaki yazlık vakans<a class="si-noteref epub-type_noteref" href="#f450" id="backlink-450">450</a> esnasında diğer derslerime nazaran zayıf olduğum riyaziyeyi kuvvetlendirmek için hususî ders almak istediğimi babama söyledim. Babam, birkaç gün sonra Salih Zeki Bey’in<a class="si-noteref epub-type_noteref" href="#f451" id="backlink-451">451</a> bana ders vermeye razı olduğunu bildirdi. Bu, bende hem büyük bir tecessüs hem de korku uyandırdı. Çünkü ta küçük yaşlarımdan beri onun riyaziyede bir dâhi olduğunun söylentilerini işitir dururdum. O esnada Beyoğlu’ndaki rasathanenin müdürü, aynı zamanda da iki büyük mektebin hocası bulunuyordu.</p>
			<p>Salih Zeki Hoca’nın Rıza Tevfik Hoca’dan fikir itibarıyla bambaşka tarafları vardı. Rıza Tevfik Hoca edebiyat ve sanat unsurlarının mistik taraflarına temayül eden bir zihniyet taşırdı. Şiirde de keyfiyet itibarıyla dâhi derecesine yükselmiş bir kudreti vardı. Mistik olmayan felsefe görüşünde tamamen H. Spencer’e saplanmış kalmıştı.</p>
			<p>Salih Zeki Hoca’nın ilim ve felsefe mevzularında ifade ettiği çetin ve daimî alâkası, daha fazla müspet ilimlere<a class="si-noteref epub-type_noteref" href="#f452" id="backlink-452">452</a> saplanmıştı. Bu devirde en fazla Auguste Comte<a class="si-noteref epub-type_noteref" href="#f453" id="backlink-453">453</a> ile meşgul oluyordu. Ona göre, hakikî insan dünyasının realitesini yalnız ilim adamları anlamış ve onların sayesinde insanlar vahşetten kurtulmuştu. Fikir sahasına girmeyen herhangi görüşle alay ederdi. Ona göre sadece bir milletin değil, bütün insaniyetin tek yüksek sınıfı, tek insanları sevk ve idare edebilecek sınıf âlimlerdi. Buna rağmen kendisi siyasetle hiç alâkadar olmamıştır.</p>
			<p>Tabiîdir ki, o bana, Rıza Tevfik Hoca’dan daha fazla ve yeni bir dünya görüşü açmıştı. Halbuki ben, o günlerde fikir itibarıyla daha fazla mistik ve ruhî tesirlere tâbi idim. Salih Zeki Hoca benim tabiî temayülümün ifratının<a class="si-noteref epub-type_noteref" href="#f454" id="backlink-454">454</a> önüne geçti ve fikrî tekâmülümü<a class="si-noteref epub-type_noteref" href="#f455" id="backlink-455">455</a> ayarladı.</p>
			<p>Salih Zeki Hoca ele aldığı herhangi bir muğlak mevzuu çok sade, fakat göz kamaştıran bir vuzuhla<a class="si-noteref epub-type_noteref" href="#f456" id="backlink-456">456</a> tahlil ederdi. Bu, bir taraftan, yeni bir istikamette kafamın inkişafına yardım etti, olanca gayreti ile beni müspet ilim anlayışına sevk etti. Aynı zamanda Kolej’de başlayan genç ve serbest temayülün de önüne bir set çekti. Kendi yaşımla mütenasip olmayan bir görüşle kâinatın maddî realitelerini idrake kafam patlayacak kadar, ağrıyıncaya kadar çalışırdım. O devirden sonra artık bir taraftan şahsî hayatımın getirdiği, bazan faciaya kaçan buhranlar, bir taraftan da memleketimin bir türlü sonu gelmeyen ıstırablı meseleleri beni bir türlü kurtulamadığım akıntının içine sürükledi gitti. Yıllar yılı gençliğimin tabiî olan insiyaklerini boğdum durdum. Fakat yine de içimde gençlik, daha doğrusu çocukluk, daima yaşadı. Esasen büyük veya küçük her sanatkârın, hatta kendini tüketmemiş olan fikir adamlarının bu hâkim bir vasfıdır.</p>
		</div>
		<div class="double html5_section">
			<p>Vakans sona erip de Kolej’e döndükten sonra, Salih Zeki Hoca her hafta daima ilmî mevzulara dayanan, bazan da bir üniversite dersini hatırlatan uzun mektuplar yazardı. Senenin sonlarına doğru, benimle evlenmek için bir teklif yaptığı zaman, düşünmeden kabul ettim. Babam, bilhassa yaş farkımızdan dolayı itiraz etmişti. Aynı zamanda birinci hanımından tamamen ayrılmış ve o hanımın evlenmek üzere olduğunu söyleyince o da benim ısrarımla muvafakat etti.</p>
			<p>Burada Kolej’in son sınıfında psikolojik bakımdan bir küçük hâdiseye işaret edeceğim.</p>
			<p>O sene, çok içine çekilmiş, daima boş vakti kütüphanede geçen ağır bir talebe vaziyetini almıştım. Sınıf arkadaşlarım, diploma gününden biraz evvel bir toplantı yaptılar. Hangimizin en evvel istikbâlde evleneceği meselesini konuştular.</p>
			<p>Sınıfta sekiz kişi idik. Aramızdaki İngiliz arkadaşların en evvel evleneceği, Halide Edib’in de hiç evlenemeyeceği kanaatine vardılar. Halbuki ben, bir ay evvel, hatta tarihini dahi tesbit ederek mektepten çıkar çıkmaz Salih Zeki Hoca ile evlenmeye karar vermiştim bile. Bu, hayatın daha evvel tahmin edilmeyen hâdiselerle karşılaşabileceğini düşünmeden, hiçbir insan hakkında kat’î bir hüküm vermemek lâzım geldiğini gösteren bir vakıadır<a class="si-noteref epub-type_noteref" href="#f457" id="backlink-457">457</a>.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f406"><a class="si-backref" href="#backlink-406">406</a><span class="si-footnote-text">. Gelişmesine.</span></div>
		<div class="si-footnote html5_aside epub-type_footnote" id="f407"><a class="si-backref" href="#backlink-407">407</a><span class="si-footnote-text">. Tekdüze.</span></div>
		<div class="si-footnote html5_aside epub-type_footnote" id="f408"><a class="si-backref" href="#backlink-408">408</a><span class="si-footnote-text">. Eğilimler.</span></div>
		<div class="si-footnote html5_aside epub-type_footnote" id="f409"><a class="si-backref" href="#backlink-409">409</a><span class="si-footnote-text">. İçgüdü.</span></div>
		<div class="si-footnote html5_aside epub-type_footnote" id="f410"><a class="si-backref" href="#backlink-410">410</a><span class="si-footnote-text">. Bağlı.</span></div>
		<div class="si-footnote html5_aside epub-type_footnote" id="f411"><a class="si-backref" href="#backlink-411">411</a><span class="si-footnote-text">. Gazali (Tam adı, Ebu Hamid et-tûsi el-Gazali) (1058 – 111), İslam filozofu.</span></div>
		<div class="si-footnote html5_aside epub-type_footnote" id="f412"><a class="si-backref" href="#backlink-412">412</a><span class="si-footnote-text">. Kuran ve hadislerle çözümlenemeyen sorunlarda İslam bilginlerinin görüşü.</span></div>
		<div class="si-footnote html5_aside epub-type_footnote" id="f413"><a class="si-backref" href="#backlink-413">413</a><span class="si-footnote-text">. Topluluk, grup, camia.</span></div>
		<div class="si-footnote html5_aside epub-type_footnote" id="f414"><a class="si-backref" href="#backlink-414">414</a><span class="si-footnote-text">. Evre.</span></div>
		<div class="si-footnote html5_aside epub-type_footnote" id="f415"><a class="si-backref" href="#backlink-415">415</a><span class="si-footnote-text">. Üzerdi.</span></div>
		<div class="si-footnote html5_aside epub-type_footnote" id="f416"><a class="si-backref" href="#backlink-416">416</a><span class="si-footnote-text">. Bağnaz.</span></div>
		<div class="si-footnote html5_aside epub-type_footnote" id="f417"><a class="si-backref" href="#backlink-417">417</a><span class="si-footnote-text">. İyilik.</span></div>
		<div class="si-footnote html5_aside epub-type_footnote" id="f418"><a class="si-backref" href="#backlink-418">418</a><span class="si-footnote-text">. Fatiha suresi (Yazarın meali).</span></div>
		<div class="si-footnote html5_aside epub-type_footnote" id="f419"><a class="si-backref" href="#backlink-419">419</a><span class="si-footnote-text">. İyi bir şeye ermek.</span></div>
		<div class="si-footnote html5_aside epub-type_footnote" id="f420"><a class="si-backref" href="#backlink-420">420</a><span class="si-footnote-text">. Kendine çekmişlerin.</span></div>
		<div class="si-footnote html5_aside epub-type_footnote" id="f421"><a class="si-backref" href="#backlink-421">421</a><span class="si-footnote-text">. Etkili olan.</span></div>
		<div class="si-footnote html5_aside epub-type_footnote" id="f422"><a class="si-backref" href="#backlink-422">422</a><span class="si-footnote-text">. Kavratmıştı.</span></div>
		<div class="si-footnote html5_aside epub-type_footnote" id="f423"><a class="si-backref" href="#backlink-423">423</a><span class="si-footnote-text">. Sürdürecek.</span></div>
		<div class="si-footnote html5_aside epub-type_footnote" id="f424"><a class="si-backref" href="#backlink-424">424</a><span class="si-footnote-text">. Geliştirilmesine.</span></div>
		<div class="si-footnote html5_aside epub-type_footnote" id="f425"><a class="si-backref" href="#backlink-425">425</a><span class="si-footnote-text">. Etkili söz söyleme sanatı.</span></div>
		<div class="si-footnote html5_aside epub-type_footnote" id="f426"><a class="si-backref" href="#backlink-426">426</a><span class="si-footnote-text">. Belirgindi.</span></div>
		<div class="si-footnote html5_aside epub-type_footnote" id="f427"><a class="si-backref" href="#backlink-427">427</a><span class="si-footnote-text">. Hıristiyanların Hazreti İsa’nın doğum günü olarak kabul ettikleri 24 Aralık’ı 25 Aralık’a bağlayan gece.</span></div>
		<div class="si-footnote html5_aside epub-type_footnote" id="f428"><a class="si-backref" href="#backlink-428">428</a><span class="si-footnote-text">. Açık.</span></div>
		<div class="si-footnote html5_aside epub-type_footnote" id="f429"><a class="si-backref" href="#backlink-429">429</a><span class="si-footnote-text">. Süleyman Çelebi (1351 – 1422). İlk Türkçe mevlidi yazan Osmanlı şair.</span></div>
		<div class="si-footnote html5_aside epub-type_footnote" id="f430"><a class="si-backref" href="#backlink-430">430</a><span class="si-footnote-text">. Matematikte.</span></div>
		<div class="si-footnote html5_aside epub-type_footnote" id="f431"><a class="si-backref" href="#backlink-431">431</a><span class="si-footnote-text">. Doğru yoldan sapıtışı.</span></div>
		<div class="si-footnote html5_aside epub-type_footnote" id="f432"><a class="si-backref" href="#backlink-432">432</a><span class="si-footnote-text">. Düşünme.</span></div>
		<div class="si-footnote html5_aside epub-type_footnote" id="f433"><a class="si-backref" href="#backlink-433">433</a><span class="si-footnote-text">. Denge.</span></div>
		<div class="si-footnote html5_aside epub-type_footnote" id="f434"><a class="si-backref" href="#backlink-434">434</a><span class="si-footnote-text">. Hayal kırıklığına.</span></div>
		<div class="si-footnote html5_aside epub-type_footnote" id="f435"><a class="si-backref" href="#backlink-435">435</a><span class="si-footnote-text">. Kalçeff Peşa, yazarın Kolej’deki Bulgar arkadaşıdır.</span></div>
		<div class="si-footnote html5_aside epub-type_footnote" id="f436"><a class="si-backref" href="#backlink-436">436</a><span class="si-footnote-text">. Güney Afrika.</span></div>
		<div class="si-footnote html5_aside epub-type_footnote" id="f437"><a class="si-backref" href="#backlink-437">437</a><span class="si-footnote-text">. Güney Afrika’daki Hollandalı koloniciler. 11 Kasım 1899 – 13 Mayıs 1902, İngilizlerle yaptıkları savaş Vereeniging Antlaşması’yla son bulmuştur.</span></div>
		<div class="si-footnote html5_aside epub-type_footnote" id="f438"><a class="si-backref" href="#backlink-438">438</a><span class="si-footnote-text">. Bir konu üzerinde, belli kural ve yöntemlere uyularak yapılan tartışma.</span></div>
		<div class="si-footnote html5_aside epub-type_footnote" id="f439"><a class="si-backref" href="#backlink-439">439</a><span class="si-footnote-text">. Philip Marshall Brown (1875 – ?), ABD’li eğitimci ve diplomat. Bir dönem İstanbul’daki ABD Büyükelçiliği’nde ikinci sekreter olarak çalıştı. Tarihçi. <em>Foreigners in Turkey</em> (Türkiye’de Yabancılar) adlı eseri 1914’te Princeton Üniversitesi tarafından basılmıştır.</span></div>
		<div class="si-footnote html5_aside epub-type_footnote" id="f440"><a class="si-backref" href="#backlink-440">440</a><span class="si-footnote-text">. E. M. Earle, <em>Turkey, the Great Powers and the Bagdad Railway</em>; New York, Macmillan Company, 1923.</span></div>
		<div class="si-footnote html5_aside epub-type_footnote" id="f441"><a class="si-backref" href="#backlink-441">441</a><span class="si-footnote-text">. Ömer Hayyam (1044 – 1123), İranlı şair, astronom, matematik bilgini.</span></div>
		<div class="si-footnote html5_aside epub-type_footnote" id="f442"><a class="si-backref" href="#backlink-442">442</a><span class="si-footnote-text">. Edward Fitzgerald J. (1809 – 1883), İngiliz yazar. Özellikle Ömer Hayyam’ın rubailerinden yaptığı serbest ve şairane uyarlamalarıyla tanınır.</span></div>
		<div class="si-footnote html5_aside epub-type_footnote" id="f443"><a class="si-backref" href="#backlink-443">443</a><span class="si-footnote-text">. Bir eseri çevrildiği dilin, konuşulduğu toplumun yaşayışına, inançlarına uyarlama.</span></div>
		<div class="si-footnote html5_aside epub-type_footnote" id="f444"><a class="si-backref" href="#backlink-444">444</a><span class="si-footnote-text">. Saltçılığın.</span></div>
		<div class="si-footnote html5_aside epub-type_footnote" id="f445"><a class="si-backref" href="#backlink-445">445</a><span class="si-footnote-text">. İçine işleyen.</span></div>
		<div class="si-footnote html5_aside epub-type_footnote" id="f446"><a class="si-backref" href="#backlink-446">446</a><span class="si-footnote-text">. Ulusal onurumu.</span></div>
		<div class="si-footnote html5_aside epub-type_footnote" id="f447"><a class="si-backref" href="#backlink-447">447</a><span class="si-footnote-text">. (Fr.) Peder.</span></div>
		<div class="si-footnote html5_aside epub-type_footnote" id="f448"><a class="si-backref" href="#backlink-448">448</a><span class="si-footnote-text">. Hint rahibi.</span></div>
		<div class="si-footnote html5_aside epub-type_footnote" id="f449"><a class="si-backref" href="#backlink-449">449</a><span class="si-footnote-text">. (Fr.) <em>hypnotisme</em> (Yun.): Sözle, bakışla, telkin yoluyla sağlanan bir çeşit uyku durumu.</span></div>
		<div class="si-footnote html5_aside epub-type_footnote" id="f450"><a class="si-backref" href="#backlink-450">450</a><span class="si-footnote-text">. (Fr.) <em>vacance</em>: Tatil.</span></div>
		<div class="si-footnote html5_aside epub-type_footnote" id="f451"><a class="si-backref" href="#backlink-451">451</a><span class="si-footnote-text">. Salih Zeki (1864 – 1921), Önemli bilim adamlarımızdan biri. Matematikçi.</span></div>
		<div class="si-footnote html5_aside epub-type_footnote" id="f452"><a class="si-backref" href="#backlink-452">452</a><span class="si-footnote-text">. Pozitif bilimlere.</span></div>
		<div class="si-footnote html5_aside epub-type_footnote" id="f453"><a class="si-backref" href="#backlink-453">453</a><span class="si-footnote-text">. Auguste Comte (1798 – 1857), Fransız sosyolog, matematikçi ve filozoftur. Eserlerinden birkaçı; <em>Pozitif Felsefe Kursları,</em> İslamiyet ve Pozitivizm, <em>Pozitif Anlayış Üzerine Konuşmalar</em>, <em>Pozitif Siyaset Sistemi</em>...</span></div>
		<div class="si-footnote html5_aside epub-type_footnote" id="f454"><a class="si-backref" href="#backlink-454">454</a><span class="si-footnote-text">. Doğal eğilimimin aşırılığı.</span></div>
		<div class="si-footnote html5_aside epub-type_footnote" id="f455"><a class="si-backref" href="#backlink-455">455</a><span class="si-footnote-text">. Fikirsel gelişimimi.</span></div>
		<div class="si-footnote html5_aside epub-type_footnote" id="f456"><a class="si-backref" href="#backlink-456">456</a><span class="si-footnote-text">. Açıklıkla.</span></div>
		<div class="si-footnote html5_aside epub-type_footnote" id="f457"><a class="si-backref" href="#backlink-457">457</a><span class="si-footnote-text">. Olgudur.</span></div>
	</div>
</body>
</html>