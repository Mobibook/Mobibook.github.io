<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>1</h1>
			<h2>Bu, bir küçük kızın hikâyesidir</h2>
		</div>
		<p>Her insana var olduğunu ilk defa idrak ettiren başka başka vak’alar vardır. Etraftaki eşyanın veya hadiselerin zaman zaman hafızada çakıp sönen bir şimşek ışığı içinde göründüğü yaş, galiba şahsa göre değişiyor. Bu küçük kızın kafasında çakan şimşekler, inanılmayacak kadar erken başlar fakat çok fasılalıdır.</p>
		<p>Hafızasında hayat, kendini kayda başladığı ilk devrin hiç unutamayacağı zemini, Beşiktaş’da, doğduğu evde başlar. Bu ev, Ihlamur’a giden uzun caddeye inen, birbirine muvazi<a class="si-noteref epub-type_noteref" href="#f5" id="backlink-5">5</a> dik yokuşlardan birinin hemen hemen tepesindedir. Bu evden sonra gelen kocaman kırmızı kâgir<a class="si-noteref epub-type_noteref" href="#f6" id="backlink-6">6</a> konak, bu yokuşun son evidir. Tepenin solu koyu yeşil çamlar, nazlı söğütler arasında Abdülhamid’in Beyaz Saray’larını<a class="si-noteref epub-type_noteref" href="#f7" id="backlink-7">7</a> görürken sağ tarafı Adalar Denizi’nin<a class="si-noteref epub-type_noteref" href="#f8" id="backlink-8">8</a> mavi sularına bakar.</p>
		<p>Evin kendisi, çocuğun hafızasında Mor Salkımlı Ev yaftasını<a class="si-noteref epub-type_noteref" href="#f9" id="backlink-9">9</a> taşır. Bu ev, yarım asırdan ziyade, bazan da her gece, bu küçük kızın rüyalarına girmiştir. Arka taraftaki bahçeye nazır pencereler, çifte merdivenlerin sahanlıklarındaki ince uzun pencereleri, baştan başa mor salkımlıdır ve akşam güneşinde mor çiçekler arasında camlar birer ateş levhası gibi parlar.</p>
		<p>Bahçe, iki geniş mustatil<a class="si-noteref epub-type_noteref" href="#f10" id="backlink-10">10</a> terastır. Esasen yokuştaki bütün evlerin bahçeleri ta caddeye kadar birbirine bakan birer yeşil terastır. Küçük kızın bahçesinin üst terasında, başları göğe değer gibi görünen uzun fıstıklar, akasyalar, aralarında iki tane, rüzgâr estikçe kırıtır gibi ipek tüyleri hareket eden pembe-beyaz gülibrişim, çiçek açmış yemiş ağaçları, ortalarında bir tane, alev çiçekli nar ağacı vardı. Bunların ortasında yuvarlak küçük bir havuz; karşı karşıya iki beyaz mermer arslanın ağzından durmadan bu havuza billur sular akar ve güvercin, kumru sesleri ile karışır, bazan da fıstıkların dallarını harekete getirerek inleyen rüzgârın nağmesi<a class="si-noteref epub-type_noteref" href="#f11" id="backlink-11">11</a> ile birleşerek, sabah ve akşam bir tabiat musikisi dinlersiniz. Aşağıdaki terasa üç dört adım merdivenle inilir. Evin bahçeye açılan kapısı ile bahçenin arkasındaki boş sırta açılan kapı arasında, çakıl döşeli ve üstü asma çardaklı dar bir yol vardır. Yeşil, sarı üzüm salkımlarının ve zümrüt gibi yaprakların arasından sızan ışık ve yeşil gölgenin içinde küçük kız, sabah akşam oynar durur. Alt terasta da bir havuz, rengârenk yemiş ağaçları, iki tane gülibrişim ve bir de yine alev çiçekli nar ağacı vardır.</p>
		<p>Sabahın ilk saatlerinde, burada dolaşan, çiçek ve ağaç sulayan, bir alay güvercine yem veren bir kadın görürsünüz. Bu kadın, küçük kızın anneannesidir. İşte Haminne<a class="si-noteref epub-type_noteref" href="#f12" id="backlink-12">12</a> diye torunlarının hitap ettiği kadının kısaca portresi:</p>
		<p>Eyüpsultanlı Nakiye Hanım. Oradaki Mevlevî Tekkesi ile ailesi alâkadardır. En fazla bağlı olduğu ve belki de karakterine en fazla tesir yapan adam, oranın türbedarı olan dayısıdır. Babası, Şekercibaşı veyahut Tatlıcıbaşı imiş. Yıllar geçtikçe Haminne’nin ruhuna Mevlevîliğin hâkim olduğunu küçük kız sezmiştir. Kimseye fena lâkırdı söylemez, hiddet etmez, en kuvvetli itirazını yahut takdirini: “Yediği nane macununa bak,” diye ifade eder. Namazını muntazam kılar ve oruç tutar, fakat dinî gösteriş hiç yapmaz. Bazı namazlarda küçük kız, Haminne’ nin başında arakıye<a class="si-noteref epub-type_noteref" href="#f13" id="backlink-13">13</a> giydiğini görmüştür.</p>
		<p>Kıyafeti de hususîdir. Saçları kesiktir. Daima kırmızı –fakat acaba hangi devre kadar tabiî, hangi devri kına– malûm ya eski ihtiyar kadınlar için kına, dinî bir zarurettir<a class="si-noteref epub-type_noteref" href="#f14" id="backlink-14">14</a>. Ak saç onlara göre sadece kokonalara<a class="si-noteref epub-type_noteref" href="#f15" id="backlink-15">15</a> yaraşır. Entarisinin altında, kolları uzun, yenleri dışarıya çevrilmiş ince beyaz bir gömlek vardır, beline de bir şal bağlar. Her sokak dönüşü mutlaka su dökünür, sonra da çamaşır değişir. Yüzü, o günün çok güzel telâkki ettiği<a class="si-noteref epub-type_noteref" href="#f16" id="backlink-16">16</a> sîmâlardandır. Teni hakikî süt gibi, gözleri açık maviye kaçan bir elâ, ağzı küçük, dudakları pembe, ince bir sanatla işlenmiş kıvrımları vardır. Maamâfih bu güzellik ve hususiyet, o ilk bahçe devrinde, kızda hiçbir ilgi uyandırmış değildir. Haminne, ağaçlar, çiçekler arasında hiç de onlardan ayrı olmayan bir varlık; meselâ nar çiçeklerinin uyandırdığı heyecan ve iç hareketini Haminne uyandırmaz. Hulâsa<a class="si-noteref epub-type_noteref" href="#f17" id="backlink-17">17</a>, bu kadın, bu renk ve güzel koku senfonisi arasında sadece bir notadan ibarettir.</p>
		<p>Acaba ilk varlığını idrak ettiren sahne kaç yaşında vaki olmuştur<a class="si-noteref epub-type_noteref" href="#f18" id="backlink-18">18</a>? Her halde dört yaşından önce olacak. Çünkü, bu devirde hafızasında çakan şimşeklerin aydınlattığı sahnelerde zaman zaman annesi de görünür ve küçük kız, annesini üç ilâ dört yaşları arasında kaybetmiştir.</p>
		<p>İşte hafızasında çakan bir şimşek daha... Sokak üstünde, büyük bir odada, bir yer yatağında beyaz gecelikli bir kadınla koyun koyna yatmaktadır. Çocuğun içinde zamanın hatırasını silemediği bir korku, derin bir huzursuzluk vardır. Esasen pencereleri bahçeye bakmayan ve camlarının arkasından mor salkım desteleri görünmeyen odalar, çocukta garip bir sıkıntı yaratır. Bu defa, bu korkuyu azdıran şey, yüzüne dokunan iki uzun siyah saç örgüsüdür. Annesinin arkası dönüktür, fakat kımıldandıkça saçlar hareket eder ve küçük kıza canlı, isimsiz birer tehlikeli hayvan tesiri yapar, daha sonraları, küçük kızın hayatında bu saç örgülerinin uyandırdığı tesiri, yılan uyandırmıştır.</p>
		<p>Bu loş gecede, anasının yüzünü o yatakta ilk defa hatırlar: solgun, zayıf bir yüz, hasta yanaklara gölge veren uzun ipek kirpikler ve aralarında ışıldayan büyük siyah gözler. Haminne’ye hiç benzemeyen bir yüz. Esasen bu renksiz hasta yüze uymayan renkli, güzel dudakların ifadesi, Mor Salkımlı Ev’de çok geçmeden toprağa karışan bu genç kadını fazla hatırlatacak unsurlardır. Adı Bedrifem idi. Küçük kız, o günlerde onun, siyah yeldirme<a class="si-noteref epub-type_noteref" href="#f19" id="backlink-19">19</a> ve beyaz baş örtü ile sokaktan gelişini hiç unutmaz. Her halde çocuk için o, esrarlı bir mahlûktur. Ona mütemadiyen<a class="si-noteref epub-type_noteref" href="#f20" id="backlink-20">20</a> sokulmak ister, fakat bu sokulganlık muhabbet hissi tesiri ile olmasa gerek. Galiba o yaştaki çocukların anaya bağlılığı, onu kendilerine bir sığınak telâkki etmelerinden ileri geliyor. Bir de şuuraltı<a class="si-noteref epub-type_noteref" href="#f21" id="backlink-21">21</a> dahi olsa muhitin onu göçüp giden, sönen bir insan telâkki ettiğini de hissetmiştir. Evet, hem bu solgun anadan ayrılmak istemez, hem de ondan korkar.</p>
		<p>Bu ananın en fazla hatırlattığı vak’a, çocuğa huzur veren dizlerinde oturduğu anlardır. Bu da kızın tırnaklarını kestirdiği zamana inhisar eder<a class="si-noteref epub-type_noteref" href="#f22" id="backlink-22">22</a>.</p>
		<p>Küçük kızın eli, annesinin nakış ve dikişte çok marifetli telâkki edilen elinin içinde, avucunun tüy teması ile anasının ince parmakları küçük kızın elini tatlı tatlı gıdıklar. Anasının iki ipek kirpik saçağı arasında garip bir ışıltı vardır. Tırnakları derin kesildiği zaman canı yanar, fakat en küçük bir acıya tahammül edemeyen bu çocuk, nefes almaya bile cesaret edemez. Tek bu dizlerin üstünde geçen an uzasın, tek avucunu gıdıklarken anasının sesi: “Buraya bir kuş konmuş, bu tutmuş, bu kesmiş, bu pişirmiş, bu yemiş, bu da mektepten gelmiş, hani bana – hani bana, demiş,” derken küçüğün parmaklarını teker teker okşasın da isterse bu parmakları dibinden kessin, koparsın...</p>
		<div class="double html5_section">
			<p>Bir şimşek daha... Bu defa gösterdiği vak’a pek tatlı değildir. Sahne, Mor Salkımlı Ev’de de değildir. Biraz yukarıda, Teşvikiye Camii’ne giden küçük bir yokuşta, küçük bir ev, annesi artık ayrı çıkmıştır. Bu devirde babasını pek hatırlamaz, daha fazla babasını Saray’a götürmek için gelen seyis ve iki atla alâkadardır. Bu evde en yakın ve en çok konuşulan komşu, karşılarında oturan Tablakârlar Aile’sidir. Orada Binnaz adlı büyücek bir kız ile bir de küçük kızın oynadığı Şayetse adlı bir çocuk vardır. Annesi bu günlerde, yanından çevrilen bir kol ile çalınan, acayip bir çalgıya düşkündür. Küçük kız bu çalgıdan olanca şiddeti ile irkilir, çünkü falso seslerine tahammül edebilecek bir iradesi yoktur. Binnaz bu çalgıya düşkündür, anası tek gözü sakat olan bu Binnaz’a, sevgi ve şefkatle muamele eder ve her gelişinde ona bu çalgıyı çalar. Bir gün işte bu çalgı çalınırken, küçük kız olanca kuvveti ile tepinmeye, çığlık basmaya başlamıştır. Fakat anası, çalmakta devam etmiş, Binnaz’ı odadan çıkartıp kapıyı kilitledikten sonra küçüğe tokat atmış, çalgının kolunu çevirmiş, çevirmiş... Kız tepinmeye, aralıksız çığlıklar atmaya devam etmişse de çalgı kulak tırmalayan sesleri çıkartmakta devam etmiştir... Bu durum ne kadar devam etmiş? Bunu küçük kız hatırlamaz, çünkü tokat serisine rağmen bağırmış, bağırmıştır.</p>
			<p>Bu evdeki başka bir hatıra da komşuların gece ziyaretleri ve:</p>
			<blockquote class="poem">
				<p>Hamam kapısı vuruldu,</p>
				<p>İçerde meclis kuruldu,</p>
				<p>Fehimem düştü bayıldı...</p>
			</blockquote>
			<p class="no-indent">diye İstanbul’da o zaman söylenen bir halk türküsünü dinlerken daima oturdukları minderde uyuyup kalmasıdır.</p>
			<p>Bu evde onunla belki annesinden fazla meşgul olan insan, sütninesi Hatice’dir. Sütninenin kocası sebze satar, kocaman bir atla kapıdan her gün geçer. Sütnine Hatice’ nin Çingene olduğu söylenir. Küçük kızın inadı tuttuğu zaman: “Ne olacak Çingene sütü emmiş,” derler.</p>
			<p>Nihayet bu evde son perde şu acı sahne ile kapanır. Bu evden Yıldız’a yakın bir eve taşınıyorlarmış. Annesi daha hasta, daha bitkindir. Hastayı iki kişinin taşıdığı safran<a class="si-noteref epub-type_noteref" href="#f23" id="backlink-23">23</a> renginde sarı perdeli bir sedye ile nakl ediyorlar. Küçük kız seyisle beraber sedyeyi takip ediyor, fakat ikide birde duruyor, sedyenin içindeki anasını görmek istiyor. Sarı perdeleri yavaşça çekiyorlar, anasını gösteriyorlar. Beyaz entarili, beyaz başörtülü annenin ince yüzü erimiş, o iki garip ışıklı siyah gözler, yanaklara gölge saçan kirpikler arasında ışıldamıyor. Küçük kız ondan sonra hayatı boyunca bir daha safran rengi sarıya bakamaz, midesi bulanır, başı döner.</p>
			<p>Yıldız’daki ev geniştir, aydınlıktır, orada annesi daima cibinlik arkasındadır. Babası sabahları ata biner Saray’a gider, akşamları döner ve küçük kız hatırasında babasını ilk defa bu günlerde görür gibidir. Fakat babası bu günlerde onunla meşgul olmaz. Annesi de bu evde bir tek lâf etmiş değildir. Her halde çok az yaşamıştır. Esasen verem olan bu genç kadın, ameliyatla bir tosuncuk doğurmuş ve ameliyattan sonra kendisi de çocukla beraber ölmüştür. Küçük kız bu evde nerede yatmıştır, hatırlayamaz. Esasen bu günlerde o, yok gibidir. Anası kaybolup gittikten sonra hayat, yarım bir ışık içinde geçmiş ve bir zaman için hafızası hiçbir sahne kaydetmemiştir. Bu, anasına ait hatıraların son perdesidir.</p>
			<hr/>
			<p>Bir şimşek daha... Bu defa anası olmadan Yıldız’daki ev hayatı, anası nasıl ortadan kaybolup gitmiştir? Ölüm nedir? Küçük kız bunları bilmez ve anlayamaz. “Annem nerede,” diye belki sormuştur, fakat ona müphem<a class="si-noteref epub-type_noteref" href="#f24" id="backlink-24">24</a> bir işaretle ufukları göstermişlerdir. Çünkü yıllar yılı, tekrar Mor Salkımlı Ev’de yaşarken, terasın duvarlarına tırmanır, Kızkulesi’nin arkasına, belki Üsküdar’a bakarak annesini orada tahayyül eder<a class="si-noteref epub-type_noteref" href="#f25" id="backlink-25">25</a>. Fakat annesi Yahya Efendi Mezarlığı’nda<a class="si-noteref epub-type_noteref" href="#f26" id="backlink-26">26</a> yeri kaybolan bir toprak yığınının altındadır. Yıldız’daki evde o artık aptal aptal dolaşır, bir şey hissetmez, bir şey anlamaz, tamamen terk edilmiştir. Oradaki ilk canlı hatıra, Beşiktaş’daki Ketenciler Hamamı’na götürüldüğü zamandır. Kim götürmüştür bilemez. Yalnız kapılar açılıp kapandıkça, dumanlı kubbenin altındaki akisler<a class="si-noteref epub-type_noteref" href="#f27" id="backlink-27">27</a> küçük kıza korkunç birer umacı<a class="si-noteref epub-type_noteref" href="#f28" id="backlink-28">28</a> sesi gibi gelir. Yarı çıplak insanların dolaştığı, içeri gittikçe su buharının kalınlaştığı yere küçük kızı da götürürler. Feryadı bütün hamamı çınlatır. Nihayet küçük kız ustanın bacakları arasına sıkıştırılır, kafası sabunlanır... sabunlanır. Kaç defa, Allah bilir... Bu hamam koşmarı<a class="si-noteref epub-type_noteref" href="#f29" id="backlink-29">29</a> küçük kızda o kadar korkunç ve derin tesir yapmıştır ki ondan sonra ne zaman hamam bohçası hazırlandığını görse ardı arası kesilmeyen bir çığlık basmıştır. Daha sonraları, kendi iradesine sahip olduktan sonra daima evde yıkanmıştır. Bu güne kadar Beşiktaş’da Ketenciler Hamamı önünden geçerken kafasında daima bu heyulâ<a class="si-noteref epub-type_noteref" href="#f30" id="backlink-30">30</a> canlanır.</p>
			<p>Anasının göçtüğü günden sonra küçük kız, babasının varlığı ile çok şiddetle alâkadar olmuştur. Bu genç baba, her gece, önünde tek mum yanan tepsinin üzerine eğilir, tepsiye mütemadiyen gözyaşları damlar. Dizlerine sarılan küçük kızın varlığından haberdar gözükmez, nihayet ayaklarının ucuna basarak bir hizmetçi girer, küçük kızı kucağına alır veya elinden tutarak çeker götürür.</p>
		</div>
		<div class="double html5_section">
			<p>Bu anasız evde üç insan vardır. Birincisi Ali Lala, o, bu küçük kızla en fazla meşgul olan insandır. Bu yakışıklı uzun boylu genç Kemahlı, Büyükbabası’nın akrabasıdır. Esasen çocukluk günlerinde erkek hizmetçilerin Büyükbabası’nın uzak veya yakın akrabası olduğunu küçük kız unutmaz.</p>
			<p>Ali Lala, onu sokağa çıkarır, ona babasının menettiği horoz şekerleri ve macun alır. Bu sakin, nadir konuşan Ali Lala’nın kuvvetli elinin içine elini koyduğu zaman, küçük kız yalnızlığın verdiği huzursuzluğu unutur, şefkat denilen hissi ona karşı müphem bir şekilde duyar. Bir de Ali Lala’nın küçük kardeşi aptal, sırıtkan Mustafa vardır.</p>
			<p>Evde yemek pişiren, güya temizlik yapan, küçük kızın Rasim Dadı dediği, çiçek bozuğu, sakil<a class="si-noteref epub-type_noteref" href="#f31" id="backlink-31">31</a> ve ters bir kadın da vardır. Anası kaybolduktan sonra küçük kız ekseri Ali Lala’nın odasındadır. Rasim Dadı ile Ali Lala her akşam şu mealde<a class="si-noteref epub-type_noteref" href="#f32" id="backlink-32">32</a> konuşurlar:</p>
			<p>Rasim Dadı – İhtiyar hanım, kızı öldükten sonra buraya pek uğramaz oldu, aklı başında değil, çocuk kimsenin umurunda değil, ben artık çocuğa istediğimi yaparım.</p>
			<p>Ali Lala – Dilini tut, çocuğun saçının teline dokunursan ananı ağlatırım senin karı.</p>
			<p>Rasim Dadı – Ama bizi ele veriyor, yaptığımız şeyleri maymun gibi taklit ediyor. Anladığından değil, fakat büyükler anlar.</p>
			<p>Ali Lala – Yalan söylüyorsun.</p>
			<p>Rasim Dadı – (Küçük kıza bakar ve dişlerini gıcırdatır. Esasen ona her zaman diş bilemektedir). Vallâhi billâhi, bizim yaptığımızı söylerse yengeçleri üzerine saldırtacağım.</p>
			<p>Ali Lala – Yengeçler de ne oluyor?</p>
			<p>Rasim Dadı – Yengeçleri parçalar, döver ve veremlilerin sırtlarına koyarlar, bizimkine koyamadan öldü. Aaaaah Ali... Ve kısık sesle şu türküyü söyler:</p>
			<blockquote class="poem">
				<p>Alim Alim gül Alim,</p>
				<p>Gül dibine gel Alim.</p>
				<p>Gül dibine gelmezsen,</p>
				<p>Bir şeftali ver Alim.</p>
			</blockquote>
			<p>Rasim Dadı, Ali Lala’nın boynuna kollarını dolayarak yanaklarını şapur şurup öpmeye başlar. Sonra döner ve ona şaşkın şaşkın bakan küçük kızı omuzlarından yakalayarak sarsar:</p>
			<p>Rasim Dadı – Kimseye söylemeyeceksin, kimseye söylemeyeceksin.</p>
			<p>Küçük kız şaşırmıştı, neyi söylemeyecekti, ne söylemişti?</p>
			<p>Küçük kız – Söyleyeceğim Rasim Dadı. Vallâhi söyleyeceğim, billâhi söyleyeceğim.</p>
			<p>Rasim Dadı tekrar küçük kıza hücum eder. Ali Lala Rasim Dadı’yı tokatlar, Rasim Dadı, Ali Lala’ya sarılmak ister, bir tekme tokat sahnesidir, gider.</p>
			<p>Ertesi sabah erkenden, küçük kız yalın ayak mutfağa koşmuştur. Arkasında korkuya benzer bir ürperme olduğuna hiç şüphe yoktur, fakat kafasında yengeç denilen mahlûku görmek için uyanan şiddetli tecessüs<a class="si-noteref epub-type_noteref" href="#f33" id="backlink-33">33</a> her şeye hâkimdir. Mutfağa inen merdivenlerin en aşağı basamağına gelince bağırır: “Rasim Dadı söyleyeceğim...” ve hemen geri dönüp merdivenleri çıkmaya çalışır. Fakat Rasim Dadı seğirtip onu kolundan yakalamış ve mutfağın ortasına çekmiş ve oradaki bir sepetten bir sürü yengeci ayaklarının altına salıvermiştir.</p>
			<p>Ah o çaresiz, sesi kısan, boğazı kurutan korku. Saçların dibini ıslatan ecel teri. Gözleri evlerinden fırlatan dehşet... O ânı küçük kız ömrünün sonuna kadar unutamayacaktır. Fakat vak’anın nasıl bittiğini bir türlü hatırlayamaz. Rasim Dadı’nın çocuğa reva gördüğü<a class="si-noteref epub-type_noteref" href="#f34" id="backlink-34">34</a> tedhiş<a class="si-noteref epub-type_noteref" href="#f35" id="backlink-35">35</a> ve işkenceler arasında bir tanesi vardır ki onu hatırlayamaz, sadece Haminne’nin Büyükbaba’ya anlattığını işitmiştir.</p>
			<p>Haminne – Yavrucağı ben kurtardım. O sabah eve giderken çığlığını bahçeden duydum. Kapıyı çaldım. Rasim benim olduğumu anlamadı galiba, kapıyı açtı. Bir de ne göreyim? Çocuğu paspasın üzerine yatırmış, ağzına biber dolduruyor. Fakat yavrucak yine de çağlık arasında: “Söyleyeceğim Rasim Dadı,” diye bağırıyor. Rasim de avucundaki biberi bir düziye<a class="si-noteref epub-type_noteref" href="#f36" id="backlink-36">36</a> çocukcağızın ağzına dolduruyor.</p>
			<p>Küçük kız, bunları beyaz sakallı, ak saçlı, ateşli gözlü bir ihtiyarın kucağında masal dinler gibi dinliyor. O ihtiyar evvelâ Kahvecibaşı iken şimdi Hamallar Kâhyası olmuştur. Adı Ali Ağa’dır. Ağa, çünkü okur, ama yazmak bilmez. Büyükbaba bir yandan kaskatı ellerinden umulmayacak bir yumuşaklık, bir rikkatle<a class="si-noteref epub-type_noteref" href="#f37" id="backlink-37">37</a> küçük kızın saçlarını okşarken, bir yandan da, “Zavallı yavrum, zavallı yavrum,” diye mırıldanıyordu.</p>
		</div>
		<div class="double html5_section">
			<p>Burada, Yıldız’daki anasının öldüğü eve ait birkaç hatıra daha vardır. O evde artık Ali Lala ile Mustafa yoktur, Rasim Dadı, biber vak’asından sonra kovulmuştur. Şimdi evin idaresini eline alan ve babasına bakan yaşlı bir hanım, bir de gündüzleri İdadî’ye<a class="si-noteref epub-type_noteref" href="#f38" id="backlink-38">38</a> giden Mehmed Efendi adlı genç bir Çerkes vardır. Onun bu günlerde en mesut saati, babasını bekleyen seyisin yanına gitmektir. Seyis onu, sabahları kapıda babasını bekleyen güzel ve doru<a class="si-noteref epub-type_noteref" href="#f39" id="backlink-39">39</a> ata bindirir, büyük bir ciddiyetle dizginleri eline verir, yukarı aşağı gezdirir. Nihayet babası gelir, doru ata biner, arkasında seyis, bir beyaz atın üstünde Saray’a giden uzun yolda kayboluncaya kadar küçük kız gözleri ile onları takip eder.</p>
		</div>
		<div class="double html5_section">
			<p>Ali Lala’yı hatırlaması tabiîdir, fakat işin garibi kendisine o kadar işkence etmiş olan Rasim Dadı’yı da aramasıdır. Evin havasındaki intizamsızlık<a class="si-noteref epub-type_noteref" href="#f40" id="backlink-40">40</a> gitmiş, fakat aynı zamanda hareket ve heyecandan da eser kalmamıştır. Şimdi küçük, tamamıyla kendi hâline bırakılmış, bu aralık babasının Saray’da nöbetçi kaldığı bir akşam, geçen vak’a, küçük kızın anlaşılması zor mizacının<a class="si-noteref epub-type_noteref" href="#f41" id="backlink-41">41</a> bir tarafını aydınlatır.</p>
			<p>Yine Yıldız’daki ev, birinci katta, sokak üstündeki büyük oda. Beyaz örtülü uzun mindere ihtiyar hanım oturmuş çamaşır söküğü dikiyor, Mehmed Efendi küçük masa başında derslerini hazırlıyor. Mutfak bir sükût<a class="si-noteref epub-type_noteref" href="#f42" id="backlink-42">42</a>... Babası da artık tek mum ışığında gözyaşlarını tepsiye damlatmıyor. Etraftaki sükût ve içindeki yalnızlık el ile tutulur gibi üzerine yüklenmiş, boğazını tıkıyor. O uzun örgülerinden korktuğu kadın acaba şimdi nerede? Hep o ölü sükût... Küçük kız birdenbire kalkarak odanın ortasına gitti durdu...</p>
			<p>— Babamı isterim.</p>
			<p>— Baban Saray’da.</p>
			<p>— Babamı isterim.</p>
			<p>— Yarın gelir.</p>
			<p>— Babamı isterim.</p>
			<p>— Şimdi gelemez, Saray’ın kapıları gece kapalıdır, nöbetçileri bekler.</p>
			<p>— Babamı isterim.</p>
			<p>Küçük ses yükseldi, kendisine dahi yabancı gelen, kısık ve kulak tırmalayıcı bir çığlık hâlini aldı ve bu çığlık aralık vermeden devam etti. Biraz sonra, o sessiz sokaktaki sokak kapıları açıldı, birer birer komşu kadınları geldi, oda doldu. Rum ve Ermeni komşu kadınlar küçüğü teskine çalıştılar, fakat çığlık dinmedi. Küçük kızın göğsünde yirmi vahşî canavar varmış gibi ses, yükseldikçe yükseldi. Rum komşulardan biri bir kova su getirdi “Soğuk alır,” “Tıkanır,” gibi itirazlar olduysa da, nihayet suyu küçüğün başından aşağı döktüler. Su dökülürken nefesine gelen tutulma, ancak bir an devam etti; feryat daha vahşî, daha tiz sürdü gitti.</p>
			<p>Nihayet ihtiyar hanım ve komşular küçüğü Mehmed Efendi’nin kucağına vererek Saray’a yolladılar. Bu karara her halde sabaha karşı vardılar. Şimdi Saray yolunda, Mehmed Efendi her nöbetçinin önünde duruyor, anası yeni ölen çocuğun vaziyetini anlatıyor: “Eğer babasının yanına götürmezsek bağıra bağıra boğulacak,” diyordu.</p>
			<p>Belki küçük kızın babası Edib Bey’in karısının cenazesini hatırlayan nöbetçiler izin veriyorlar, Mehmed Efendi kucağında küçük kızla Saray’a doğru yollanıyor. Artık küçük kız Mehmed Efendi’nin kucağından beyaz caddede gezen nöbetçileri rahat rahat seyrediyor. Uzaktan gelen köpek havlamalarından başka ses yok, fakat bu sükûnet bir korkuluk değil, artık bir sığınaktır.</p>
			<p>O günkü Ceyb-i Hümayun Dairesi’ne<a class="si-noteref epub-type_noteref" href="#f43" id="backlink-43">43</a> Yıldız Camii’nin karşısındaki selâmlık<a class="si-noteref epub-type_noteref" href="#f44" id="backlink-44">44</a> seyredilen açık settin arkasından gidilirdi. Yanındaki büyük kapıdan dar ve uzun çakıl döşeli yolun üzerine muhtelif daireler açılırdı. Gece yarısından sonra geçilmeyen bu kapıdan Mehmed Efendi’yi kucağındaki küçük çocukla bıraktılar. Bazan küçücük bir çocuğun gönül amacı en büyük hükümdarların bile demir kilitli kapılarını açıp içine giriyor.</p>
			<p>Bu dar yolun ortasındaki Ceyb-i Hümayun Dairesi’ nin kapısında biraz beklediler. Siyahlı bir hademe çocuğu tetkik ettikten sonra, elini tuttu, Edib Bey’in yattığı odaya götürdü. O odanın resmini, içindeki üç yatağın yerlerini bu çocuk hâlâ çizebilir. Babası yataktan fırladı, çocuğu kucağına aldı. Karşısındaki yataktan kocaman bir baş kalktı, bir şeyler söyledi. Bu babasının yakın arkadaşlarından ve aynı gece nöbetçi kaldıkları Hakkı Bey<a class="si-noteref epub-type_noteref" href="#f45" id="backlink-45">45</a> idi (sonradan sadrazam<a class="si-noteref epub-type_noteref" href="#f46" id="backlink-46">46</a> olan Hakkı Paşa). Üçüncü yatakta Sırrı Bey<a class="si-noteref epub-type_noteref" href="#f47" id="backlink-47">47</a> vardı (sonraki Gümrük Nazırı<a class="si-noteref epub-type_noteref" href="#f48" id="backlink-48">48</a>). Ne garip tesadüf... Babasının yorganı sarı yazma idi. Küçük kız kafasını babasının omzuna yasladı, gözlerini kapadı. O korkunç gece sahnesinin üzerine perde indi.</p>
		</div>
		<div class="double html5_section">
			<p>Bundan sonra, küçük kızın hafızasında, Teşvikiye Camii’nin önünden Ihlamur Caddesi’ne inen büyük ve geniş yokuşta, küçük bir mescidin karşısında biraz karanlık büyük ahşap<a class="si-noteref epub-type_noteref" href="#f49" id="backlink-49">49</a> bir ev vardır. Arkasında büyücek bir bahçe olmasına rağmen Mor Salkımlı Ev’in, ferah, aydınlık havasına benzemez. Küçük kızın kafasında bu evin bıraktığı levhalar<a class="si-noteref epub-type_noteref" href="#f50" id="backlink-50">50</a> ve hisler huzursuzlukla, akıntıyla doludur. Fakat ailenin diğer fertlerinin varlığından çocuk ilk defa orada haberdar olmuştur.</p>
			<p>Birincisi, Kemal dayıdır. Yirmi iki yaşında olduğu söylenen, uzun, ince, kâtip sınıfının en itinalı ve temiz kıyafeti ile görünen bir genç adamdır. Odasından çıkmaz, gecelikle görünmez, daimî meşgalesi<a class="si-noteref epub-type_noteref" href="#f51" id="backlink-51">51</a> resim yapmak ve küçük kıza bir nev’i<a class="si-noteref epub-type_noteref" href="#f52" id="backlink-52">52</a> çizgili resim gibi görünen birer levha hâlinde odasına astığı eski yazılardır. Belki yaşasa tanınmış bir hattat<a class="si-noteref epub-type_noteref" href="#f53" id="backlink-53">53</a> olacaktı. Tohum hâlindeki resim yapmak istidadı<a class="si-noteref epub-type_noteref" href="#f54" id="backlink-54">54</a> bu ailenin ikinci neslinden olan tanınmış bir ressamda<a class="si-noteref epub-type_noteref" href="#f55" id="backlink-55">55</a>kendini göstermiştir.</p>
			<p>İkincisi, küçük kız doğmadan evvel ölmüş olan Hayri Dayı’nın bıraktığı Refet adlı o zaman yedi yaşında olduğu söylenen, uzun kirpikli bir erkek çocuğudur. Burada bir noktayı işaret etmek lâzım. Haminne ile Büyükbaba seksen yaşına kadar yaşamış, hemen hiç hastalık yüzü görmemiş bir çift idi. Fakat onların üç evlâdı da genç yaşlarında veremden ölmüşlerdi. Sebebi Hayri Dayı’nın eşi olan güzel bir saraylı hanımın bu hastalıktan mustarip<a class="si-noteref epub-type_noteref" href="#f56" id="backlink-56">56</a> olması ve mikrobun aileye aşılanmış olmasıdır.</p>
			<p>Üçüncüsü, Saka<a class="si-noteref epub-type_noteref" href="#f57" id="backlink-57">57</a> Apti’dir. İpince, sırık gibi uzun, gözleri âdeta beyaz denilebilecek kadar açık renkte, anormal korkunç bir adamdır. O zamanın sakalarına mahsus deriden, kolsuz bir yelek giyer, omzundan aşağı kırbası<a class="si-noteref epub-type_noteref" href="#f58" id="backlink-58">58</a> sarkar ve her sabah taşlıktaki küpe su getirir. Bu garip adam nasılsa pek de sevimli olmayan küçük kızla pek alâkadardır. Onu görür görmez çömelir, uzun kollarını açar, boyuyla hiç de mütenasip<a class="si-noteref epub-type_noteref" href="#f59" id="backlink-59">59</a> olmayan ince sesiyle, “Küçük niinee,” diye çağırır. Çocuk kaçamazsa kollarının arasına alır ve tavana kaldırır. Bu ses ve yüz, bilhassa bu renksiz gözler, küçük kız için bir korku sembolüdür. Hâlâ bu gün bile bu sesi taklit edebilir ve tüyleri ürpererek hatırlar. Fakat bunun bu kadar sabit bir hatıra olmasının sebebi, belki de o günlerde küçük kızın geçirmiş olduğu, “zatürree” olduğu söylenen, ağır hastalık ve ateş içinde yatarken gözüne görünen hayallerin arasına, onun da karışmasıdır. Ölümün eşiğine kadar geldiği bu ağır hastalık esnasında, gözlerini kapar kapamaz, daima o kadar ürktüğü, safran gibi sarı bir zemin içinde, Apti’nin kollarını açarak üzerine ağır ağır gelmesi ve bu dev gibi uzun mahlûkun sivrisinek kadar ince sesinin, “Küçük niinee, küçük niinee,” diye bağırmasıdır.</p>
		</div>
		<div class="double html5_section">
			<p>Bu hastalık sona erip de küçük kız evde dolaşmaya başladıktan sonra, hayat sahnesinde bir başka varlık peyda olmuştur<a class="si-noteref epub-type_noteref" href="#f60" id="backlink-60">60</a>. Bu onun ömrü boyunca bağlı kaldığı Mahmure ablasıdır.</p>
			<p>Birdenbire, Halide adlı küçük kızla yeğeni Refet için elinde şeker kutuları ile gelen bu Mahmure abla, o zaman dokuz yaşında idi. Parlak siyah saçlı, ateş saçan siyah gözleri ile insana bakan, hareketleri yıldırım gibi seri ve çevik bir mahlûktu. Mahmure abla, Halide’nin annesinin, ilk kocası Bedirhanî Ali Şamil’den olan tek çocuğu idi. Bu çocuk iki yaşında iken ailesi, Bedrifem Hanım’ı Ali Şamil’den ayırtmışlar, biraz sonra Edib Bey’le evlendirdikleri zaman, Edib Bey onu kendi çocuğu gibi bağrına basmış, çocuk da bu üvey babaya kendi babasından daha fazla bir muhabbetle bağlanmıştır. Fakat bir müddet sonra Mahmure ablayı babası almış, maamâfih Ali Şamil Bey İstanbul’dan uzaklaşırken çocuğu annesinin ailesine iade etmiştir.</p>
			<p>Mahmure ablanın gelişi, âdeta bayram gibi bir şey oldu. Bu ateşli abla, Refet’e de Halide’ye de sımsıkı sarıldı, öptü; fakat ikisine karşı da bir büyük ablanın hâkim vaziyetini aldı, öteye beriye koşturdu durdu. Halide’nin oyuncaklarını kırar, kedi gibi ağaçlara tırmanır, herkesin taklidini yapar, yaramazlığı ile bazan salim Haminne’yi bile ağlatırdı. Kemal dayı ona, “Allahın belâsı,” derdi. İşte bu Mahmure abla bir gün Halide’nin elinden tuttu. Refet’in gittiği, karşıdaki mescide bağlı olan mahalle mektebine sürükledi. Bu mektepte gördüğü sahne Halide’nin hafızasına büyük bir kudretle hakk edildi<a class="si-noteref epub-type_noteref" href="#f61" id="backlink-61">61</a>. Bu mektep, erkek çocuklara mahsus idi, azat<a class="si-noteref epub-type_noteref" href="#f62" id="backlink-62">62</a> zamanı caminin önünü altüst eden çocukların kıyamet kopardıkları, bir didişme manzarası yarattıklarından dolayı Halide, o tarafa hiç gidemezdi. Bu defa ders esnasında Mahmure abla onu oraya soktu. Dershanenin kapısına kadar götürdü. Kapı açıktı, içeride şöyle bir hareketli manzara göze çarpıyordu:</p>
			<p>Yerde bir sürü çocuk yer minderlerine oturmuş, önlerinde rahleler<a class="si-noteref epub-type_noteref" href="#f63" id="backlink-63">63</a>, mütemadiyen eğilip oturuyorlar. Kapının karşısında yüksekçe bir yer minderinde, yeşil sarıklı bir hoca efendi. O da, öne arkaya aynı ahenkle sallanarak oturuyor. Arkasındaki duvara dayalı, ucu tavana değen bir değnek. Halide’nin gözleri bu değneğe saplandı kaldı. Arkada oturan çocuklar arasında bir ses mi oldu, ne oldu, Hoca Efendi hemen bu değneği eline aldı ve en arkadaki çocuğun kafasına nişan alarak bir yılan sürati ile indirdi. Evet, Hoca Efendi yerinden kalkmadan ikide bir de bu uzun değneği, gürültü yapmaya cesaret eden herhangi bir rahle başındaki çocuğun kafasına indiriyordu. İşte bu manzaranın hatırasından dolayı, küçük kız mektebe gitmeden okutulup yetiştirilmiş olmasından çok memnundu.</p>
			<p>Anlaşılan bu eve, Mor Salkımlı Ev’i bir müddet için kiraya vermiş olduklarından gelmişlerdi. Bir zaman sonra küçük kız kendini tekrar Mor Salkımlı Ev’de buldu. Bu defa evde bir de Saraylı Hanım hâsıl olmuştu<a class="si-noteref epub-type_noteref" href="#f64" id="backlink-64">64</a>. Üst katı –Kemal dayının odası müstesna<a class="si-noteref epub-type_noteref" href="#f65" id="backlink-65">65</a>– bütün odaları ile işgal eden bu ufak tefek, zayıf Saraylı Hanım’ın fevkalâde elmasları, Avrupaî muhteşem eşyaları, bir de Çerkes halayığı vardı. Esvapları başka kimseninkine benzemezdi. Mahmure abla onun taklidini yapar dururdu. Bu Hanım, uzun müddet Saray’da hocalık ettikten sonra, nihayet o zaman Saray’a intisabı<a class="si-noteref epub-type_noteref" href="#f66" id="backlink-66">66</a> olan Büyükbaba’nın evine çırak edilmişti<a class="si-noteref epub-type_noteref" href="#f67" id="backlink-67">67</a>. Zamanına göre okumuş yazmış, çok kültürlü bir insandı. Onun zengin kütüphanesi, küçük kızın kültürünün bir kısmını hazırlamış, okuyabilecek bir yaşa geldikten sonra bu kütüphaneye dört elle sarılmıştı.</p>
			<p>İlk günlerde küçük kızı en fazla alâkadar eden tarafı, tavşan raksı denilen bir oyunun Saray’da başta gelen unsuru olduğunu söylemeleri idi. Bunun ne demek olduğunu hiçbir zaman anlamadı, fakat kıyafeti hakkında bir fikir edindi. Kış geceleri, Saraylı Hanım etekleri som sırma saçaklı, üstü altın pul işlemeli, renkli kısa etekliklerin pullarını küçük kızla birlikte söker ve galiba satılmaya gönderirdi.</p>
			<p>Küçük kız bu günlerde, kendisinin doğmuş olduğu söylenen, pencerelerinden mor salkımlar sarkan odada yatardı. Bahçeye bakan üç büyük pencerenin altında beyaz örtülü uzun minder vardı. Perdeleri beyaz patiska idi. Bu perdeler hiç kapanmazdı, zira mor salkımlar birer güneşlik vazifesini görürdü. Bahçeden gelen kokuların, gözü okşayan tabiat renklerinin arasında küçük kızın içi şevkle dolmuştu. Her gece gusülhane<a class="si-noteref epub-type_noteref" href="#f68" id="backlink-68">68</a> vazifesini gören büyük yükten<a class="si-noteref epub-type_noteref" href="#f69" id="backlink-69">69</a> şilteler çıkarılır, yere üç yatak serilir ve bu şiltelerin ortasında Haminne, solunda Halide, sağında Mahmure abla yatar. Bu oda, başka zamanlar sebebini bilmediği korku ve huzursuzluktan onu kurtarır. Sabahları Haminne’nin yıkandığı yükten gelen su sesleri ile uyanır.</p>
			<p>Gündüzleri, uzun sedirin bir köşesinde kırmızı minderde Haminne oturur, öbür köşesinde Büyükbaba. İkisinin de elinde daima birer kitap bulunur. Haminne yüksek sesle Fransızcadan tercüme edilmiş kitaplar okur. Büyükbaba’nın elinde mutlaka dinî bir kitap vardır. O, başını hafif hafif sallayarak, dudaklarını kımıldatarak içinden kelimeleri heceler. Haminne yalnız kolay okumakla kalmaz, hem hikâye hem de şiir yazar. Her halde kültür itibarıyla sadece kendi çağdaşları hanımların değil, kocasının da çok fevkindedir<a class="si-noteref epub-type_noteref" href="#f70" id="backlink-70">70</a>. Maamâfih küçük kız Büyükbaba’nın varlığını daha çok hissediyor. Siyah, kudretli ve sert gözleri Halide’ye bakarken birdenbire yumuşar, çocuğun pek de mahiyetini<a class="si-noteref epub-type_noteref" href="#f71" id="backlink-71">71</a> anlamadan dinlediği Rus harplerinden sahneler yaratır. En çok tekrar ettiği vak’a Kars’a aittir.</p>
			<p>Saray’da uzun müddet hizmet etmiş Büyükbaba zengin değildir. Mor Salkımlı Ev karısınındır. Fakat evlendikleri zaman meşru surette<a class="si-noteref epub-type_noteref" href="#f72" id="backlink-72">72</a> kazanılmış epeyce bir paraya sahip olduğu da muhakkaktır. Kendisinden yaşça bir hayli genç olan Nakiye Hanım da bir hayli çeyiz, halayık ve ihmal edilmeyecek kadar mühim bir para ile gelmiştir. Fakat yekûn, bu elâ gözlü, altın saçlı İstanbul kızının parmakları arasından akıp gitmiştir. Haminne’ nin ölçüsüz israfı, şahsî keyfin değil, müfrit<a class="si-noteref epub-type_noteref" href="#f73" id="backlink-73">73</a> cömertliği yüzündendir. Büyükbaba daima hayran kaldığı karısının nihayet, etrafa borçlanma vaziyetinden memnun değildir. Onun zaman zaman şikâyeti Halide’nin hafızasında, cennet havasını gölgelendiren bulutlar gibi kalmıştır. Belki de iktisada riayet etmeyen<a class="si-noteref epub-type_noteref" href="#f74" id="backlink-74">74</a> Halide, bu sebepten dolayı hayatı boyunca borçtan kaçınmıştır.</p>
			<p>Büyükbaba, Haminne’nin odasının karşısında küçük bir odada yatar. Bu odanın bir penceresi bahçenin fıstık ve akasyalı terasına, diğeri de Adalara nazırdır. Burada bir köşe minderi, bir de dolap vardır. Büyükbaba bu dolaptan küçük kıza bazan fındık fıstık ikram eder. Yerdeki mangalda ekmek kızartır, içine tulum peyniri koyar. Küçük kız bunu, nefret ettiği sütü içmeye mecbur ettikleri sabah kahvaltısına bin defa tercih eder. Bu ekmek peynirden, pencereye konan güvercinlere de daima ikram edilir.</p>
			<p>Bu iki odanın açıldığı sofanın ortasında bir bölme vardır. Öbür tarafı selâmlıktır<a class="si-noteref epub-type_noteref" href="#f75" id="backlink-75">75</a>. Büyükbaba selâmlıktan gelirken daima kapıyı vurur ve hareme<a class="si-noteref epub-type_noteref" href="#f76" id="backlink-76">76</a> dahil olduktan sonra kullandığı lisan, selâmlıktan bambaşkadır. Bu tarafta herkese hürmet edilir, halayıklara dahi, “Kalfa Hanım,” diye hitap edilir. Fakat kapının eşiği atlanınca herkese “sen” diye hitap edilir, hele savrulan küfürler, küçük kızı teshir eden<a class="si-noteref epub-type_noteref" href="#f77" id="backlink-77">77</a> zengin, serbest ve korkunç terimlerle doludur. Halide bu küfürleri, haremdeki nazik terimlere tercih eder.</p>
			<p>Bu evde bu defa, Havva Hanım adında ihtiyar bir kadın da vardır. Yemek pişirir, çamaşır yıkar, fakat asla hizmetçi muamelesi görmez. Havva Hanım’ın odasında geçen sahneler ayrıca bahsedilmeye değer mevzulardır<a class="si-noteref epub-type_noteref" href="#f78" id="backlink-78">78</a>.</p>
			<p>Bu günlerde, Halide’nin dünyasında –Büyükbaba hariç– kendisinin içten yakınlık duyduğu kimse yoktur. Onun, o günkü dünyası, yaş ve cins derecesine göre, iki kısma ayrılır. Kız çocuklar ancak on yaşına kadar çocukturlar. Ondan sonra çarşafa girer, büyükler sınıfına dahil olurlar. Büyükler ister on iki ister altmış yaşında olsun, hep birbirinin aynıdır. Halide’ye göre oğlanlar çocuk sınıfında değildirler. Hepsi büyük erkekler gibi giyinirler, gürültücü ve menfur<a class="si-noteref epub-type_noteref" href="#f79" id="backlink-79">79</a> mahlûklardır. Halide’nin bu fikre kapılmasına belki biraz da o civardaki mektepten boşalan erkek çocukların birbiriyle ve etraf ile mütemadiyen didişmeleri sebep olmuştur. Fakat asıl, erkek çocuklara karşı duyduğu nefretin başlıca sebebi, sonradan şahit olduğu, çok acı ve çirkin bir sahnedir. Bundan, daha sonra başka bir vesile ile bahsedeceğim.</p>
			<p>Mor Salkımlı Ev’deki bu devir çok geçmeden, kendini bir gece yarısı Saray’a götürmüş olan Mehmed Efendi’ nin birdenbire gelişi ile sona erdi.</p>
			<p>Saraylı Hanım’ın halayığı Fikriyar, bir gün Haminne’yi selâmlığa çağırdı. Haminne sofadan selâmlığa açılan kapıdan öteye geçerek Mehmed Efendi ile konuşmaya başladı. –Başı örtülü olmak şartıyla Haminne evin adamlarıyla ve hatta komşunun genç erkekleri ile konuşur, bayramlarda onlar hareme gelip Haminne’ nin elini öperlerdi–.</p>
			<p>Halide kapının bu tarafında durdu. Mehmed Efendi ile Haminne’nin konuşmalarını dinledi, pek ne dediklerini kavrayamamakla beraber konuşmanın meali şu idi:</p>
			<p>Halide’nin babası, evine bakan ihtiyar hanımın torunu ile evlenmişti. Halide’yi babasının evine götürmek lâzımdı. Haminne bu haberi alır almaz ağlamaya başlamıştı.</p>
			<p>Küçük kızı dikkatle giydirdiler. Mahmure abla da hazırlandı. Evden ayrılırken küçük kız, âdeta harbe gidiyormuş gibi herkes onu öptü ve uğurladı.</p>
			<p>Babası şimdi Yıldız’da başka bir eve taşınmıştı. Dar bir sokakta, daha küçük bir ev. Her cuma ve pazar günü, gazinosunda mızıka çalarak kalabalık bir halk toplayan, Ihlamur denilen, Beşiktaş’ın tanınmış ağaçlığına çok yakındı. Orada toplanan kadınlar bir kafes arkasında otururlardı. Yani o açık yerde harem dairesi var demekti. İşte bu ağaçlığa sonraları küçük kız evden kaçar gider, fıstık ağaçlarının altında oynar, rüzgârın kendine mahsus yeknesak<a class="si-noteref epub-type_noteref" href="#f80" id="backlink-80">80</a> uğultusunu, yaprakların garip havasını dinler, önündeki sırtın tepesindeki Mor Salkımlı Ev’in bulunduğu yere hasretle bakardı. Şimdi bu fıstık ağaçları arasında, Mehmed Efendi onun elini tutmuş yürüyor ve Mahmure ablaya da yaramazlık etmemesini sıkı sıkı tembih ediyordu. Her halde Mahmure ablanın içi annesinin yerini başka bir kadının almış olmasından dolayı yanıyordu, zira mütemadiyen homurdanıyordu.</p>
			<p>Nihayet eve vasıl oldular<a class="si-noteref epub-type_noteref" href="#f81" id="backlink-81">81</a>, kapıyı ihtiyar hanım açtı, evde gergin bir hava vardı. Oradakilerin kendine büyük bir tecessüs ile baktıklarını küçük kız hissetti. Yukarıda babasının odasında yeni hanım oturmuş dikiş dikiyor, babası sinirli sinirli aşağı yukarı dolaşıyor. Yeni hanım çok güzeldi. Pembe beyaz bir yüz, minimini bir ağız, arkasında altın gibi sarı saçlar iki kalın örgü ile sallanıyor, başında yeşil ipekli bir mendil sarılı, sırtındaki lâcivert esvap bu parlak renklerle lâtif bir tezat<a class="si-noteref epub-type_noteref" href="#f82" id="backlink-82">82</a> yapıyordu. Küçük kız bu renk ahengine bayılmıştı. Yeni çiçek açmış bir badem ağacı gibiydi. Halide, bu genç ve güzel kadının dizlerine sıçradı, boynuna sarıldı ve öptü. Bu beklenmedik sahne babasını da, ihtiyar hanımı da ağlatacak kadar şaşırtmıştı. Anlaşılan, babası bu ilk karşılaşmadan çok korkmuş, küçük kızın üzerinde ne tesir yapacağını kestirememişti. Fakat, belki henüz dört yaşına gelmiş Halide’nin insanlara karşı içinde uyanan akisler, tabiate karşı uyanan akislerin hemen hemen aynıdır. Ağlayan bir insan gördüğü zaman nasıl içi yanarsa, taşlanan bir köpek gördüğü zaman aynı acı ile belki daha fazla ağlardı. Güzel bir şey gördüğü zaman hemen üzerine atılmak isterdi. Etrafındaki bütün vak’alar ve manzaralar hareket hâlindeki muazzam bir panoramadan başka bir şey değildi. Bazısı ağlatır, bazısı güldürür, bazısını sever, bazısından nefret ederdi. Küçük kız için belki hayatın hakikî manası bu idi. Fakat küçük kız bu hareket hâlindeki panoramanın muhtelif parçalarını tamamen birbirinden ayırt etmeye başlamamıştır.</p>
			<p>O akşam Mahmure ablanın Mor Salkımlı Ev’e döneceğini duyunca içinde garip bir acı duydu. Ağlamadı, fakat boynu büküldü. Yeni muhit birdenbire ona yabancı geldi, utanmak denilen şeyi bütün şiddeti ile hissetti.</p>
			<p>Çok şükür o akşam o eve beyaz sakallı, mavi gözlü bir ihtiyar adam geldi. O adamın dost bakışları, tatlı muamelesi sıkıntısını giderdi. Bu ihtiyar, üvey annesinin amcası, aynı zamanda da üvey babası idi. Akşamları sütten başka bir şey verilmeyen bu küçük çocuğa gizlice fındık, fıstık verir, dizine oturtur, başını okşar, onunla konuşurdu. Tavırlarında ne acımak ne de tecessüs vardı. Çocuğa bir arkadaş muamelesi ediyordu.</p>
			<p>Bir zaman sonra evi dolduran üvey annenin akrabası, kardeşleri çocuğa tecessüs ile bakıyor, mütaâla yürütüyorlardı<a class="si-noteref epub-type_noteref" href="#f83" id="backlink-83">83</a>.</p>
			<p>“Ne tuhaf, esmer mi, sarışın mı belli değil.”</p>
			<p>“Saçlarının ucu mısır püskülü gibi, buraya gel... Burun bir küçük patates, aman ne kocaman gözler... Bakma öyle yüzüme...”</p>
			<p>Bütün bunlar birer işkence. İçinde kendisini herkesten başka görmek, güzel çocukların uyandırdığı sıcak hisleri uyandırmaktan doğan bir hasret var. O zannediyordu ki bütün bunlar gözlerinin mavi, teninin pembe olmamasından ileri geliyor... Mavi gözlülere karşı içinde bir kıskançlık, fakat aynı zamanda bir hayranlık hissediyor.</p>
		</div>
		<div class="double html5_section">
			<p>Her halde babasının yeni karısının evinde hayat pek fena geçmedi. Bilhassa hayatının ilk aşkı bu devre tesadüf ettiği için onu unutamaz. Fakat bu ilk aşka gelmeden evvel, içinde de rahatsızlık yaratan veya haz veren birkaç meseleden bahsetmek icap eder.</p>
			<p>Birincisi, kılık kıyafete dairdir. Babası, İngilizlerin terbiye usullerini, çocuklarına giydirdikleri esvapları, verdikleri gıdayı kızına tatbik etmek istiyordu. Çoraplarından, pabuçlarından, mendillerinden, hulâsa her şeyinden o mesuldü. Yalnız şapka giydirmek, o günler için mümkün olmadığından çocuğu yazın başı açık gezdiriyor, kışın da kalpak giydiriyordu. Kış günlerinde hep lâcivert kısa esvaplar, yazın da beyaz. Haminne’nin daima, çocuk soğuk alacak diye söylenmesine rağmen, kolları ve bacakları daima kısa ve çıplak. Fakat kız bunların hava ile münasebetini duymazdı. Onu tazip eden<a class="si-noteref epub-type_noteref" href="#f84" id="backlink-84">84</a> şey kendi yaşında ve kendi sınıfına mensup çocukların kıyafetlerinin bambaşka olması idi. Fazla olarak, o yaştaki kızlara giydirilen kırmalı, parlak renkli, kordelâlı esvapları, üzerlerindeki inci boncukları kıskanırdı. İşte bundan dolayıdır ki, şahsen giyim zevki çok basit olmakla beraber, zevksizlik ve adîlik dahi ifade etse gösterişli ve renkli kıyafetler içinde garip bir tepki uyandırır. Küçük kızın gıdası da diğer çocuklarınkinden ayrıdır. O günün çocukları her istediklerini yerlerdi. Ellerinde horoz şekerleri, renk renk ve şekilde çeşitli şekerlemeler yer dururlardı. Halbuki küçük kıza et ve sebze ve sadece az miktarda yemiş verilir, akşamları ise bir bardak süt içirilip yatırılırdı. O günlerde hayatının en büyük emeli, istediği kadar kiraz, patlayıncaya kadar mısır ve hıyar yemekti. Evet, yemek rejimi, her akşam yıkanmak ve gözlerine o yakıcı damlayı damlatmak olmasa bu evde pek âlâ mesut olacaktı.</p>
			<p>İşte bu, kendini diğer çocuklardan aşağı görmek ve mahrumiyet onda hayvan yavrusuna daha yakın bir his uyandırır; bütün güzellik ifade eden şeylere karşı, gözü ile kulağı ile bütün varlığı ile meclup<a class="si-noteref epub-type_noteref" href="#f85" id="backlink-85">85</a> olan bu kız, bütün hislerinde, daha fazla bir hayvan yavrusuna benzerdi. Maamâfih bütün o yaştaki çocuklar az çok öyledirler.</p>
			<p>O günlerde küçük kızı, Kiria<a class="si-noteref epub-type_noteref" href="#f86" id="backlink-86">86</a> Eleni’nin idare ettiği bir nev’i çocuk yuvasına verdiler. Kiria Eleni’nin iki kız kardeşi ile idare ettiği bu mektebe ekseriya Yıldız civarından Saray’a mensup tanınmış Hıristiyanların küçük çocukları giderdi. Tek Türk çocuğu Halide idi. Oraya nasıl götürdüler pek hatırlayamaz, fakat en derin ve en uzun aşkı Kiria Eleni’ye karşı hissetmiştir ve bu hissini hiç unutamamıştır. İşte bu ihtiyar kadının portresi:</p>
			<p>Dudakları kalın, üst dudak yukarıya, alt dudak aşağıya kıvrılır. Küçük gözlerinden daima su akar, zayıf yanakları buruşuk içinde, kır saçları şakaklarından aşağı sarkar. Kupkuru elleri, içten yıpranmış vücudu her zaman siyah ve bol bir fistan<a class="si-noteref epub-type_noteref" href="#f87" id="backlink-87">87</a> içinde. Haricî görünüşü çirkinlik rekorunu kırabilir. Fakat bu görünüşünün arkasındaki insanî ve ruhî görünüşü çocuk sezmiştir. Bu daima kırpılan gözlerin ifade ettiği şefkatin<a class="si-noteref epub-type_noteref" href="#f88" id="backlink-88">88</a> güzelliği küçük kızın gönlünü sarmıştır. Hiç şüphesiz bu çökük yanakların derin çizgileri, bu kadının başkaları uğrunda, başkaları namına katlandığı meşakkat<a class="si-noteref epub-type_noteref" href="#f89" id="backlink-89">89</a> ve ıstırabın<a class="si-noteref epub-type_noteref" href="#f90" id="backlink-90">90</a> markaları<a class="si-noteref epub-type_noteref" href="#f91" id="backlink-91">91</a> idi. Bu, daima öne doğru eğilen uzun vücutta, kendini yalnız hisseden çocukları kollarının arasına almak, göğsüne basmak isteyen bir ifade vardı.</p>
			<p>İşte bu küçük kız, bu yaşlı mütevazı mahlûkla karşılaşıncaya kadar, bu garip dünyada kendini yapayalnız hissetmişti. O zamana kadar tâbi olduğu hisler, hatta zevkler bile haricî idi. İçi tamamen, etrafında aşılmayan bir duvar ile ayrılmıştı. Yani gönülden gönüle giden ve insan saadetinin hakikî manasını ifade eden bir temasa kavuşmuş değildi. O zamana kadar, içindeki bu aşılmaz duvar içinde varlığı daima bir şey bekler gibi bekler, kendi cinsine ait olmayan hayvanlar arasına düşmüş bir hayvan yavrusu gibi gariplik duyardı. Bu ihtiyar hoca ona iç hayat temasını ilk defa hissettirmişti. Biraz anormal, biraz herkesten fazla uzak duran mahlûk artık oynuyor, sıçrıyor, koşuyor ve yaşıyordu. İhtiyar Eleni’nin varlığı ve huzuru ona sonsuz bir emniyet veriyordu. Küçük kız şarkı söylüyor, ihtiyar kadını memnun edecek Rumca şiirler ezberliyordu.</p>
			<p>Fakat bu muhabbetin de acı ve aksi tarafları yok değildi. O taraf, Eleni’nin çarşıya gittiği saatlerde kendini gösteriyordu. Kapı kapanır kapanmaz küçük kız vahşî vahşî ulumaya başlardı. Âdeta Saray’ın kapılarını açtırdığı o tarihî gecenin bir nev’i tekerrürü<a class="si-noteref epub-type_noteref" href="#f92" id="backlink-92">92</a> olan sahneler oluyordu. Küçük kız, bu çocuk yuvası olan eski evde Eleni olmadığı zaman bağırır, dolaşır, sahibini kaybetmiş bir hayvan gibi çırpınırdı.</p>
			<p>Ev tamamen Türk usulü döşeli; uzun sedirler, konsollu<a class="si-noteref epub-type_noteref" href="#f93" id="backlink-93">93</a> aynalı eski bir yerdi. Konsolun üstünde bir örnek iki lâmba, ortalarında bir büyük saat vardı. Yukarıdaki odanın bir köşesinde, önünde kandil yanan bir Meryem Ana resmi dururdu. Mahmure abla bazan küçük kızı görmeye gelir, her defasında yukarı çıkar, bu resmin önünde durur ve küçük kızın kulağına: “Bu gâvurluk, bu günah, bu kandili söndürmeli,” diye fısıldardı. Fakat küçük kız, insanları birbirinden ayıran din, dil, ırk farkları hâkim olan ve insanları birbirini boğazlamaya sevkeden yola henüz ayak basmamıştı. Onun dünyasının şevki ve saadeti, insanlar arasında kalbi kalbe ulaştıran tabiî yol idi.</p>
			<p>Kiria Eleni’den sonra küçük kızın sevgilisi, sulu gözleri ile Eleni’yi hatırlatan kıvırcık tüylü Hektor adlı beyaz köpek yavrusu idi. Hektor ve bebekleri ile küçük kızda Kiria Eleni’nin uyandırdığı hayat insiyakı<a class="si-noteref epub-type_noteref" href="#f94" id="backlink-94">94</a> içinde geçen mesut günler ne kadar devam etti, bilmem.</p>
			<p>Kiria Eleni’nin mektebi önünden, muhteşem esvaplı papazların uzun eteklerini küçük oğlanların tuttuğu Ortodoks cenaze alayları geçerdi. Mevta<a class="si-noteref epub-type_noteref" href="#f95" id="backlink-95">95</a>, en yeni esvapları ile süslü, yüzü pudralı ve boyalı idi. Bizans’a mahsus eski mağaralardan geliyormuş gibi bu alay, <em>Kirie Eleisson</em><a class="si-noteref epub-type_noteref" href="#f96" id="backlink-96">96</a> denilen dinî ve ağır bir havayı tekrar ederek geçerdi. Küçük kız derhal Hektor’u bebeklerinin salıncağına yatırır, yukarı aşağı ağır ağır yürüyerek Kirie Eleisson’u bütün ciddiyetiyle tekrar ederdi.</p>
			<p>Bazan Eleni onu, bilhassa misafir varken, masanın üzerine çıkartır ve <em>Kukuriko Petinos </em>diye başlayan, sabahları herkesi uyandıran yaramaz horozun şiirini tekrar ettirirdi. O günlerde küçük kız biri evde, diğeri mektepte iki dil konuştuğunun farkında değildi. Dil onun için bir hisse, bir düşünceye hitap eden bir sesten ibaretti. Karşısındakinin anlayışına göre bu işareti verirdiniz.</p>
			<p>Bu mesut günler nihayet sona erdi. Küçük kız yavaş yavaş sönüyor, etrafındaki eşya mütemadiyen sallanıyor gibi hareket ediyor ve başı mütemadiyen dönüyordu.</p>
			<p>Sabahları sırf Eleni’den cüda düşmemek<a class="si-noteref epub-type_noteref" href="#f97" id="backlink-97">97</a> için, giydirilirken ayakta zorla duruyordu. Artık Rum papazlarını taklit etmek, sıçramak, hoplamak, şarkı söylemek sona erdi. Uzun sedirin yanında bir mindere oturur, gözlerini Eleni’ye saplayıp kendini koyuverirdi. Eleni’yi memnun etmek için masanın üzerinde horoz şiirini söylemeye çalışırdı, fakat nefesinin ağzını bir ateş gibi yaktığını da hissederdi.</p>
			<p>Bir gün horoz şiirini söylemek için masaya tırmanırken, etrafındaki eşyanın salıntısı o kadar şiddetlendi, başı o kadar döndü ki bunun farkına varan Eleni onu kucağına alarak evine götürdü.</p>
			<p>Artık günlerce yatak ve o bulantı, tavanın, yerin birbirine karışır gibi salıntısı ve kafasının çekiçle dövülür gibi ağrısı hiç dinmiyordu.</p>
			<p>Ne kadar gün ve gece öyle geçti, tabiî küçük kız bunu bilemezdi, hatırladığı tek şey, babasının sabahları ve geceleri yatağının yanında ağlaması ve sarışın üvey annesinin şaşırıp kalması, gündüzleri Rum komşuların ona şeker getirmeleri ve hızlı sesle konuşmaları idi. Aynı zamanda başucunda doktor denilen bir takım erkekler dolaşıyor, elini tutuyorlar, kucaklarına alıyorlar ve muayene ediyorlardı. Teşhis: galiba verilen ilâçlar fayda etmiyordu. Son çare ve ilâç olarak Haminne’nin evini tavsiye etmiş olacaklardı ki küçük kızı bir arabaya koydular, Mehmed Efendi onu arabadan kucağında çıkardı ve Mor Salkımlı Ev’in bahçesine tekrar girdi.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f5"><a class="si-backref" href="#backlink-5">5</a><span class="si-footnote-text">. Paralel.</span></div>
		<div class="si-footnote html5_aside epub-type_footnote" id="f6"><a class="si-backref" href="#backlink-6">6</a><span class="si-footnote-text">. Taş ya da tuğladan yapılmış.</span></div>
		<div class="si-footnote html5_aside epub-type_footnote" id="f7"><a class="si-backref" href="#backlink-7">7</a><span class="si-footnote-text">. Bu metinde kastedilen Yıldız Sarayı’dır.</span></div>
		<div class="si-footnote html5_aside epub-type_footnote" id="f8"><a class="si-backref" href="#backlink-8">8</a><span class="si-footnote-text">. Bu metinde kastedilen Marmara Denizi’dir.</span></div>
		<div class="si-footnote html5_aside epub-type_footnote" id="f9"><a class="si-backref" href="#backlink-9">9</a><span class="si-footnote-text">. Etiketini.</span></div>
		<div class="si-footnote html5_aside epub-type_footnote" id="f10"><a class="si-backref" href="#backlink-10">10</a><span class="si-footnote-text">. Dikdörtgen.</span></div>
		<div class="si-footnote html5_aside epub-type_footnote" id="f11"><a class="si-backref" href="#backlink-11">11</a><span class="si-footnote-text">. Ezgisi, melodisi.</span></div>
		<div class="si-footnote html5_aside epub-type_footnote" id="f12"><a class="si-backref" href="#backlink-12">12</a><span class="si-footnote-text">. Hanım nine, ailedeki, yaşlı ve saygı duyulan kadınlara verilen unvan.</span></div>
		<div class="si-footnote html5_aside epub-type_footnote" id="f13"><a class="si-backref" href="#backlink-13">13</a><span class="si-footnote-text">. Ter emici, teri alan. Tiftikten ya da yünden dövülerek yapılan ince kumaş.</span></div>
		<div class="si-footnote html5_aside epub-type_footnote" id="f14"><a class="si-backref" href="#backlink-14">14</a><span class="si-footnote-text">. Zorunluluktur.</span></div>
		<div class="si-footnote html5_aside epub-type_footnote" id="f15"><a class="si-backref" href="#backlink-15">15</a><span class="si-footnote-text">. Süsüne düşkün yaşlı kadın.</span></div>
		<div class="si-footnote html5_aside epub-type_footnote" id="f16"><a class="si-backref" href="#backlink-16">16</a><span class="si-footnote-text">. Kabul ettiği.</span></div>
		<div class="si-footnote html5_aside epub-type_footnote" id="f17"><a class="si-backref" href="#backlink-17">17</a><span class="si-footnote-text">. Kısacası.</span></div>
		<div class="si-footnote html5_aside epub-type_footnote" id="f18"><a class="si-backref" href="#backlink-18">18</a><span class="si-footnote-text">. Meydana gelmiştir.</span></div>
		<div class="si-footnote html5_aside epub-type_footnote" id="f19"><a class="si-backref" href="#backlink-19">19</a><span class="si-footnote-text">. Kadınların çarşaf yerine kullandıkları, başörtüsüyle birlikte giyilen hafif üstlük.</span></div>
		<div class="si-footnote html5_aside epub-type_footnote" id="f20"><a class="si-backref" href="#backlink-20">20</a><span class="si-footnote-text">. Durmadan, sürekli.</span></div>
		<div class="si-footnote html5_aside epub-type_footnote" id="f21"><a class="si-backref" href="#backlink-21">21</a><span class="si-footnote-text">. Bilinçaltı.</span></div>
		<div class="si-footnote html5_aside epub-type_footnote" id="f22"><a class="si-backref" href="#backlink-22">22</a><span class="si-footnote-text">. Kapsar.</span></div>
		<div class="si-footnote html5_aside epub-type_footnote" id="f23"><a class="si-backref" href="#backlink-23">23</a><span class="si-footnote-text">. Süsengillerden, baharda çiçek açan, 20-30 cm boyunda soğanlı bir kültür bitkisi (<em>Crocus sativus</em>). Bu bitkinin tepeciklerinin kurutulmasıyla elde edilen, bazı yiyecek ve içeceklere tat, koku ve sarı renk vermekte kullanılan toz.</span></div>
		<div class="si-footnote html5_aside epub-type_footnote" id="f24"><a class="si-backref" href="#backlink-24">24</a><span class="si-footnote-text">. Belirsiz.</span></div>
		<div class="si-footnote html5_aside epub-type_footnote" id="f25"><a class="si-backref" href="#backlink-25">25</a><span class="si-footnote-text">. Hayalinde canlandırır.</span></div>
		<div class="si-footnote html5_aside epub-type_footnote" id="f26"><a class="si-backref" href="#backlink-26">26</a><span class="si-footnote-text">. Kanuni devrinin önemli müderrislerinden Yahya Efendi, Beşiktaş ile Ortaköy arasında, padişahın kendisine tahsis ettiği yerde bir cami yaptırdı. Oradaki türbesini de Mimar Sinan yaptı. Burada kendisiyle beraber pek çok şeyhler, sultanlar gömülüdür.</span></div>
		<div class="si-footnote html5_aside epub-type_footnote" id="f27"><a class="si-backref" href="#backlink-27">27</a><span class="si-footnote-text">. Yansımalar.</span></div>
		<div class="si-footnote html5_aside epub-type_footnote" id="f28"><a class="si-backref" href="#backlink-28">28</a><span class="si-footnote-text">. Küçük çocukları korkutmak için uydurulmuş hayali yaratık, hayalet.</span></div>
		<div class="si-footnote html5_aside epub-type_footnote" id="f29"><a class="si-backref" href="#backlink-29">29</a><span class="si-footnote-text">. (Fr.) <em>cauchemar: </em>Kâbus.</span></div>
		<div class="si-footnote html5_aside epub-type_footnote" id="f30"><a class="si-backref" href="#backlink-30">30</a><span class="si-footnote-text">. Korkunç hayal.</span></div>
		<div class="si-footnote html5_aside epub-type_footnote" id="f31"><a class="si-backref" href="#backlink-31">31</a><span class="si-footnote-text">. Çirkin.</span></div>
		<div class="si-footnote html5_aside epub-type_footnote" id="f32"><a class="si-backref" href="#backlink-32">32</a><span class="si-footnote-text">. Anlamda.</span></div>
		<div class="si-footnote html5_aside epub-type_footnote" id="f33"><a class="si-backref" href="#backlink-33">33</a><span class="si-footnote-text">. Merak.</span></div>
		<div class="si-footnote html5_aside epub-type_footnote" id="f34"><a class="si-backref" href="#backlink-34">34</a><span class="si-footnote-text">. Uygun gördüğü.</span></div>
		<div class="si-footnote html5_aside epub-type_footnote" id="f35"><a class="si-backref" href="#backlink-35">35</a><span class="si-footnote-text">. Korku salma.</span></div>
		<div class="si-footnote html5_aside epub-type_footnote" id="f36"><a class="si-backref" href="#backlink-36">36</a><span class="si-footnote-text">. Durmadan, ardı arkası kesilmeden.</span></div>
		<div class="si-footnote html5_aside epub-type_footnote" id="f37"><a class="si-backref" href="#backlink-37">37</a><span class="si-footnote-text">. Sevecenlikle, acımayla.</span></div>
		<div class="si-footnote html5_aside epub-type_footnote" id="f38"><a class="si-backref" href="#backlink-38">38</a><span class="si-footnote-text">. Eskiden lise derecesindeki okullara verilen ad.</span></div>
		<div class="si-footnote html5_aside epub-type_footnote" id="f39"><a class="si-backref" href="#backlink-39">39</a><span class="si-footnote-text">. Gövdesi kızıl, ayakları ve yelesi kara olan at.</span></div>
		<div class="si-footnote html5_aside epub-type_footnote" id="f40"><a class="si-backref" href="#backlink-40">40</a><span class="si-footnote-text">. Düzensizlik.</span></div>
		<div class="si-footnote html5_aside epub-type_footnote" id="f41"><a class="si-backref" href="#backlink-41">41</a><span class="si-footnote-text">. Yaradılışının.</span></div>
		<div class="si-footnote html5_aside epub-type_footnote" id="f42"><a class="si-backref" href="#backlink-42">42</a><span class="si-footnote-text">. Sessizlik.</span></div>
		<div class="si-footnote html5_aside epub-type_footnote" id="f43"><a class="si-backref" href="#backlink-43">43</a><span class="si-footnote-text">. Padişahların kendi paralarının alınıp verilmesi işini gören özel daire.</span></div>
		<div class="si-footnote html5_aside epub-type_footnote" id="f44"><a class="si-backref" href="#backlink-44">44</a><span class="si-footnote-text">. Osmanlı padişahlarının cuma namazı kılmak için camiye gitmeleri nedeniyle yapılan tören.</span></div>
		<div class="si-footnote html5_aside epub-type_footnote" id="f45"><a class="si-backref" href="#backlink-45">45</a><span class="si-footnote-text">. İbrahim Hakkı Paşa (1862-1918), Osmanlı İmparatorluğu’nun son sadrazamlarından ve tanınmış ilim adamlarımızdandır. 1908’de Maarif Nazırı oldu. Hüseyin Hilmi Paşa’nın istifasından sonra sadrazamlığa getirildi. 17 Eylül 1911’de istifa etti.</span></div>
		<div class="si-footnote html5_aside epub-type_footnote" id="f46"><a class="si-backref" href="#backlink-46">46</a><span class="si-footnote-text">. Osmanlı İmparatorluğu’nda başbakan.</span></div>
		<div class="si-footnote html5_aside epub-type_footnote" id="f47"><a class="si-backref" href="#backlink-47">47</a><span class="si-footnote-text">. Sırrı Bey (Hasan Sırrı Örikağasızade), Shakespeare’den çeviriler yapan, Hukuk, coğrafya dersleri veren düşünce adamımız. Mutasarrıf Ahmed Nazif Paşa’nın oğlu, Nahit Sırrı Örik’in babasıdır.</span></div>
		<div class="si-footnote html5_aside epub-type_footnote" id="f48"><a class="si-backref" href="#backlink-48">48</a><span class="si-footnote-text">. Osmanlı İmparatorluğu’nda bakan.</span></div>
		<div class="si-footnote html5_aside epub-type_footnote" id="f49"><a class="si-backref" href="#backlink-49">49</a><span class="si-footnote-text">. Ağaçtan, tahtadan yapılmış.</span></div>
		<div class="si-footnote html5_aside epub-type_footnote" id="f50"><a class="si-backref" href="#backlink-50">50</a><span class="si-footnote-text">. Tablo.</span></div>
		<div class="si-footnote html5_aside epub-type_footnote" id="f51"><a class="si-backref" href="#backlink-51">51</a><span class="si-footnote-text">. Uğraşı.</span></div>
		<div class="si-footnote html5_aside epub-type_footnote" id="f52"><a class="si-backref" href="#backlink-52">52</a><span class="si-footnote-text">. Çeşit.</span></div>
		<div class="si-footnote html5_aside epub-type_footnote" id="f53"><a class="si-backref" href="#backlink-53">53</a><span class="si-footnote-text">. El yazısı çok güzel olan ve bu işi uğraş olarak yapan sanatkâr. Hat sanatı ile uğraşan kimse.</span></div>
		<div class="si-footnote html5_aside epub-type_footnote" id="f54"><a class="si-backref" href="#backlink-54">54</a><span class="si-footnote-text">. Yeteneği.</span></div>
		<div class="si-footnote html5_aside epub-type_footnote" id="f55"><a class="si-backref" href="#backlink-55">55</a><span class="si-footnote-text">. Mahmure ablanın oğlu Galip Ilgın.</span></div>
		<div class="si-footnote html5_aside epub-type_footnote" id="f56"><a class="si-backref" href="#backlink-56">56</a><span class="si-footnote-text">. Sağlıksız, hasta.</span></div>
		<div class="si-footnote html5_aside epub-type_footnote" id="f57"><a class="si-backref" href="#backlink-57">57</a><span class="si-footnote-text">. Evlere çeşmelerden su taşımayı iş edinmiş olan kimse.</span></div>
		<div class="si-footnote html5_aside epub-type_footnote" id="f58"><a class="si-backref" href="#backlink-58">58</a><span class="si-footnote-text">. Sakaların içinde su taşıdıkları ağzı dar, altı geniş, deriden yapılmış kap.</span></div>
		<div class="si-footnote html5_aside epub-type_footnote" id="f59"><a class="si-backref" href="#backlink-59">59</a><span class="si-footnote-text">. Uygun.</span></div>
		<div class="si-footnote html5_aside epub-type_footnote" id="f60"><a class="si-backref" href="#backlink-60">60</a><span class="si-footnote-text">. Ortaya çıkmıştır.</span></div>
		<div class="si-footnote html5_aside epub-type_footnote" id="f61"><a class="si-backref" href="#backlink-61">61</a><span class="si-footnote-text">. Kazındı.</span></div>
		<div class="si-footnote html5_aside epub-type_footnote" id="f62"><a class="si-backref" href="#backlink-62">62</a><span class="si-footnote-text">. Paydos.</span></div>
		<div class="si-footnote html5_aside epub-type_footnote" id="f63"><a class="si-backref" href="#backlink-63">63</a><span class="si-footnote-text">. Üzerinde kitap okunan, yazı yazılan, bazıları açılıp kapanabilen küçük, alçak masalar.</span></div>
		<div class="si-footnote html5_aside epub-type_footnote" id="f64"><a class="si-backref" href="#backlink-64">64</a><span class="si-footnote-text">. Ortaya çıkmıştı.</span></div>
		<div class="si-footnote html5_aside epub-type_footnote" id="f65"><a class="si-backref" href="#backlink-65">65</a><span class="si-footnote-text">. Dışında.</span></div>
		<div class="si-footnote html5_aside epub-type_footnote" id="f66"><a class="si-backref" href="#backlink-66">66</a><span class="si-footnote-text">. Bağlantısı.</span></div>
		<div class="si-footnote html5_aside epub-type_footnote" id="f67"><a class="si-backref" href="#backlink-67">67</a><span class="si-footnote-text">. Ev bark verilip ve evlendirilip çıkarılan cariyeler hakkında kullanılan bir tabirdir.</span></div>
		<div class="si-footnote html5_aside epub-type_footnote" id="f68"><a class="si-backref" href="#backlink-68">68</a><span class="si-footnote-text">. Eski evlerde, gusletmeye veya yıkanmaya mahsus, zemini çinko kaplı küçük odacık.</span></div>
		<div class="si-footnote html5_aside epub-type_footnote" id="f69"><a class="si-backref" href="#backlink-69">69</a><span class="si-footnote-text">. Eski evlerde, yatak yorgan gibi şeyler koymaya yarayan büyük gömme dolap.</span></div>
		<div class="si-footnote html5_aside epub-type_footnote" id="f70"><a class="si-backref" href="#backlink-70">70</a><span class="si-footnote-text">. Üstündedir.</span></div>
		<div class="si-footnote html5_aside epub-type_footnote" id="f71"><a class="si-backref" href="#backlink-71">71</a><span class="si-footnote-text">. Özünü, içeriğini.</span></div>
		<div class="si-footnote html5_aside epub-type_footnote" id="f72"><a class="si-backref" href="#backlink-72">72</a><span class="si-footnote-text">. Yasanın, dinin ve kamu vicdanının doğru bulduğu şekilde.</span></div>
		<div class="si-footnote html5_aside epub-type_footnote" id="f73"><a class="si-backref" href="#backlink-73">73</a><span class="si-footnote-text">. Aşırı.</span></div>
		<div class="si-footnote html5_aside epub-type_footnote" id="f74"><a class="si-backref" href="#backlink-74">74</a><span class="si-footnote-text">. Uymayan.</span></div>
		<div class="si-footnote html5_aside epub-type_footnote" id="f75"><a class="si-backref" href="#backlink-75">75</a><span class="si-footnote-text">. Saray, köşk veya konaklarda erkeklerin bulunduğu ve erkek konukların alındığı bölüm.</span></div>
		<div class="si-footnote html5_aside epub-type_footnote" id="f76"><a class="si-backref" href="#backlink-76">76</a><span class="si-footnote-text">. Saray ve konaklarda kadınlara ayrılan bölüm.</span></div>
		<div class="si-footnote html5_aside epub-type_footnote" id="f77"><a class="si-backref" href="#backlink-77">77</a><span class="si-footnote-text">. Büyüleyen, aldatan.</span></div>
		<div class="si-footnote html5_aside epub-type_footnote" id="f78"><a class="si-backref" href="#backlink-78">78</a><span class="si-footnote-text">. Konulardır.</span></div>
		<div class="si-footnote html5_aside epub-type_footnote" id="f79"><a class="si-backref" href="#backlink-79">79</a><span class="si-footnote-text">. İğrenç.</span></div>
		<div class="si-footnote html5_aside epub-type_footnote" id="f80"><a class="si-backref" href="#backlink-80">80</a><span class="si-footnote-text">. Monoton.</span></div>
		<div class="si-footnote html5_aside epub-type_footnote" id="f81"><a class="si-backref" href="#backlink-81">81</a><span class="si-footnote-text">. Ulaştılar.</span></div>
		<div class="si-footnote html5_aside epub-type_footnote" id="f82"><a class="si-backref" href="#backlink-82">82</a><span class="si-footnote-text">. Hoş bir çelişki.</span></div>
		<div class="si-footnote html5_aside epub-type_footnote" id="f83"><a class="si-backref" href="#backlink-83">83</a><span class="si-footnote-text">. İnceliyor, fikir yürütüyorlardı.</span></div>
		<div class="si-footnote html5_aside epub-type_footnote" id="f84"><a class="si-backref" href="#backlink-84">84</a><span class="si-footnote-text">. Üzen.</span></div>
		<div class="si-footnote html5_aside epub-type_footnote" id="f85"><a class="si-backref" href="#backlink-85">85</a><span class="si-footnote-text">. Tutkun.</span></div>
		<div class="si-footnote html5_aside epub-type_footnote" id="f86"><a class="si-backref" href="#backlink-86">86</a><span class="si-footnote-text">. (Rum.) Bayan, hanımefendi.</span></div>
		<div class="si-footnote html5_aside epub-type_footnote" id="f87"><a class="si-backref" href="#backlink-87">87</a><span class="si-footnote-text">. (Rum.) Tek parça kadın giysisi.</span></div>
		<div class="si-footnote html5_aside epub-type_footnote" id="f88"><a class="si-backref" href="#backlink-88">88</a><span class="si-footnote-text">. Sevecenliğin.</span></div>
		<div class="si-footnote html5_aside epub-type_footnote" id="f89"><a class="si-backref" href="#backlink-89">89</a><span class="si-footnote-text">. Sıkıntı.</span></div>
		<div class="si-footnote html5_aside epub-type_footnote" id="f90"><a class="si-backref" href="#backlink-90">90</a><span class="si-footnote-text">. Acının.</span></div>
		<div class="si-footnote html5_aside epub-type_footnote" id="f91"><a class="si-backref" href="#backlink-91">91</a><span class="si-footnote-text">. İzleri.</span></div>
		<div class="si-footnote html5_aside epub-type_footnote" id="f92"><a class="si-backref" href="#backlink-92">92</a><span class="si-footnote-text">. Tekrarı.</span></div>
		<div class="si-footnote html5_aside epub-type_footnote" id="f93"><a class="si-backref" href="#backlink-93">93</a><span class="si-footnote-text">. (Fr.) <em>console</em>: Duvar kenarına yerleştirilen, üstüne ayna ve başka süs eşyası konulan, çekmeceli, dolaplı yüksek mobilya.</span></div>
		<div class="si-footnote html5_aside epub-type_footnote" id="f94"><a class="si-backref" href="#backlink-94">94</a><span class="si-footnote-text">. İçgüdüsü.</span></div>
		<div class="si-footnote html5_aside epub-type_footnote" id="f95"><a class="si-backref" href="#backlink-95">95</a><span class="si-footnote-text">. Ölü.</span></div>
		<div class="si-footnote html5_aside epub-type_footnote" id="f96"><a class="si-backref" href="#backlink-96">96</a><span class="si-footnote-text">. (Rum.) “Rabbim, yardım et” anlamında sık sık okunan bir dua, ilâhi.</span></div>
		<div class="si-footnote html5_aside epub-type_footnote" id="f97"><a class="si-backref" href="#backlink-97">97</a><span class="si-footnote-text">. Çok sevilen bir şeyden ayrı kalmamak.</span></div>
	</div>
</body>
</html>