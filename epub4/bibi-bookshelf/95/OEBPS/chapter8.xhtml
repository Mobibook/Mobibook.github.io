<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">8</h1>
			<h2>Memleket haricine ilk gidiş</h2>
		</div>
		<p>Bindiğim vapurun adı İsmailiye idi. İkinci sınıfta altı yataklı bir kamarada güçlükle yatak bulunmuştu. Miss Prime bizi bu garip kıyafetimizle vapura getirdi. Şehirdeki anarşi artmış, polis kimseyle alâkadar görünmüyordu. Miss Prime o gün bana her renk tireli<a class="si-noteref epub-type_noteref" href="#f566" id="backlink-566">566</a> ve bütün levazımı<a class="si-noteref epub-type_noteref" href="#f567" id="backlink-567">567</a> ile bir dikiş çantası hediye etti. Otuz sene evveline kadar bu çantanın ne kadar işime yaradığını tarif edemem. Vapura bir de büyük sandık sokmuşlardı. Ben, koltuğumda kıyafetimle mütenasip<a class="si-noteref epub-type_noteref" href="#f568" id="backlink-568">568</a> bir bohça ile vapura girdim. Salih Zeki, bir Ermeni profesör arkadaşından İskenderiye’de tanınmış bir Ermeni’ye bir tavsiye mektubu verdi. Vapur hareket etti.</p>
		<p>Ben aşağıdaki kamara yatağında oturmuş, iki çocuğum da bana sımsıkı sarılmışlardı. Üstümdeki yatak onlarındı. Kamaranın ortasına eşya yığılmış, karanlık, havasız ve kokulu bir yerdi. Belki bir saat bir şey düşünemez bir hâlde oturdum. Elimde az para, yanımda iki yavru, bütün ailem arkamda, neticesi tahmin edilmeyen bir vaziyette idiler. Bununla beraber asabımda bir gevşeme hissettiğimi de itiraf ederim. Artık yavrularımın gözü önünde, vahşî bir kalabalık tarafından parçalanmak yahut çocuklarımın Üsküdar İskelesi’nde olduğu gibi, çiğnetmek tehlikesinden kurtulmuştum. Biraz sonra kamara tamamen karanlık oldu. Işıklar yanmadan evvel kamaranın kapısı açıldı, şişman bir kadın İngilizce olarak yarı kendisine, yarı bana hitaben, “O siyah bohça da ne oluyor?” dedi.</p>
		<p>Siyah bohça, Haminne’nin bol siyah çarşafının içinde büzülmüş olan bendim. Kalktım çarşafı çıkardım. O sesteki alâka beni teselli etmişti. Ben de İngilizce, “Akşamlar hayırlı olsun,” dedim.</p>
		<p>İngilizce bildiğimi anlayınca çok sevindi. Işık yanınca bizim yeni ahbabın şık giyinmiş, yuvarlak yüzlü, çikolata renginde bir zenci kadın olduğunu gördüm. O da başı üstündeki yatağa çarpmasın diye iki büklüm oturan garip bir insan görüyordu.</p>
		<p>Galiba bir asır kadar uzak gelen, geçen haftadan sonra yüzüm bir mezar kaçkını<a class="si-noteref epub-type_noteref" href="#f569" id="backlink-569">569</a> kadar perişan idi. Aynı zamanda, saçlarımla uğraşmaya zaman olmayacağını tahmin ettiğimden dibinden kesmiştim. İşte bu kısa saçlar birdenbire onu önümde diz çöktürdü. Kollarını belime doladı:</p>
		<p>— Ah, ah Susie’nin resmi gibisin, o da böyledir. İncecik yüz, kederli gözler, kısa saçlar. Susie benim kızımdır –birdenbire sesi mağrur– fakat Susie senin gibi beyaz, babası Fransız, dedi.</p>
		<p>Susie’nin beyaz Fransız babası ve kendisi hakkında bir hayli teferruatlı<a class="si-noteref epub-type_noteref" href="#f570" id="backlink-570">570</a> konuşmadan sonra başımı okşamaya başladı. On dakika içinde hâl tercemesini<a class="si-noteref epub-type_noteref" href="#f571" id="backlink-571">571</a> tamamen öğrenmiştim.</p>
		<p>Beyoğlu’nda “Cataculum” denilen bir yerde şarkı söyleyen bir sanatkârmış. İsim çok garip olduğu için hâlâ hatırımda kalmıştır. 31 Mart Hâdisesi’nin dehşeti, onu çok büyük bir kontratı reddetmeye, İstanbul’dan uzaklaşmaya mecbur etmiş. Bana benzettiği kızı on altı yaşında ve Amerika’da imiş. Susie’nin Fransız babası onu nikâh etmeyi va’d etmiş, fakat ömrü vefa etmemiş<a class="si-noteref epub-type_noteref" href="#f572" id="backlink-572">572</a>. Şimdi yine bir Fransız âşığı varmış.</p>
		<p>Sahnede görünen renkli Amerikan kadınlarına yaraşır derecede şen, şık ve hayatla dolu idi. Bana onda, bizim Reşe’nin rengi ile Nevres Bacı’nın sıcak kalbi yerleşmiş gibi geldi. Süründüğü kuvvetli lavanta o dar, havasız kamaraya garip bir koku yayıyordu.</p>
		<p>Çocuklar bu sevimli ve müşfik<a class="si-noteref epub-type_noteref" href="#f573" id="backlink-573">573</a> kadına, âdeta elinde büyüdükleri bir dadı, aynı zamanda bir arkadaş gibi ısındılar. Gülüyorlar, oynuyorlar, boynuna sarılıp duruyorlardı. O da çocukları kucaklıyor, yukarıya götürüyor, koşturup oynatıyordu.</p>
		<p>Geceleyin altı kişilik kamarada kokudan ve horultudan uyunamıyordu. Fakat bu renkli artist uyanır uyanmaz hava değişiyordu. Her sabah tuvaletini yaparken, Amerikan zencilerinin yarı hüzünlü, yarı alaylı şarkılarını söyler, bana da Mısır’da mülâki olacağı<a class="si-noteref epub-type_noteref" href="#f574" id="backlink-574">574</a> sevgilisini anlatır dururdu. Fransız şakalarını, bir Amerikan zencisinin telâffuzu<a class="si-noteref epub-type_noteref" href="#f575" id="backlink-575">575</a> ile taklit ederdi. Kendi tuvaleti bitince çocukları yıkar giydirirdi.</p>
		<p>İskenderiye’ye beş günde vasıl olduk. İstanbul’dan telgraf almış olan Ermeniler bizi vapurdan aldılar, Muhammed Ali Meydanı’nda, Madam Bonnard adlı bir Fransız kadının işlettiği bir otele götürdüler.</p>
		<p>Bu Ermenilerin başında Şinorkyan vardı. Bu adam Abdülhamid devrinde İstanbul’u terk etmişti. Tavır ve hisleri tamamen Osmanlı Türkü’nün efendiliğini ifade eden bir vatandaş, güvenilir bir insandı.</p>
		<p>İskenderiye’de hiçbir zaman unutamayacağım bir günah işledim. Bu, yukarıda vapurda kamarada bana ve çocuklarıma bir dostluk ve şefkat göstermiş olan, o renkli artiste karşı oldu. Bundan sırası geldiği zaman bahsedeceğim.</p>
		<p>Otelin önünde mütemadiyen laternalar<a class="si-noteref epub-type_noteref" href="#f576" id="backlink-576">576</a> çalınıyor, başlarında beyaz veya renkli mendiller bağlı İtalyan kızları, ellerinde birer tabak, geçenlerden para topluyorlardı. Parlak pabuçlu, ipekli entarili, feslerinin püskülü bir tarafa inmiş Araplar meydanda dolaşıyorlardı. Oteldeki bir odanın sağ tarafındaki bir pencere İskenderiye’nin Avrupalaşmış bir sokağına bakıyor, sol tarafındaki pencereden mavi suların kıyıları yıkadığını görüyordunuz.</p>
		<p>Gece yaklaşınca sokağın gürültüsü son dereceyi buluyordu. Her halde Mısır’ın Türkiye’ninkinden bambaşka olan, renkleri, sesleri, karışık kalabalıktan gelen neşeli türküleri, hepsinin her an hareket hâlinde olan canlı tavırları bana yepyeni bir şey gibi geldi.</p>
		<p>İstanbul’daki son haftanın korkulu günlerinden sonra bu yepyeni âlem çocukları avuttu, meşgul etti. İstanbul’dan mektuplarım Amerikan Konsoloshanesi vasıtasıyla geldiği için oraya sık sık gidiyor, fakat mektup bulamamak beni büyük bir endişeye düşürüyordu.</p>
		<p>Orada kitaplardan öğrenilen Arapça, halkın dilini anlamaya kâfi değildi. Kimse İngilizce konuşmuyordu. İskenderiye’de o günlerde en fazla konuşulan yabancı dil Rumca idi. Bereket versin ki ben de henüz, çocukluğumdan beri konuştuğum sokak Rumcasını unutmamıştım.</p>
		<p>Kötü bir tesadüf olarak İskenderiye’de kızıl ve kızamık salgını vardı. Aynı zamanda çocuk ölümü çok yükselmişti. Mısır’a vardığımızın haftasında küçük oğlumun ateş gibi yandığının farkına vardım. Vücudundaki kırmızı lekeleri de görünce aklımı kaybedecek dereceyi buldum. Hemen oteldeki bir Rum doktoru çağırdım.</p>
		<p>Muayeneden sonra kızıl olduğunu ve derhal hastaneye kaldırmak mecburiyetinde olduğunu söyleyince kafama demir sopa inmiş gibi sandalyeye çöktüm, kaldım. Benim bu yeisim<a class="si-noteref epub-type_noteref" href="#f577" id="backlink-577">577</a> ihtiyar doktorun merhametini celb etti, gözlerinin yaşardığını hatırlıyorum. Omzumu okşadı ve şefkatle titreyen bir sesle:</p>
		<p>— Korkma kızım, merak etme, enflüanza derim, sen de çocuğu yataktan çıkarma, öteki yavruyu da yanından uzak tut, dedi.</p>
		<p>Yapayalnız ve ailemden uzak bulunduğum bu yabancı ilde, bir otel köşesinde bundan daha müthiş bir şey olamazdı. Fakat bu insaniyetli ihtiyar doktorun, hastalığı saklaması haber alınırsa ceza görmesini mûcib olacağını<a class="si-noteref epub-type_noteref" href="#f578" id="backlink-578">578</a> bilerek, bu fedakârlığı yapması ne büyük bir teselli oldu.</p>
		<p>O hafta endişe içinde geçti. İstanbul’dan haber yoktu. Yanımdaki parayı bitirmemek için çamaşırları kendim yıkıyordum. Acaba İstanbul’dakileri öldürdüler mi? diye gözüme uyku girmiyordu. Hasta olmayan minimini yavrum çamaşırları yatakların üstüne serer, büyük gözleri yüzümden ayrılmazdı. O günlerde o, bana âdeta minyatür bir baba gibi görünüyordu. Sabahları biraz hava alsın diye otelin önüne çıkardığım vakit bir düziye elimi çeker, hasta kardeşinin yanına gitmek isterdi. Odada, uzakta bir sandalyeye bağdaş kurar, küçük kardeşine masala benzer bir şeyler uydurur ve söylerdi.</p>
		<p>Oğlum biraz iyileşince Amerikan Konsoloshanesi’ne kadar gittim, mektup sordum, yoktu. Konsoloshane kâtibi beni kapıya kadar indirirken, gemideki zenci dostumuzun yanında bir beyaz adamla kapıdan girdiklerini gördüm.</p>
		<p>Acaba yanındaki erkeğin biraz külhanbey tavrı mı, kahverengi dudaklarına biraz mübalâğa ile sürülen kırmızılık mı, yoksa benim ömrüm boyunca kurtulmaya çalıştığım, fakat kurtulamadığım sınıf muhafazakârlığı<a class="si-noteref epub-type_noteref" href="#f579" id="backlink-579">579</a> mı, nedir bilemem, bir şey, beni onu tanımamazlığa sevk etti<a class="si-noteref epub-type_noteref" href="#f580" id="backlink-580">580</a>. Siyah gözleri birdenbire bana acı acı baktı. İçlerinde: “Galiba artık dostluğuma ihtiyacın kalmadı,” der gibi bir mana vardı. Yanındaki adamın kolunda merdivenlerden çıkarken ben kapıda buz gibi dondum kaldım. Arkasından koşup bu küçük hareketimden dolayı affını dilemek, gönlünü almak istiyordum. Fakat kâtibin yanında utandım, kapının yanından bir zaman ayrılamadım. Maamâfih, içimdeki utanç, kendi gözümde beni küçük düşüren bu hatıra daima bir ibret olarak unutulmayacaktı.</p>
		<p>Tam üç hafta sonra evden mektup geldi. O kadar perişan bir vaziyette idim ki Salih Zeki’ye bir telgraf çekerek çocuğumuzun hastalığını bildirdim ve hemen Mısır’a gelmesini söyledim.</p>
		<p>Salih Zeki, 1 Mayıs’da geldi. Küçük hâlâ yatakta, fakat tehlikeyi atlatmış ve kardeşine de bir hastalık geçmemişti. Bilhassa hastalığın kızıl olmayıp da kızamık olduğunu anlamak da bize biraz ferahlık vermişti.</p>
		<p>İstanbul’dan gelen haberler şu idi:</p>
		<p>Mahmud Şevket Paşa<a class="si-noteref epub-type_noteref" href="#f581" id="backlink-581">581</a>, Makedonya’dan ordusu ile gelmiş, Abdülhamid’in ordusunu kolaylıkla yenmişti. Abdülhamid tahttan indirilmiş, yerine Sultan V. Mehmed geçirilmişti. Abdülhamid, Selânik’e nefyedilmiş, Hüseyin Hilmi Paşa’nın<a class="si-noteref epub-type_noteref" href="#f582" id="backlink-582">582</a> riyasetinde yeni bir kabine kurulmuş, bu kabineye Talât Paşa Dahiliye, Cavit Bey<a class="si-noteref epub-type_noteref" href="#f583" id="backlink-583">583</a> Maliye Nazırı olarak girmişlerdi. Aynı zamanda örfî idare<a class="si-noteref epub-type_noteref" href="#f584" id="backlink-584">584</a> ilân edilmiş, mürteciler şiddetle ceza görmüşlerdi.</p>
		<p>Bu günlerde benim Mısır’da olduğumu haber alan Isabel Fry’den bir mektup aldım. Beni İngiltere’ye davet ediyordu. Bu memleket beni çok alâkadar etmekle beraber, biraz yalnız seyahat etmek korkusu, fakat en fazla, çocuklarımdan ayrılmak beni bu daveti kabul etmemeye sevkediyordu.</p>
		<p>Salih Zeki Bey, çocuklara bir ana gibi bakmayı va’d ediyor, sıhhatim ve maneviyatım için bu daveti kabul etmemi istiyordu. Uzun süren bir münakaşadan sonra kabul etmeye razı oldum.</p>
		<p>On beş gün için Kahire’ye gidip Ehramları gördükten sonra, Port Said’den yapayalnız, İngiltere’ye giden bir vapura bindim. Bana zor gelen şeylerden biri de o günlerde şapka giymek idi.</p>
		<p>Eğer o seyahati teferruatıyla nakl edebilsem<a class="si-noteref epub-type_noteref" href="#f585" id="backlink-585">585</a> bu gün on iki yaşında bir kız çocuk hiç şüphesiz benimle eğlenir. O kadar sıkıntılı geçti. İngiltere sahillerine yaklaşıp da beni Miss Fry tarafından gönderilen bir kadın vapurdan almaya gelinceye kadar, her dakika bana bir asır kadar uzun geldi.</p>
		<p>Şimendifere bindik, Londra’ya gittik Miss Fry’ın o zaman Londra’da oturduğu Marylebone Street’deki evinde misafir oldum. Dostları ile beraber, İngiltere’yi görmemiş bir kadın için hakikaten dikkate değer bir program hazırlamışlardı. Gerçi ben İngiltere’yi bilmiyordum ama, benim İngiliz gazetelerinde çıkmış olan makalelerim beni o muhitte epeyce, ismen, tanıtmıştı.</p>
		<p>Bu ilk ziyaret esnasında, burada ancak hafızamda en fazla yer etmiş olanlardan bahsedeceğim. Yani bunlar sıraya konmuş değillerdir.</p>
		<p>Londra’da ilk günlerde o devrin ateşli ve tanınmış sanatkârlarının başta gelenlerini görmek nasip<a class="si-noteref epub-type_noteref" href="#f586" id="backlink-586">586</a> olmuştu. Beni aralarındaki toplantılara davet ediyorlar ve sayıları mahdut dahi olsa orada ilk defa topluluğa hitap eden konuşmalar yapıyordum. Londra’da, gerek bu toplulukta, gerek Miss Fry’ın evinde tanımış olduklarım arasında üzerime ilk büyük tesiri yapan, muharrir Nevinson’du<a class="si-noteref epub-type_noteref" href="#f587" id="backlink-587">587</a>.</p>
		<p>Daima doğru bildiğinden ayrılmaz, kendi memleketini de harici de en açık bir tarzda tenkit ederdi. Hayatımda karşılaştığım idealistler arasında, inandığına her şeye rağmen sadık kalan iki kişi, hayat arkadaşım Adnan Adıvar<a class="si-noteref epub-type_noteref" href="#f588" id="backlink-588">588</a> ile Nevinson idi.</p>
		<p>İdealizm kadar, maddî bakımdan olduğu kadar manevî bakımdan da insanı daimî bir yalnızlığa sürükleyen şey yoktur. Bazan bu yalnızlıktan da çok öteye gider, hatta insanın değil sükûn ve tabiî hayatına, hatta yaşamasına bile mani olabilir. Bu, tabiî İngiltere’de, Türkiye’ deki kadar tehlikeli ve müşkül değildir. Fakat memleket haricinde idealistlerin hareketlerini gözden geçirdiğim zaman Nevinson’unki kadar sadece imana dayanana hiç tesadüf etmedim. Edebî bakımdan bana o günlerde en fazla tesir yapan Miss Fry’ın dostları arasında bulunan meşhur sanatkâr Masefield’dir<a class="si-noteref epub-type_noteref" href="#f589" id="backlink-589">589</a>. Onların köydeki evlerine birkaç gün misafir oldum. Bu adam henüz o kadar meşhur değildi. Maamâfih bir hayli yıl sonra İngiltere’nin resmî büyük şairi oldu.</p>
		<p>Sonraları, dünyaca tanınan <em>Pompey </em>adlı eserini yazmış, fakat henüz neşretmemişti. Ziyaretim esnasında bana bu eseri baştan başa okudu. Bu beni hayran etti. O günlerde Masefield’in sanatkârlığı ile alay edenlere ben, <em>Pompey </em>basıldıktan sonra okumadım. Bu gün bana ne tesir yapacağını bilmem, fakat İngiltere’de basıldığı zaman muazzam bir şöhret yapmıştı.</p>
		<div class="double html5_section">
			<p>İngiltere’deki hatıralarım arasında, Cambridge’de Profesör Browne’un<a class="si-noteref epub-type_noteref" href="#f590" id="backlink-590">590</a> evine misafir olduğum günler başta gelir. Profesör Farsça ve Türkçe dillerinde ve kültüründe zamanın en büyük bir âlimi idi. Gibb’in<a class="si-noteref epub-type_noteref" href="#f591" id="backlink-591">591</a> <em>Osmanlı Şiir Tarihi</em><a class="si-noteref epub-type_noteref" href="#f592" id="backlink-592">592</a> adlı eski edebiyatımız hakkında en metotlu ve faydalı büyük eserin yaratılmasında da tesiri olmuştu.</p>
			<p>Profesör, beni bir gün üniversiteye götürdü. O günlerde İrlanda henüz muhtar<a class="si-noteref epub-type_noteref" href="#f593" id="backlink-593">593</a> değildi. Fakat o gün İrlanda muhtariyeti hakkında çok mühim ve tarihî bir münakaşa yapılıyordu. Tabiî ben, o münakaşayı bir misafir sıfatı ile geriden dinledim. Uzun bir masada, üniversitenin en büyük profesörleri ile bir de İrlanda muhtariyetini müdafaa eden (Mr.) Dillon<a class="si-noteref epub-type_noteref" href="#f594" id="backlink-594">594</a> adlı o günün en meşhur bir hatip ve milliyetçisi vardı. İhtiyar bir adamdı. Evvelâ samimiyeti ve sevimliliği bende heyecan uyandırdı. Âdeta gözlerimden yaş geldi. Yanımdakilerden bu yaşları saklamak için önüme eğildiğimi hatırlıyorum, maamâfih aynı zamanda böyle bir mevzuun bir üniversitede serbestçe münakaşasına meydan veren İngiltere’nin iç idare sisteminin hususiyetlerini de gösteriyordu. Zannediyorum ki, İngiltere’den başka bir yerde, hatta Fransa’da bile Dillonları taşlayabilirler.</p>
			<p>Parlamentoyu ziyaretim de bende derin bir intiba<a class="si-noteref epub-type_noteref" href="#f595" id="backlink-595">595</a> bıraktı. Dünyanın en eski parlamentosu ister istemez benim gibilerde büyük bir hürmet ve taktir uyandırır. İnanıyorum ki parlamenter sisteme doğru gidenlerin onu kendilerine misal olarak almaları doğru olur. İngiliz sistemi halk arasında her zaman kanlı çarpışmalara mani olmuş, bilhassa idare mekanizmasını şahsî tesirlerden uzak tutmak sureti ile memleketlerinin istikbalini korumuştu. Bu parlamento aynı zamanda memleketlerinin temeli olan millî ananelerini söküp atmayan bir müessesedir.</p>
			<p>Diğer mühim bir hatıra da Oxford Üniversitesi’ne dairdir. Orada B. Russell’ın<a class="si-noteref epub-type_noteref" href="#f596" id="backlink-596">596</a> evinde bir hafta misafir kaldım. Salih Zeki, bana ondan, zamanımızın en büyük ilim kafası diye bahseder dururdu. Bir taraftan hususî bir kadın toplantısına davet edildiğim için orada yapmaya mecbur olduğum konuşmayı, korka korka kafamda hazırlarken, bir taraftan da bu büyük ilim adamını merak ediyordum.</p>
			<p>Russell, Üniversite’nin tedris unsurları<a class="si-noteref epub-type_noteref" href="#f597" id="backlink-597">597</a> arasında idi. Birinci karısı olan sevimli ve ciddî bir Amerikalı kadınla evli idi. Bu Russell’ın kendisi, o günlerde, hiç de Salih Zeki’nin çizdiği büyük âlim portresine benzemiyordu.</p>
			<p>Kendisi, o tarihte ilk heyecanlı devrelerini yaşayan kadın hareketine kendini tamamen kaptırmıştı. Evinde bir sürü genç veya yaşlı Amerikalı kadın misafir etrafını alır, kendisi de bütün gün kadın erkek müsavatını<a class="si-noteref epub-type_noteref" href="#f598" id="backlink-598">598</a> âdeta bir papaz gibi büyük mitinglerde vaaz eder dururdu.</p>
			<p>O evde geçen hafta da tamamen şahsî olan, beni âdeta gülünç denecek derecede üzen bir meseleden burada bahsetmeden geçemeyeceğim.</p>
			<p>İngiltere’ye gelirken yanımda olan para tükenmişti. Londra’dan ayrılırken Miss Fry’den bana İstanbul’dan gelecek herhangi mektubu hemen Oxford’a göndermesini rica etmiştim. Çünkü bana zarf içinde para gönderiyorlardı. Şayet İstanbul’dan para gelmezse Londra’ya dönmek için tren param yoktu. Bu bir hafta bir kâbus gibi kafama hâkim oldu. Ev sahiplerinden ödünç olarak yol parası istemek bana o kadar ağır geliyordu ki şayet hareket sabahına kadar para gelmezse intihar etmeye kadar vermiş bulunuyordum. Geceleri sabaha kadar uyuyamıyordum. Nihayet hareket sabahı bir zarf içinde bana İstanbul’dan beş İngiliz lirası geldiği zaman âdeta yeniden doğmuş gibi oldum.</p>
		</div>
		<div class="double html5_section">
			<p>Burada biraz istitrâd<a class="si-noteref epub-type_noteref" href="#f599" id="backlink-599">599</a> yaparak Russell ile daha sonraki karşılaşmalarımdan bahsedeceğim.</p>
			<p>1927’de Londra’da yaşarken, en eski dostumuz Raymond Swing, Russell, Lord Luu ülkesindeki muhtelif evlerden birinde oturuyordu. Ben de onun evine zaman zaman misafir olurdum.</p>
			<p>Lordluk ünvanını henüz hayatta olan kardeşi taşıyordu. Fakat bu Russell’da ikinci eşi ile beraber, bu malikânenin köşklerinin birinde, yepyeni ve şahsî bir nazariyeye<a class="si-noteref epub-type_noteref" href="#f600" id="backlink-600">600</a> dayanan bir çocuk mektebi açmıştı. Swing’lerin çocukları da o mektebe gidiyor, Russell’ın kendisi de akşamları bize geliyor ve geceleri uzun uzun konuşuyorduk. Ben şahsen, o mektebin tuttuğu yolun, gerek çocuk terbiyesine, gerek aile bütünlüğüne mazur<a class="si-noteref epub-type_noteref" href="#f601" id="backlink-601">601</a> olduğuna inanmakla beraber diğer fikirlerinden çok istifade ettim.</p>
			<p>Russell’ın dinsiz olduğu söyleniyordu. Çünkü, Rusya’da dinin yasak edilişi, o günlerde köylünün boynuna Meryem Ana resmi yerine, bir makine resmini (takmalarının) kudsiyet ve tapınmak alâmeti hakkında ne düşündüğünü sordum. İnsanların mutlak insandan başka bir şeye tapınmak ihtiyacının önüne geçilemeyeceğini söyledi.</p>
			<p>Bu gün dünyanın en büyük ilim adamlarında dahi insanlardaki bu ruhî ihtiyacın sönmemesi ve şayet sönerse insanları hayvan yapacağı hakkında bir kanaat hâsıl olmaktadır.</p>
			<p>Daha sonraları B. Russell’ı bir zamanlar İngiltere’de posta nazırı olan bir dostun evinde de görürdüm ve bu sahada derin bir tekâmül<a class="si-noteref epub-type_noteref" href="#f602" id="backlink-602">602</a> geçirdiğine kani olmuştum<a class="si-noteref epub-type_noteref" href="#f603" id="backlink-603">603</a>. Russell’ın içinde büyük ilmî dehâsı yanında, daima derinleşen manevî bir gelişmenin devam ettiği göze çarpıyordu. Her halde Russell’ın fikir ve ilim ve dünyasında büyük önderler arasında kalacağına şüphe yok. Şimdi de tıpkı vaktiyle feminizm meselesinde gösterdiği samimî kanaatle dünya sulhü için çalışmaktadır.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f566"><a class="si-backref" href="#backlink-566">566</a><span class="si-footnote-text">. Dikiş ipliği.</span></div>
		<div class="si-footnote html5_aside epub-type_footnote" id="f567"><a class="si-backref" href="#backlink-567">567</a><span class="si-footnote-text">. Gerekli olan şeyleri.</span></div>
		<div class="si-footnote html5_aside epub-type_footnote" id="f568"><a class="si-backref" href="#backlink-568">568</a><span class="si-footnote-text">. Uygun.</span></div>
		<div class="si-footnote html5_aside epub-type_footnote" id="f569"><a class="si-backref" href="#backlink-569">569</a><span class="si-footnote-text">. Bir ölü gibi, beti benzi atmış.</span></div>
		<div class="si-footnote html5_aside epub-type_footnote" id="f570"><a class="si-backref" href="#backlink-570">570</a><span class="si-footnote-text">. Ayrıntılı.</span></div>
		<div class="si-footnote html5_aside epub-type_footnote" id="f571"><a class="si-backref" href="#backlink-571">571</a><span class="si-footnote-text">. Özgeçmişini.</span></div>
		<div class="si-footnote html5_aside epub-type_footnote" id="f572"><a class="si-backref" href="#backlink-572">572</a><span class="si-footnote-text">. Ömrü yetmemiş.</span></div>
		<div class="si-footnote html5_aside epub-type_footnote" id="f573"><a class="si-backref" href="#backlink-573">573</a><span class="si-footnote-text">. Sevecen.</span></div>
		<div class="si-footnote html5_aside epub-type_footnote" id="f574"><a class="si-backref" href="#backlink-574">574</a><span class="si-footnote-text">. Buluşacağı.</span></div>
		<div class="si-footnote html5_aside epub-type_footnote" id="f575"><a class="si-backref" href="#backlink-575">575</a><span class="si-footnote-text">. Söyleyişiyle.</span></div>
		<div class="si-footnote html5_aside epub-type_footnote" id="f576"><a class="si-backref" href="#backlink-576">576</a><span class="si-footnote-text">. Kolu çevrilerek çalınan, sandık biçiminde bir tür org.</span></div>
		<div class="si-footnote html5_aside epub-type_footnote" id="f577"><a class="si-backref" href="#backlink-577">577</a><span class="si-footnote-text">. Üzüntüm.</span></div>
		<div class="si-footnote html5_aside epub-type_footnote" id="f578"><a class="si-backref" href="#backlink-578">578</a><span class="si-footnote-text">. Sebep olacağını.</span></div>
		<div class="si-footnote html5_aside epub-type_footnote" id="f579"><a class="si-backref" href="#backlink-579">579</a><span class="si-footnote-text">. Tutuculuğu.</span></div>
		<div class="si-footnote html5_aside epub-type_footnote" id="f580"><a class="si-backref" href="#backlink-580">580</a><span class="si-footnote-text">. İtti.</span></div>
		<div class="si-footnote html5_aside epub-type_footnote" id="f581"><a class="si-backref" href="#backlink-581">581</a><span class="si-footnote-text">. Mahmud Şevket Paşa (1856-1913), Hareket Ordusu Komutanı, Harbiye Nazırı ve Sadrazam sıfatlarıyla Meşrutiyet devrinin ünlü kişilerindendir.</span></div>
		<div class="si-footnote html5_aside epub-type_footnote" id="f582"><a class="si-backref" href="#backlink-582">582</a><span class="si-footnote-text">. Hüseyin Hilmi Paşa (1855-1921), Osmanlı İmparatorluğu’nun son sadrazamlarındandır.</span></div>
		<div class="si-footnote html5_aside epub-type_footnote" id="f583"><a class="si-backref" href="#backlink-583">583</a><span class="si-footnote-text">. Mehmed Cavit (1875-1926), Meşrutiyet’ten sonra maliye nazırlığında bulunmuş, ekonomiye ait eserleri ve kuvvetli hitabetiyle tanınmış ilim ve siyaset adamıdır.</span></div>
		<div class="si-footnote html5_aside epub-type_footnote" id="f584"><a class="si-backref" href="#backlink-584">584</a><span class="si-footnote-text">. Sıkıyönetim.</span></div>
		<div class="si-footnote html5_aside epub-type_footnote" id="f585"><a class="si-backref" href="#backlink-585">585</a><span class="si-footnote-text">. Ayrıntılarıyla anlatabilsem.</span></div>
		<div class="si-footnote html5_aside epub-type_footnote" id="f586"><a class="si-backref" href="#backlink-586">586</a><span class="si-footnote-text">. Fırsat.</span></div>
		<div class="si-footnote html5_aside epub-type_footnote" id="f587"><a class="si-backref" href="#backlink-587">587</a><span class="si-footnote-text">. Henry Wood Nevinson (1856 – 1941), <em>More Changes More Chances</em> (Daha Çok Değişim, Daha Çok Şans) adlı eserin yazarıdır. H. Edib <em>Akşam </em>gazetesinde yayımlanan İngiltere anılarında (<em>Akşam</em>, Sene 21, No. 7428, 27 Haziran 1939’da bu serinin beşinci yazısı olan “İnsan ve Zihniyet Portresi”) Nevinson’dan ve İngiltere’yle ilgili gözlem ve düşüncelerinden daha ayrıntılı olarak bahseder.</span></div>
		<div class="si-footnote html5_aside epub-type_footnote" id="f588"><a class="si-backref" href="#backlink-588">588</a><span class="si-footnote-text">. Abdülhak Adnan (Adıvar) (1881 – 1955), Meclis-i Mebusan’da İstanbul mebusu olarak görev yapmış, ilk TBMM’de Sıhhiye ve Muaveneti İçtimaiye vekilliğine seçilmiş, tanınmış bilim ve siyaset adamlarımızdandır. <em>Osmanlı Türklerinde İlim</em>, <em>Tarih Boyunca İlim ve Din</em> gibi çok önemli kitapları vardır.</span></div>
		<div class="si-footnote html5_aside epub-type_footnote" id="f589"><a class="si-backref" href="#backlink-589">589</a><span class="si-footnote-text">. John Edward Masefield (1878 – 1967), İngiliz şairi, roman ve oyun yazarı.</span></div>
		<div class="si-footnote html5_aside epub-type_footnote" id="f590"><a class="si-backref" href="#backlink-590">590</a><span class="si-footnote-text">. Edward G. Browne (1862 – 1926), İngiliz Doğubilimcisi. Bugün bile değerini koruyan <em>A Literary History of Persia</em> (İran Edebiyatı Tarihi) adlı eserin yazarıdır.</span></div>
		<div class="si-footnote html5_aside epub-type_footnote" id="f591"><a class="si-backref" href="#backlink-591">591</a><span class="si-footnote-text">. Elias John Wilkinson Gibb: (1857 – 1901), İskoçyalı Doğubilimci ve Türkolog. Başlıca eserleri: <em>Otoman Literature: The poets and poetry of Turkey</em>, <em>A history of Otoman poetry</em>. <em>A history of Otoman poetry</em>’nin birinci cildi Gibb hayatta iken basılmıştır.</span></div>
		<div class="si-footnote html5_aside epub-type_footnote" id="f592"><a class="si-backref" href="#backlink-592">592</a><span class="si-footnote-text">. E.J.W. Gibb, <em>Osmanlı Şiiri Tarihi</em>, Cilt I, Kitap I, İ.Ü. Yayınları 207, Edebiyat Fakültesi İngiliz Edebiyatı Şubesi, İstanbul 1943. Önsöz: Halide Edib Adıvar.</span></div>
		<div class="si-footnote html5_aside epub-type_footnote" id="f593"><a class="si-backref" href="#backlink-593">593</a><span class="si-footnote-text">. Özerk.</span></div>
		<div class="si-footnote html5_aside epub-type_footnote" id="f594"><a class="si-backref" href="#backlink-594">594</a><span class="si-footnote-text">. John Dillon (1851 – 1927), İrlandalı hekim ve siyaset adamı.</span></div>
		<div class="si-footnote html5_aside epub-type_footnote" id="f595"><a class="si-backref" href="#backlink-595">595</a><span class="si-footnote-text">. İzlenim.</span></div>
		<div class="si-footnote html5_aside epub-type_footnote" id="f596"><a class="si-backref" href="#backlink-596">596</a><span class="si-footnote-text">. Bertrand Russell (1872 – 1970), İngiliz filozof ve yazar, matematikçi. 1950 Nobel Edebiyat ödülü sahibidir.</span></div>
		<div class="si-footnote html5_aside epub-type_footnote" id="f597"><a class="si-backref" href="#backlink-597">597</a><span class="si-footnote-text">. Öğretim elemanları.</span></div>
		<div class="si-footnote html5_aside epub-type_footnote" id="f598"><a class="si-backref" href="#backlink-598">598</a><span class="si-footnote-text">. Eşitliğini.</span></div>
		<div class="si-footnote html5_aside epub-type_footnote" id="f599"><a class="si-backref" href="#backlink-599">599</a><span class="si-footnote-text">. Söz arasında, sırası gelmişken, antrparantez.</span></div>
		<div class="si-footnote html5_aside epub-type_footnote" id="f600"><a class="si-backref" href="#backlink-600">600</a><span class="si-footnote-text">. Kişisel bir kurama, teoriye.</span></div>
		<div class="si-footnote html5_aside epub-type_footnote" id="f601"><a class="si-backref" href="#backlink-601">601</a><span class="si-footnote-text">. (Burada) Sakıncası.</span></div>
		<div class="si-footnote html5_aside epub-type_footnote" id="f602"><a class="si-backref" href="#backlink-602">602</a><span class="si-footnote-text">. Gelişme.</span></div>
		<div class="si-footnote html5_aside epub-type_footnote" id="f603"><a class="si-backref" href="#backlink-603">603</a><span class="si-footnote-text">. İnanmıştım.</span></div>
	</div>
</body>
</html>