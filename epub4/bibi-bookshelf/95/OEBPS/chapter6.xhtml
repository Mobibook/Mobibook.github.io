<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Mor Salkımlı Ev</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>6</h1>
			<h2>Evlilik hayatı</h2>
		</div>
		<p>Evlilik hayatımı imkân dairesinde kısa keseceğim. Babam, Sultantepesi’ndeki evin bir dairesini bize vermişti. Burada Salih Zeki’nin birinci eşinden olan bir oğlu<a class="si-noteref epub-type_noteref" href="#f458" id="backlink-458">458</a> da bizim yanımızda idi. Bu çocuğu evvel de tanımıştım, fakat bu vaziyette beni çok alâkadar etti. Çünkü kısmen bizde, kısmen de annesi ile üvey babasının yaşadığı Kadıköy’deki bir evde kalıyordu.</p>
		<p>Çocukların hayatlarının iki eve ayrılması, onların hayatlarının tabiî olarak, onlara iki ayrı muhitin havasına intibak etmek<a class="si-noteref epub-type_noteref" href="#f459" id="backlink-459">459</a> mecburiyetini yükletir. Bunun nasıl bir iç istikrarsızlığına<a class="si-noteref epub-type_noteref" href="#f460" id="backlink-460">460</a> sebep olduğunu tecrübe etmiş olduğum için, ona karşı içimde hem acımak ve hem de mesuliyet hissi vardı. Maamâfih bizim evde çok mesuttu. Galiba bizde kalmayı tercih ederdi. Çok neşeli ve daima oyun seven bir çocuk olduğu için, kardeşlerimle akşama kadar oynardı. Hatta ben de zaman zaman bu oyunlara katılırdım. Maamâfih, ona karşı bir analık vazifem olduğunu da hissederdim. İşte bundan dolayı yaramazlığı, taşkınlığı ahlâk kaidesini aşar aşmaz, tıpkı küçük kardeşlerime yaptığım gibi, onun da yakasına sarılırdım.</p>
		<p>Tahsili meselesinde de babam ve ben çok alâkadar olduk. Daima toprakla, tabiatle meşgul olması onda bir jeolog olma kabiliyetini sezdiriyordu. Hakikat hâlde bu günün Türk jeologlarının başında gelen bir mevkii vardır.</p>
		<p>Daha sonraları Galatasaray’da iken bazan ben onun üniformasını giyer, o da benim esvaplarımı giyerek dolaşır dururduk. Bir zaman sonra yazılarımı da ona dikte etmeye başlamıştım.</p>
		<p>Ev kadını rolünü çok ciddiyetle ele almıştım. Aynı zamanda fikrî çalışmalarım ve yazılarım da devam ediyordu. Salih Zeki Bey’in <em>Kamus-u Riyaziyat</em><a class="si-noteref epub-type_noteref" href="#f461" id="backlink-461">461</a> (adlı) eserinin içindeki büyük riyaziyeci ve filozofların hayatını muhtelif eserlerden toplayan ve hazırlayan bir asistan veyahut kâtip vazifesini görüyordum.</p>
		<p>Akşamları babamla Salih Zeki Bey’e, Conan Doyle’un<a class="si-noteref epub-type_noteref" href="#f462" id="backlink-462">462</a> hikâyelerini okumak bir vazife hâlini almıştı. Bu, benim için faydalı oldu. Çünkü herhangi İngilizce eseri ele alıp, tabiî bir surette Türkçe olarak okumak yolunda beni bu akşamlar yetiştirdi.</p>
		<p>İşittiğime göre Sherlock Holmes<a class="si-noteref epub-type_noteref" href="#f463" id="backlink-463">463</a>, Abdülhamid’i de o devirde çok alâkadar edermiş. Ve Esvapçıbaşı İsmet Bey<a class="si-noteref epub-type_noteref" href="#f464" id="backlink-464">464</a> her akşam bir paravananın arkasından sabaha kadar bu eserlerin tercümesini okurmuş. Fakat Saray’da yapılmış olan bu tercümeler<a class="si-noteref epub-type_noteref" href="#f465" id="backlink-465">465</a> neşredilmiş değildir. Ben de Sherlock Holmes ile epeyce alâkadar oldum. Hikâyelerinden karakter ve hâdiseler geceleri rüyalarıma girer dururdu.</p>
		<p>İki sene müddetle tek derdim ana olamamaktı. Yirmiden evvel bünyemin ana olmaya müsait olmadığını söyledikleri zaman, iki yıl ayları ve günleri saydım, durdum. Garip olarak bazı kadınlar için ana olamamak, bazıları için de ana olmak saadetini geçen hiçbir şey yoktur.</p>
		<p>Ben kendim, o iki yıl, daha fazla Fransız Edebiyatı ile meşgul oluyordum. Fransız dilinin güzelliği, edebiyat şekillerinin kusursuzluğu beni teshir ediyordu. Maamâfih çok geçmeden şeklinden ve üslûbundan<a class="si-noteref epub-type_noteref" href="#f466" id="backlink-466">466</a>, Fransız ruhunun güzelliğine karşı iptilâsından<a class="si-noteref epub-type_noteref" href="#f467" id="backlink-467">467</a> ziyade, bu milletin fikir hürriyeti ve fikir namusu üzerinde duran tarafları beni yakaladı.</p>
		<div class="double html5_section">
			<p>Daudet’yi<a class="si-noteref epub-type_noteref" href="#f468" id="backlink-468">468</a> her zaman sevimli bulur, eserlerinin rikkat ve hararetini bilhassa çok severdim. Bununla beraber, Fransız Edebiyatında bu devirde, fikrime en çok tesir yapan Zola<a class="si-noteref epub-type_noteref" href="#f469" id="backlink-469">469</a> olmuştur. İlk önce uzun eserlerini sıra ile ve dikkatle okurken biraz yadırgamış ve sevimsiz bulmuştum. Fakat bir defa üslûbunun ağırlığını, hayat tablolarının birbirine karışan acayipliğini, hatta âdeta mide bulandıran çirkin ve hayvanî insiyakların üzerinde durmasını biraz hazmettikten sonra, onların arkasındaki Zola’ nın kendisini yavaş yavaş anlamaya başladım. Zaman zaman bu karışık tarihlerin arkasında, hakikatte yaşayan insan örnekleri görürdünüz. Çirkin ve karışık tarafların ise bir zaman sonra Zola’nın şahsî idealizminden doğduğunu idrake başladım. İnsanların zaaf kötülüklerinin bazan iğrenç tablolarla teşhiri âdeta bu nev’i örneklere manevî bir ceza tayinine benziyordu.</p>
			<p>Bütün bu taraflarım yavaş yavaş söndü. Zola, ruhumun kudretli bir mürebbisi<a class="si-noteref epub-type_noteref" href="#f470" id="backlink-470">470</a> olarak kaldı. Alelâde bir ferdin ağzını kapadığımız zaman nasıl nefes almak için çırpınırsa, Zola da hakikat telâkki ettiği her şeyi olduğu gibi ifade etmek için aynı surette çırpınmıştır. Bu sahada mutlak bir fikir namusu ile ömrünün sonuna kadar bu ihtirasla çalışmış olan bir muharrir tanımadım ve tanıyacağımı da zannetmiyorum. İnsanlık seviyesini çok yüksek tutmuş, fakat insanın herhangi zaafına da taviz<a class="si-noteref epub-type_noteref" href="#f471" id="backlink-471">471</a> kabul etmeyen bir şekilde vurmuştu.</p>
			<p>İnsanların rezaletlerini teşhir ederken, cinsî zaaflarını büyük bir mübalâğa ile göstermiş olması hoşa gitmeyen bir tarafıdır. İnsanların ve insanlığın bin türlü zaafı varken, Zola’nın neden en fazla cinsî tarafında bu kadar ısrarla karar kıldığını anlamış değilim. Maamâfih, kendisi de bu mübalâğasında biraz ileri gitmiş olduğunu son yazılarında ihsas eder. Bununla beraber, Zola cinsî sapıklığın insanın en büyük zaafı olduğuna daima inanmış olsa gerek. Zannediyorum ki normal ve ölçülü vaziyet almayan insanın hayvaniyetten yukarı çıkamayacağına kanaat getirmiştir.</p>
			<p>Son zamanlarda Zola’nın, dünya edebiyatında tekrar, âdeta klâsik telâkki edilen ve en fazla okunan muharrirlerinden biri olması, bütün dünyaya hâkim görünen ahlâk düşüklüklerine karşı bir aksülâmel hasıl olması ihtimalini hatıra getiriyor.</p>
			<p>Zola’yı okurken ben, Hazret-i İsa’nın mabetten faizcileri kovduğunu gösteren meşhur bir tabloyu hatırlarım. O tabloda Hazret-i İsa’nın gözlerindeki kutsî<a class="si-noteref epub-type_noteref" href="#f472" id="backlink-472">472</a> dehşet bana aynı zamanda Pasteur’ü<a class="si-noteref epub-type_noteref" href="#f473" id="backlink-473">473</a> de düşündürür. Eğer Pasteur korkunç hastalıkların âmili olan mikropların, insanların arasına daldığını görse, o da maddî bakımdan aynı dehşet ve aciz<a class="si-noteref epub-type_noteref" href="#f474" id="backlink-474">474</a> içinde nasıl bir tehlike karşısında olduklarını insanlara söylerdi.</p>
			<p>Maalesef bu Pasteur devri, benim ruhî tesellim ve dayanağım olan mistik tarafımı bir zaman için öldürdü. Fakat bu gün inanıyorum ki Zola aramızda olsa insaniyeti saran ıstırap, huzursuzluk, istikbal yolunu kaybettiren kararsızlığa göre, o dahi bu günün büyük ve samimî âlimleri gibi, insanlara manevî kıymetlere dört elle sarılmalarını tavsiye ederdi.</p>
			<p>Zola’ya o kadar genç yaşta içten dalmak, insaniyeti onun gözleri ile görmek, hayli uzun süren bir uykusuzluk nöbeti yaptı. Bir zaman için, Sultantepesi’nde her zaman bana büyük bir zevk veren yeşillikler, Boğaziçi sularının o tarife sığmayan eda ile akışı, gecelerin koyu mavi göklerinde birer altın damlası gibi yıldızların ışıltısı, hep rengini kaybetmiş, hiç değişmeyen koyu kurşunî ağır bir yüzün rengi içinde kalmıştır.</p>
		</div>
		<div class="double html5_section">
			<p>Epeyce zaman yatakta kaldım, âdeta ölüm mukaddermiş<a class="si-noteref epub-type_noteref" href="#f475" id="backlink-475">475</a> gibi sönüp gidiyordum. Maamâfih 1903’de ana olacağımı hissettiğim zaman bütün bunlardan uzaklaştım ve yavaş yavaş sıhhate kavuştum. Oğlum Ayetullah o sene meydana geldi, on altı ay sonra da ikinci oğlum Zeki Hikmetullah’a kavuştum.</p>
			<p>Bu devre ait tecrübe ve hislerimin üzerinde duracak değilim. Bunlar, ben yaşta ve başta her ananın geçirdiği tatlı ve acı tecrübelerdir. Birincinin adını garip bir rüyanın tesiri ile koymuştum. İkinci doğduğu zaman Japon – Rus muharebesinde Amiral Togo’nun zaferi memleketimizde bütün muhayyileleri o kadar harekete geçirmişti ki mahallemizde doğan diğer erkek çocuklar gibi o da Togo diye çağırıldı durdu.</p>
			<p>Zeki, elli günlük iken biz Beyoğlu Caddesi’ndeki Rasathane’nin üst katındaki müdür dairesine taşındık. Yazları umumiyetle Burgaz Adası’na gidiyorduk.</p>
			<p>Rasathane günlerinden bir gün, belki Sultantepesi’ndeki sakin muhitindekinden fazla, kendi içime çekilmiş bir hayat sürdüm. Çocuklarımla ve evimle meşgul olmadığım zamanlar, dairenin arkasında, arka taraflardaki evlere bakan küçük bir odaya çekilirdim. İki arkadaşımdan biri yazı masası, öteki ise piyano idi.</p>
			<p>Bu dar hücrede Zola’dan, Shakespeare’e döndüm. Shakespeare İngilizcesinin çok azgın bir ahengi vardı; daha fazla Anglo Sakson ruhunun kudretini ve sadeliğini ifade eder. Ben de Shakespeare’i tercüme edenler bilhassa his ve manzaralarda Türkçenin kendi menbaından<a class="si-noteref epub-type_noteref" href="#f476" id="backlink-476">476</a> gelen kelimeleri kullanmaları yerinde olur zannediyorum. Böyle sade bir Türkçeye Shakespeare’i tercüme etmek o zamanın münevverlerinin affedemeyecekleri bir cüretti. Fakat tercümesine başladığım <em>Hamlet</em>’i bastırmaya niyetim olmadığı için, kendi zevkime göre yazıyordum. Shakespeare’in psikolojik ve felsefî düşünceleri dahi, o zamana kadar pek de görülmemiş olan tâbirlerle ifade ettiği göze çarpıyor. Bana da Türkçede aynı şey yapılır gibi geldi.</p>
			<p>Salih Zeki Bey, <em>Hamlet</em>’in Fransızcasını okumuş, aslında muazzam kudret ve sanatla değil, eserin fikrî tarafıyla âlakadar olmuştur. Ondan dolayı benim tercümem onda büyük bir şevk uyandırdı. Masasının üzerinde duran tercümelerdeki Türk dilinin yüksek edebiyatında pek kullanılmayan tâbirleri daima kırmızı bir kalemle, çizer, yerine tumturaklı<a class="si-noteref epub-type_noteref" href="#f477" id="backlink-477">477</a>, izafetli<a class="si-noteref epub-type_noteref" href="#f478" id="backlink-478">478</a> tâbirleri koyardım. Maamâfih ben, Shakespeare’in sonelerini<a class="si-noteref epub-type_noteref" href="#f479" id="backlink-479">479</a> tercümeye başlayınca onun da bu husustaki titizliği sendelendi, çünkü o da lirik ifadesinin dürüst bir edebî Türkçe ile ifadesi mümkün olmadığını anladı.</p>
			<p>O zamandan beri Shakespeare’in tercüme ve tahlili sahasında çok uzak kaldığım devirler oldu. Fakat onu 1906’da en iyi anladığımı sanıyorum.</p>
			<p>Sanatta herhangi dâhiden fazla, şahsiyetten uzak kalmış olan Shakespeare, bana şu hakikati öğretti: Erkek ve kadın, sanatta ve kültür şekillerinde umumiyetle birbirlerinden başka hususiyetler göstermişlerdir. Maamâfih, deha denilen şey ve hatta muhitin üstünde anlaşılmayan bir kabiliyet bazan bir erkek dâhi, kadın ruhunu, kadınların ifade edemeyeceği bir derinlikle ifade ettiği gibi, kadın dâhi de sanatta bir erkek ruhunu bazan erkekten fazla anlıyor. Deha cinse göre değil, dâhinin ruhunun hususiyetine göre eser yaratıyor.</p>
			<p>Meselâ, Süleyman Dede’nin <em>Mevlid</em>’i ile Hazret-i İsa’ya atfedilen İncil’in bazı pasajlarında ancak bir kadının duyabileceği muhabbet ve rikkat görülür. Buna mukabil Shakespeare, ifadesinde az istisna ile daima erkek kalmıştır.</p>
		</div>
		<div class="double html5_section">
			<p>O sene ilkbaharda Sultantepesi’ne geçtik ve yazı orada geçirdik. On beş yaşında olan Nilüfer, merhum Mehmed Baha Pars’la evlendi, fakat o senenin acı bir vak’ası vardır. O da Mahmure ablaya aittir.</p>
			<p>Ali Şamil Paşa’nın yeğeni Abdürrezzak Bey, İstanbul Şehremini<a class="si-noteref epub-type_noteref" href="#f480" id="backlink-480">480</a> Rıdvan Paşa’nın<a class="si-noteref epub-type_noteref" href="#f481" id="backlink-481">481</a> uşağı Ahmed Ağa’yı evine çağırmış, sokak tamir edilinceye kadar Ahmed Ağa’yı evinde hapsedeceğini söylemişti. Bunu haber alan Rıdvan Paşa, Abdülhamid’e şikâyet etmiş, Abdülhamid de barışmalarını, meseleyi kapamalarını emretmiş.</p>
			<p>Abdürrezzak Bey, Ahmed Ağa’yı salıvermemiş, Rıdvan Paşa da yol amelelerini ellerinde kazma kürek Ahmed Ağa’yı kurtarmak için göndermiş. İki taraf çatışmışlar, bazıları yaralanmış. Fakat biraz sonra sükûnet teessüs etmiş, herkes bunun çok sürmeyeceğini hissetmiş.</p>
			<p>Bir akşam babam Saray’dan mutadan<a class="si-noteref epub-type_noteref" href="#f482" id="backlink-482">482</a> evvel, yüzü büyük bir keder içinde döndü. Rıdvan Paşa’nın, Ali Şamil Paşa’nın evinden uzak olmayan bir yerde öldürülmüş olduğunu söyledi. Katiller, Üsküdar Kumandanı olan Ali Şamil Paşa’ya getirilmiş, bir gece hapsedilmiş, fakat Abdürrezzak’ın müdahalesi ile sabahleyin serbest bırakılmışlardı. Bu, tabiî Sultan Hamid’in huzurunu kaçırmış ve o gece Ali Şamil Paşa başta, bütün Bedirhanîleri yakalamışlar, Ali Şamil’in eline zincir vurularak o gece Trablusgarp’a sürmüşlerdi.</p>
			<p>Ali Şamil Paşa’nın konağının yanında Mahmure ablanın oturduğu ev de abluka<a class="si-noteref epub-type_noteref" href="#f483" id="backlink-483">483</a> edilmişti. Kapısında daima bir polis bekliyor ve kimseyi içeri sokmuyordu. Bütün ömründe eczacılığından başka bir şeyle meşgul olmayan zavallı enişte de aynı vapurda, elleri zincirler içinde nefyedilmişti<a class="si-noteref epub-type_noteref" href="#f484" id="backlink-484">484</a>. Hulâsa, on iki yaşında çocuklar da dahil, İstanbul’da tek erkek Bedirhanî kalmamıştı. Bunların bir çoğu meseleden haberdar bile değildiler. Zavallı Ali Şamil Paşa bu kavgayı tasvip etmemiş<a class="si-noteref epub-type_noteref" href="#f485" id="backlink-485">485</a>, fakat bir taraftan ailesinin tesiri, bir taraftan da bir nev’î irsî derebeylik gururu ile başını belâya sokmuştu. Bundan sonra tabiî hiçbirimiz Mahmure ablanın evine gidemiyorduk. Haydarpaşa’dan kalkan tren onun evinin bulunduğu yüksek sırtın önünden geçerdi. Herhangimiz oradan geçsek, kalkar onu görmek ümidiyle gözlerimiz bu evin penceresine saplanırdı. Bu günlerde Ali Şamil Paşa’nın bizim eve sık gelmesi dolayısıyla babamın da sürüleceği söyleyip duruyordu. Çünkü, aylığını hak etmek veya yeniden Sultan Hamid’e sokulup bir şeyi elde etmek için önüne geleni jurnal eden bir hafiye ordusu vardı. O hafiye sistemi maalesef memleketimizde bir türlü temizlenemeyen bir salgın hâlini aldı. Abdülhamid’den sonra dahi her rejimde hür fikirli vatandaşlar bu hafiyelik yüzünden rahat yüzü görmediler.</p>
		</div>
		<div class="double html5_section">
			<p>Mahmure abla o zaman en büyüğü dokuz yaşında, en küçüğü on bir aylık dört çocuğu olduğu gibi, beşincisine de gebe idi. Oradan geçerken hiçbir zaman trenden onu görmek nasip olmadı. Yalnız bir defa baş örtüsünü balkonda asılı gördüm ve sabaha kadar uyuyamadım.</p>
			<p>Bu günlerde babam da büyük bir ıstırap içinde idi. Mahmure abla kurtulduktan sonra demiş ki: “Bir gün beybabayı trende görünce polis yasağını unuttum, gözleri bizim pencerede ayakta duruyordu. Balkona koştum, ellerimi salladım. Birdenbire ellerini yüzüne kapadı, ağlamaya başladı.”</p>
			<p>Evet, eve geldikten sonra babam, annemin öldüğü akşamki gibi ağladı, ağladı. Saray’da bütün tanıdıklara müracaat ediyor eniştemi kurtarmak için çabalayıp duruyordu.</p>
			<p>Sultantepesi’nde başka bir evde Teyze ile beraber oturan Haminne de mutlak Mahmure ablayı görmeye gideceğini, polislere yalvarıp, hiç olmazsa kapıdan konuşmak için izin alacağını söylüyordu.</p>
			<p>Bir gün, tek atlı bir arabanın içinde siyah çarşafı ile geçerken manalı bir şekilde bana elini salladı. Derhal Abla’ya gittiğini anladım. O akşam gelmeyince fena halde korkmuştum, fakat ertesi gün ağlayarak ve gülerek çıktı geldi. O gece Mahmure ablada kalmıştı.</p>
			<p>Anlattığına göre arabasını uzakta bırakmış, eve gitmiş ve bir polisle karşılaşmışlar. Anlaşılan umumiyetle iki polisin beklediği bu kapıda tesadüfen bir tek polis bulunuyordu. O güzel, temiz, karışık yüz, o dişsiz, pembe dudaklar, o yalnız beş vakit namazını kılan değil, içi de temiz olan bu ihtiyar kadın telâşsız sesiyle polise yalvarmış:</p>
			<p>— Yukarıdaki evde torunum var evlât. Benden başka kimsesi yok. Dört çocuk, beşincisi de hemen hemen doğacak. Yanında tek adam yok; senin de çoluğun çocuğun yok mu? Merhamet et evlâdım,” demiş.</p>
			<p>Anlaşılan polisin üzerinde bu çok tesir yapmış. Etrafı gözleri ile tetkikten sonra:</p>
			<p>— Gir içeri nine. Ama yarın öteki arkadaşlar gelmeden ben gelir seni erkenden çıkarırım. Fakat sakın hızlı konuşmayın haa. Haber alırlarsa beni de sürgün ederler,” demiş.</p>
			<p>Haminne bu vak’ayı anlatırken dedi ki:</p>
			<p>— En çok korktuğum şey, Mahmure’nin benim polisle konuştuğumu görmesidir. Çünkü mutlak aksilenirdi. Beni görünce ilk sözü, niye polise o kadar yalvarıyorsun, oldu. Ama ikimiz de birbirimize sarılarak ağlaştık.</p>
			<p>Abla’nın doğurmasına üç ay kalmıştı. Daha evvel çıkarılmazsa yardımsız, ilâçsız ve kimsesiz kendi kendine kalacaktı. Bunu düşünürken Mahmure ablayı her gece rüyamda görürdüm. Kimsesiz ve dört çocuk arasında doğum ağrısını yapayalnız geçiriyor gibi tahayyül ettiğim zamanlar, içim sızlar dururdu.</p>
			<p>Fevkalâde bir mahkeme kararıyla enişteyi Trablusgarp’dan Kudüs’e gönderdiler. Fakat Ali Şamil Paşa ölünceye kadar ailesiyle Trablusgarp’da kaldı.</p>
			<p>Mahmure abla çocuğunu bizim yanımızda doğurdu, biraz sonra Kudüs’e kocasının yanına gitti.</p>
			<p>Bütün bu sıkıntılar sonraları da zaman zaman gelen ve uzun süren bir uykusuzluk hastalığı yaptı. Beni, sıcak bir yere, bilhassa Beyrut’a hava tebdiline göndermeye karar vermişlerdi. Fakat İstanbul’dan ayrılmak için resmî izin bir türlü çıkarılamadı.</p>
			<p>Nihayet Burgaz’da bir ev tuttuk, gittik. Ev, eski biçim geniş sofalı, mor salkımlı, bahçesi gül, hanımeli kaplı bir yerdi. Orada hayat benim için tamamen değişti. Âdeta Beşiktaş’daki evde yaşıyor gibi olurdum. Dik bir sırtın üstünde idi. Önü denize kadar çamlık, aşağısı kumluk, pencerelerinin önünden mavi denize bakar dururdum.</p>
			<p>Oraya hasta gittim orada yalnız maddî değil, manevî muvazenemi<a class="si-noteref epub-type_noteref" href="#f486" id="backlink-486">486</a> de buldum. Hilkatin insanlara tabiat sayesinde verdiği güzellik ve günlük hazlar içerisinde yaşadım. Sabahleyin çocuklar dadıları ile ben de ahçıyı da alarak eşeklere binip tepedeki çamlığa çıkıyor, akşama kadar orada yiyor, içiyor, yaşıyordum.</p>
			<p>Reşe, büyük oğlumun dadısı idi. Artık şık bir Habeş güzeli olmuştu. Yüzünü daima örttüğü için sokakta dikkati celbeder, erkekleri peşine düşürürdü. Küçük oğlumun dadısı Adalı bir Rum kızı idi. Artık bütün gün bir hamakta yatıyordum, denizin tuzlu harareti, çamların tatlı korkusu beni afiyete<a class="si-noteref epub-type_noteref" href="#f487" id="backlink-487">487</a> kavuşturmuştu.</p>
			<p>Bu günlerde etrafımızda birçok dost ve ahbap hasıl olmuştu. Benim de içimde Shakespeare merakımın yanında bir de sırf uyuyabilmek için okuduğum Nâimâ<a class="si-noteref epub-type_noteref" href="#f488" id="backlink-488">488</a> ile başlayan vakayi’namelere<a class="si-noteref epub-type_noteref" href="#f489" id="backlink-489">489</a> şiddetli bir alâka uyanmıştı.</p>
			<p>Bizim edebiyatımızda hakikî dâhiler hiç şüphe yok ki üslûplarının demir leblebi gibi çetin olmasına rağmen, bu vakayi’namelerdir. O hamakta bu vakayi’namelerin içindeki fertleri ve kalabalığın inanılmayacak bir realizmi ile canlandığını hissediyorum.</p>
			<p>İşte kendi içine bu kadar kapanmış olmamdan dolayı gerek Makedonya’daki siyasî depremlerden, gerekse yeni bir rejim hazırlayan hareketlerden haberdar değilim diyebilirim. Bu 1907 senesine tesadüf eder. 1908’de tekrar Burgaz’a gittiğim zaman 24 Temmuz’da ilân edilen Meşrutiyet hemen hepimizde az çok sâkin bir havaya düşen ve beklenilmeyen bir yıldırım tesiri yaptı.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f458"><a class="si-backref" href="#backlink-458">458</a><span class="si-footnote-text">. Ahmed Malik (Sayar) (1892 – 1965), Türk jeolog.</span></div>
		<div class="si-footnote html5_aside epub-type_footnote" id="f459"><a class="si-backref" href="#backlink-459">459</a><span class="si-footnote-text">. Uymak.</span></div>
		<div class="si-footnote html5_aside epub-type_footnote" id="f460"><a class="si-backref" href="#backlink-460">460</a><span class="si-footnote-text">. Dengesizliğine.</span></div>
		<div class="si-footnote html5_aside epub-type_footnote" id="f461"><a class="si-backref" href="#backlink-461">461</a><span class="si-footnote-text">. On iki ciltten oluşan eserin ilk iki cildi 1315/1897 tarihinde İstanbul’da Karabet Matbaası’nda basılmıştır. “Elif” harfindeki maddeleri kapsayan 400 sayfa metin ve açıklamalardan oluşan eserin ilk cildinin geliri, Darüşşafaka Cemiyeti’ne bağışlanmıştır. Yazarın el yazısıyla olan diğer ciltler İ.Ü. Kütüphanesi, T.Y.908 – 919’da kayıtlıdır.</span></div>
		<div class="si-footnote html5_aside epub-type_footnote" id="f462"><a class="si-backref" href="#backlink-462">462</a><span class="si-footnote-text">. Sir Artur Conan Doyle (1859 – 1930), İngiliz yazar. İlk eserleri tarihî romanlar olup, sonraları yazdığı polisiye türündeki eserleriyle tanınmıştır. Ayrıca Boer Savaşı ve Birinci Dünya Savaşı’yla ilgili eserleri vardır.</span></div>
		<div class="si-footnote html5_aside epub-type_footnote" id="f463"><a class="si-backref" href="#backlink-463">463</a><span class="si-footnote-text">. Conan Doyle’un polisiye romanlarının başkahramanı Holmes, özel hafiyedir.</span></div>
		<div class="si-footnote html5_aside epub-type_footnote" id="f464"><a class="si-backref" href="#backlink-464">464</a><span class="si-footnote-text">. Esvapçıbaşı İsmet Bey (1843-1906), II. Abdülhamid zamanında tanınmış Saray adamlarındandır. II. Abdülhamid’in süt kardeşi ve Fehim Paşa’nın da babasıdır.</span></div>
		<div class="si-footnote html5_aside epub-type_footnote" id="f465"><a class="si-backref" href="#backlink-465">465</a><span class="si-footnote-text">. Burada adı geçen çeviriler İ.Ü. Kütüphanesi, T.Y.7421 – 8824 arasında kayıtlıdır.</span></div>
		<div class="si-footnote html5_aside epub-type_footnote" id="f466"><a class="si-backref" href="#backlink-466">466</a><span class="si-footnote-text">. Sanatçının görüş, duyuş, anlayış ve anlatışındaki özelliği veya bir türün, bir çağın kendine özgü anlatış biçimi, tarz, stil.</span></div>
		<div class="si-footnote html5_aside epub-type_footnote" id="f467"><a class="si-backref" href="#backlink-467">467</a><span class="si-footnote-text">. Düşkünlüğünden.</span></div>
		<div class="si-footnote html5_aside epub-type_footnote" id="f468"><a class="si-backref" href="#backlink-468">468</a><span class="si-footnote-text">. Alphonse Daudet (1850 – 1897), Fransız yazar. Eserlerinden bazıları: <em>Taraskonlu Tartaren</em>, <em>Değirmenimden Mektuplar</em>, <em>Bir Edebiyatçının Hatıraları</em>, Jack...</span></div>
		<div class="si-footnote html5_aside epub-type_footnote" id="f469"><a class="si-backref" href="#backlink-469">469</a><span class="si-footnote-text">. Émile Zola (1840 – 1902), Fransız romancı. Eserlerinden bazıları: <em> Thêrèse Raquin, Meyhane, Nana, Germinal, Toprak, Hayvanlaşan İnsan...</em></span></div>
		<div class="si-footnote html5_aside epub-type_footnote" id="f470"><a class="si-backref" href="#backlink-470">470</a><span class="si-footnote-text">. Eğitimcisi.</span></div>
		<div class="si-footnote html5_aside epub-type_footnote" id="f471"><a class="si-backref" href="#backlink-471">471</a><span class="si-footnote-text">. Ödün.</span></div>
		<div class="si-footnote html5_aside epub-type_footnote" id="f472"><a class="si-backref" href="#backlink-472">472</a><span class="si-footnote-text">. Kutsal.</span></div>
		<div class="si-footnote html5_aside epub-type_footnote" id="f473"><a class="si-backref" href="#backlink-473">473</a><span class="si-footnote-text">. Louis Pasteur (1822 – 1895), Fransız kimyacı ve biyoloji bilgini, mikrobiyolojinin kurucusu.</span></div>
		<div class="si-footnote html5_aside epub-type_footnote" id="f474"><a class="si-backref" href="#backlink-474">474</a><span class="si-footnote-text">. Gücü bir işe yetmez olanın durumu.</span></div>
		<div class="si-footnote html5_aside epub-type_footnote" id="f475"><a class="si-backref" href="#backlink-475">475</a><span class="si-footnote-text">. Yazgıda var olan.</span></div>
		<div class="si-footnote html5_aside epub-type_footnote" id="f476"><a class="si-backref" href="#backlink-476">476</a><span class="si-footnote-text">. Kaynağından.</span></div>
		<div class="si-footnote html5_aside epub-type_footnote" id="f477"><a class="si-backref" href="#backlink-477">477</a><span class="si-footnote-text">. Anlama bir şey katmayan, bir anlam bildirmeyen ama kulağa hoş gelen, gösterişli.</span></div>
		<div class="si-footnote html5_aside epub-type_footnote" id="f478"><a class="si-backref" href="#backlink-478">478</a><span class="si-footnote-text">. Bağıntılı.</span></div>
		<div class="si-footnote html5_aside epub-type_footnote" id="f479"><a class="si-backref" href="#backlink-479">479</a><span class="si-footnote-text">. (Fr.) <em>sonnet</em>: İki dörtlü ve iki üçlüden oluşan, on dört dizeli bir Batı şiir türü.</span></div>
		<div class="si-footnote html5_aside epub-type_footnote" id="f480"><a class="si-backref" href="#backlink-480">480</a><span class="si-footnote-text">. Belediye başkanı.</span></div>
		<div class="si-footnote html5_aside epub-type_footnote" id="f481"><a class="si-backref" href="#backlink-481">481</a><span class="si-footnote-text">. İsmail Rıdvan Paşa (1855-1906), II. Abdülhamid zamanında on beş sene İstanbul Şehreminliğinde bulunmuş bir vezirdir.</span></div>
		<div class="si-footnote html5_aside epub-type_footnote" id="f482"><a class="si-backref" href="#backlink-482">482</a><span class="si-footnote-text">. Alışılmıştan.</span></div>
		<div class="si-footnote html5_aside epub-type_footnote" id="f483"><a class="si-backref" href="#backlink-483">483</a><span class="si-footnote-text">. Bir yerin dışarıyla olan her türlü bağlantısını, kuvvet kullanarak kesme, kuşatma.</span></div>
		<div class="si-footnote html5_aside epub-type_footnote" id="f484"><a class="si-backref" href="#backlink-484">484</a><span class="si-footnote-text">. Sürgüne gönderilmişti.</span></div>
		<div class="si-footnote html5_aside epub-type_footnote" id="f485"><a class="si-backref" href="#backlink-485">485</a><span class="si-footnote-text">. Uygun bulmamış.</span></div>
		<div class="si-footnote html5_aside epub-type_footnote" id="f486"><a class="si-backref" href="#backlink-486">486</a><span class="si-footnote-text">. Dengemi.</span></div>
		<div class="si-footnote html5_aside epub-type_footnote" id="f487"><a class="si-backref" href="#backlink-487">487</a><span class="si-footnote-text">. Sağlığa.</span></div>
		<div class="si-footnote html5_aside epub-type_footnote" id="f488"><a class="si-backref" href="#backlink-488">488</a><span class="si-footnote-text">. Naima, (asıl adı Mustafa Naim) (1655-1716), 1591-1659 arasındaki döneme ilişkin Osmanlı tarihiyle tanınır. <em>Naima Tarihi</em> olarak bilinen <em>Ravzatü’l-Hüseyn Fi Hülasatı Ahbar’il-Hâfikeyn</em> adlı eserini Amcazade Hüseyin Paşa’ya sunmuştur.</span></div>
		<div class="si-footnote html5_aside epub-type_footnote" id="f489"><a class="si-backref" href="#backlink-489">489</a><span class="si-footnote-text">. Günlük vaka ve hadiselerin kayıtlı bulundukları eser.</span></div>
	</div>
</body>
</html>