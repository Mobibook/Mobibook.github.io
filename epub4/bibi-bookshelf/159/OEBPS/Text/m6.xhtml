<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="IV. Yollarda"><span style="font-weight:bold;">IV. YOLLARDA</span></h1>

  <p>Sonraki günlerde Hannah uyumaktan başka neredeyse hiçbir şey yapmadı. Diğer seçenek, yani kara kara Aidan'ı düşünerek, ailesini özleyerek, Kayla'nın yaklaşan yenileme günü için endişelenerek ve Paul ile Kayla'nın aralarında giderek büyüyen çekimi izleyerek uyanık kalmak dayanılmazdı. Genlerin yeknesaklığını kıracak, karanlığın yaklaşmasını engelleyecek hiçbir şey yoktu. Noel bile, bekçilerinin bütün şenlendirme çabalarına rağmen moralini düzeltememişti. Susan ile Anthony ekranda Noel şarkıları çaldılar, Hannah ile Kayla'ya kalın ceketler, eldivenler ve sağlam botlar hediye ettiler. Simone yoktu ama Noel sabahı Paul elinde yemek malzemeleriyle dolu poşetlerle çıkageldi ve bütün günü yanında yardımcısı Kayla'yla yemek pişirerek geçirdi. Hannah mutlu seslerin ve mutfaktan yayılan kokuların çağırdığı anıların tutsağı olmuş halde uyuşuk uyuşuk ekranın karşısında oturdu. Evde olsaydı, annesi hamur yoğurur, Becca hindiyi yağlarken o da patates soyuyor olurdu. Babası yemeklerden birkaç lokma çalma umuduyla ikide bir başını kapıdan içeri uzatırdı, annesi de kızmış numarası yapıp abartılı hareketlerle onu mutfaktan kışkışlardı. Jo Teyze o meşhur kremalı pastasını getirir, Hannah'nın kuzenleri ellerinde evde yapılmış pralinler, zencefilli ekmek, fırın kaplarında peynirli makarna, yumuşak şekerleme serpilmiş tatlı patateslerle gelirlerdi. Kadınlar mutfakta gevezelik ederken erkekler de salonda futbol seyreder, siyasetten konuşurlardı. Sofra kurulunca, herkes ellerini birleştirir, babası dua ederdi.</p>

  <p>Susan ile Anthony'nin evinde dua edilmedi, ne o gün ne de başka bir gün. Anthony bir şişe kırmızı şarap açtı, herkesin kadehini doldurdu. Kadeh kaldırıp "Mutlu Noeller, hepinize" dedi. Hannah temkinli bir yudum aldı. Daha önce yalnızca bir kez içki içmişti, erkek arkadaşı Seth'in liseden mezun oldukları gece getirdiği pembe şarap. Planı onu yatağa atacak kadar sarhoş etmekse eğer, geri tepmişti: Şaraptan iki kadeh içtikten sonra midesi bozulmuştu, Seth sonraki bir saati Hannah öğürürken saçlarını tutarak geçirmişti.</p>

  <p>Ama bu şarap bambaşkaydı. Dilinin üzerinde leziz bir tat bırakıyordu, kiraz, vanilya ve belli belirsiz deri tadı veriyordu. Hannah birinci kadehi niyetlendiğinden daha çabuk bitirdi ve kendinden ve diğerlerinden hoş, dalgalı bir kopuş hissi yaşamaya başladı. Demir almış gemi gibi ya da yavaşça ilerleyen bir arabanın dikiz aynasından görülen bir şey gibi şu anın dışına sürüklenme ve anın giderek belirsizleşmesini ve önemsizleşmesini izleme hissi ikinci kadehi içerken şiddetlendi. Üçüncü kadehi doldurmak için şişeye uzanırken Susan şişeyi erişemeyeceği bir yere çekti.</p>

  <p>Anthony, "Ah, bırak içsin" dedi. "Noel'deyiz, kızcağız evinden uzakta, yabancılar arasında. Birazcık unutmak istiyorsa onu kim suçlayabilir?"</p>

  <p>Hannah o gece sendeleyerek yatmaya gitti ve her zamanki gibi tek başına odasına kapandı. Ama ertesi sabah uyandığında dili pas kaplıydı ve başı zonkluyordu; Emmeline'in sıcacık ağırlığı karnına ve göğsüne yayılmıştı, kedinin patileri mırlamasına uyarak etini yoğuruyordu. Bu bir ikram, bir armağandı - Hannah kimden geldiğini kesin olarak bilemezdi ama içinde Anthony'den olduğuna dair güçlü bir his vardı. Uzun bir süre öylece yattı, yalnızlığına verilen bu kısa mola için minnet duyarak kedinin parlak pürüzsüz tüylerini okşadı.</p>

  <p>Sonunda mesanesiyle ağrıyan başı onu yataktan kalkmaya zorladı. Aynadaki yüzü şişti, özellikle de gözleri; sol yanağında da yastık kılıfı yüzünden derin bir iz vardı. Bir ay önce olsa bu ayrıntıları fark etmezdi; kırmızıdan başka bir şey görmez, hemen gözlerini kaçırırdı. Alışmaya başladığını fark etti. Yakında kırmızı derisi, ona boynundaki ben ya da altdudağının aşağısındaki, bisikletten düşmesinin anısı olan yara izi kadar sıradan gelecekti. Bir de Kanada'ya gitmeyi başarır, renklendirme tersine çevrilirse. Bir daha aynaya bakıp, kırmızı <span style="font-style:italic;">görmeyeceği</span> gün gelecek miydi?</p>

  <p>Dişlerini fırçalayıp duş aldıktan sonra kendini az da olsa daha iyi hissetti. Banyodan çıktığında, Emmeline koridora açılan kapının önünde dolanıp duruyor, muhtemelen kahvaltısını istiyordu. Hannah kapının kilitli olduğu beklentisiyle kapının tokmağını şöyle bir çevirdi ama kapı açılıverdi. Kedi koridora fırladı, Hannah da daha ağır adımlarla peşinden gitti. Koridorun sonuna gelirken, yemek odasından gelen yüksek tartışma sesleri işitti. Sessizce, cesaret edebildiği kadar yaklaştı.</p>

  <p>Susan, "Ya George olmak zorunda, ya Betty ya da Gloria" dedi.</p>

  <p>"Stanton, Geroge'dan şüpheleniyor" dedi Simone.</p>

  <p>Paul, "Eh, ben paramı hanımlara koyuyorum" dedi. "Kaybolmalar, Erie'yi ara durak yapmamıza kadar başlamamıştı."</p>

  <p>Simone kesin bir tavırla, "Tesadüf" dedi. "Betty ile Gloria asla böyle bir şey yapmazlar. Onlar lezbiyendir, feministtir."</p>

  <p>"Yani?"</p>

  <p>"Yani kız kardeşlerine ihanet ederler mi? Bu <span style="font-style:italic;">Kitabı Mukaddes</span> softası itlerin başka kadınlara boyun eğdirmelerine yardım ederler mi? Asla."</p>

  <p>Paul sabırsızlığını belli eden bir ses çıkardı. "Al sana flaş bir haber, Simone: Kadınlar, tıpkı erkekler gibi insandır, lezbiyenler de öyle. Siz de ihanet edebilirsiniz. Sıçtığınız zaman sizin <span style="font-style:italic;">merde</span> de herkesinki kadar pis kokar."</p>

  <p>Hannah'nın gözleri irileşti. Paul <span style="font-style:italic;">siz de</span> yapabilirsiniz, demişti. Simone eşcinsel miydi yani? Hannah gey olan tek bir kişi tanıyordu, evinin yakınındaki eczanede çalışan tatlı, asabi bir adamdı. Hannah ona hep acırdı, babasının annesi yanlarında olmadığı zamanlarda kızlarına benimsettiği bir tutumdu bu. John Payne, eşcinsellerin Şeytanın köleleri olduğuna inanan karısının ve birçok evanjeliğin bu fikrini paylaşmazdı. Onlara, duaya ve merhamete layık, yanlış yola sapmış ve yaralı ruhlar gözüyle bakardı.</p>

  <p>Hannah Simone'u gözünde canladırdı; sert bakışlarını, kibirli, inatçı ağzını düşündü. Bu kadının kesinlikle acınacak bir tarafı yoktu. Kendisi için dua edilmesini takdir edeceğinden de şüpheliydi.</p>

  <p>Anthony, "Aramızda bir hain olmayabilir de" dedi. "Yol tehlikeli. O kadınların başına her şey gelmiş olabilir."</p>

  <p>"Yedi ayda üç defa" dedi Simone. "Üstelik sadece genç ve güzel olanlar, öyle mi? Bence bu işte pis kokular var."</p>

  <p>"Bence de" dedi Susan.</p>

  <p>Simone, <span style="font-style:italic;">"Ben"</span> dedi. "Gerçeği anlamanın tek yolu var. Kızı yem olarak kullanırız. Onu Columbus'a götürürüz, bizden ayrıldığı zaman da takip eder ve ne oluyor görürüz."</p>

  <p>Paul araya girdi. "Bir dakika, 'kızı' dedin. Kayla ne olacak?" Gergin bir sessizlik oldu. Sesini yükselterek, "Hayır" dedi, "ona yolu önerdik ve o da kabul etti. Ona yardım etmeye mecburuz."</p>

  <p>Simone, "Çok fazla zaman kaybettik" dedi. "O artık göze alamayacağımız bir yükümlülük."</p>

  <p>"Kuralları sen de hepimiz kadar biliyorsun, Paul." Susan'ın sesi üzüntülü ama kararlıydı. "Hiçbir hayat misyonumuzdan daha önemli değildir."</p>

  <p>"Ve hiçbir hayat, son çare olmadıkça feda edilemez" dedi Paul. "Henüz o noktada değiliz."</p>

  <p>Hannah kollarındaki tüylerin diken diken olduğunu hissetti. Simone'un öldürecek kadar acımasız olabileceğinden şüpheleniyordu ama Paul'ün "feda etmekten" bu kadar soğukkanlı söz etmesi tüyler ürperticiydi.</p>

  <p>Simone, "O senin fikrin" dedi.</p>

  <p>"Bu bir gerçek. Kayla henüz bizi tehlikeye sokacak bir şey yapmadı."</p>

  <p>"Henüz."</p>

  <p>Anthony, "Paul, bu şartlar altında bunun budalalık olduğunu sen bile görebilirsin" dedi. "Tanrı aşkına, kızın bir haftası kaldı."</p>

  <p>"On gün. Hem sen bile demekle ne kastediyorsun?"</p>

  <p>"Yüreğin çok yufka, demek istiyor" dedi Simone. Bıkkın, ama sert olmayan bir abla gibi konuşmuştu. "Fazla kolay bağlanıyorsun."</p>

  <p>"Bu kişisel, unuttun mu? Yaptığımız şeyin bütün amacı da bu. Hepinizin bunu anladığım sanıyordum."</p>

  <p>Susan, "Paul!" diye bağırdığı anda Simone "Sen neden bahsediyorsun?" diye sordu. Paul cevap vermedi.</p>

  <p>"Ne demek istedin, açıkla" dedi Simone.</p>

  <p>"Başına ne geldiğini biliyorum, Simone" dedi Paul. "Epeydir haberim var."</p>

  <p>"Bir bok bilmiyorsun" dedi Simone.</p>

  <p>"Başka kadınların bunu yaşamasını engellemek için ölmeye hazırsın."</p>

  <p>Kürtajı mı kastediyordu? Öyle olmalıydı; Paul başka neyi kastediyor olabilirdi ki? Hem bu pek çok şeyi de açıklıyordu. Simone ile bu kadar mahrem bir ortak noktaları olması tuhaf ve rahatsız ediciydi. Ancak Simone'un durumunda yaşamak zorunda olduğu şey yalnızca kürtajdı. Sonrasında hiçbir şey ters gitmemişti. Doktor Simone'un operasyonunu eline yüzüne mi bulaştırmıştı veya başka bir şekilde ona zarar mı vermişti? Simone bu yüzden hapis cezası almış mıydı? Kürtaj Kanada'da yasal olmasına karşın salgın sırasında ve salgından sonraki birkaç yıl boyunca orada da ağır bir suç sayılıyordu.</p>

  <p>Simone, "Evet, hazırım" dedi. "Ama kendi canımı da seninkini de kendi ailesinden birini öldürmüş bir kız için tehlikeye atmaya hevesli değilim."</p>

  <p>"Ben hevesliyim."</p>

  <p>"Kız seni umursuyor sanıyorsun, ha?" Simone alay eder gibi bir ses çıkardı. "O seni kullanıyor. Başka tarafınla düşünmeseydin bunu sen de görürdün."</p>

  <p>Paul, "Ben başı dertte olan genç bir kadın görüyorum" dedi. "Gözlerinin içine bakıp yardım edeceğimize söz verdiğimiz birini görüyorum."</p>

  <p>"Kusura bakma Paul" dedi Susan. "Simone ile aynı fikirdeyim. Kızın yolda dağılmasını göze alamayız."</p>

  <p><span style="font-style:italic;">Demek öyle.</span> Başı vızır vızır dönerken Hannah duvara yaslandı. Kayla ile bir şekilde kaçmak zorunda kalacaklardı. Bir araba çalıp Dallas'tan ayrılmalıydılar. Kaşımaları, polisleri, Yumruk'u atlatmak zorundaydılar. Bütün bunları başarırlarsa eğer, sonra ne olacaktı? Nereye gideceklerdi? Onlara kim evini açacaktı?</p>

  <p>Anthony kuşkulu bir sesle, "Öte yandan" dedi, "bu kız genç ve güzel."</p>

  <p>"Yani?" dedi Simone.</p>

  <p>"Oltada çifte yem."</p>

  <p>Paul hemen atıldı. "Haklı."</p>

  <p>Bir sessizlik oldu ve Hannah herkesin Susan'ın karar vermesini beklediğini anladı.</p>

  <p>Susan sonunda konuştu. "Simone?"</p>

  <p>Simone, "Pekâlâ" dedi. "Ama dağılacak ya da misyonu tehlikeye düşürecek olursa..."</p>

  <p>"Kuralları uygularsın" dedi Susan. "Anlaştık mı, Paul?"</p>

  <p>"Anlaştık."</p>

  <p>Hannah ürperdi. Paul duygularını saklıyorduysa da, Hannah bunu algılayamadı.</p>

  <p>Tam sessizce odasına geri dönecekti ki yemek odasından hafif bir miyavlama geldiğini işitti. Donup kaldı. Odasında, onun yanında olması gereken Emmeline'i unutmuştu. Eğer dinlediğini anlarlarsa... Koşarak odasına gitti ve kapıyı gürültüyle kapadıktan sonra, kimsenin kediyi o ana dek fark etmemiş olması için dua ederek yemek odasına yürüdü.</p>

  <p>Elinden geldiğince kayıtsız bir tavırla, "Günaydın" dedi.</p>

  <p>Anthony hariç hepsi onu görünce irkildiler, Anthony ise kıstığı gözleriyle Hannah'yı inceledi. Diğerlerine bakarak "Dün gece Emmeline'i odasına koymuştum" dedi. "Kapısını kilitlemeyi unutmuş olacağım."</p>

  <p>Dört çift göz delici bakışlarla onu süzüp konuştuklarını duyduğunu ele verecek bir işaret aradı. Hannah hüzünlü bir gülümsemeyle elini alnına götürdü. "Dün gece tatil ruhunu fazla kaçırmışım galiba. Aspirininiz var mı?"</p>

  <p>Çok ağır geçen saniyeler boyunca kimse kımıldamadı. Sonra Paul, "Getireyim" dedi ve Hannah odadaki gerilimin akıp gittiğini hissetti. Yaşadığı rahatlamadan dolayı sarsakça masaya oturdu.</p>

  <p>Susan, "Hazır gitmişken Kayla'yı da buraya getir" dedi Hannah'ya döndü. "Yarın gidiyorsunuz."</p>

  <p>Yirmi dört saat sonra Kayla ile yine o minibüsteydiler, başlarında kukuletalar, Columbus yolundaydılar. Hannah'nın bildiği tek Columbus Ohio'daydı ama herhalde her eyalette bir Columbus vardı.</p>

  <p>Dakikalar ve kilometreler geçtikçe içinde büyüyen bir yersizlik yurtsuzluk hissi vardı. İşte yine hızla karanlığa, bilinmeyen bir menzile gidiyordu. Bu, hayatının dönüştüğü şeye uygun bir mecaz gibi geldi. Ansızın kaybolmuşluk duygusuyla sersemlemiş hissederek sırtını minibüsün yan tarafına yasladı; hiç kim-şeyle, hiçbir şeyle bağı kalmamıştı. Sahip olduğu her şey ondan uzaklaşmıştı, her şey. O esnada Kayla kımıldayıp ayağını yanlışlıkla Hannah'nın ayağına çarpınca, Hannah yanlışını düzeltti. Hiçbir şeyi yoksa bile, gerçek bir dostu vardı. Dayanması ve hayatına bir anlam verebilmesi için şimdilik bu kadarı yeterliydi.</p>

  <p>Aidan'ı kaybetmesine rağmen her nasılsa devam ediyordu hayatı. Amansızca hareket halindeydi, içinde Aidan'a yer olmayan bir kadere götüren bir yolda ilerliyordu ve onu hâlâ özlemesine karşın, Aidan'ı ekranda gördüğünden beri içinde bir şeyin değiştiğinin de farkındaydı. Bilinmeyen bir etmen sayesinde Aidan'ı kaybetmiş olmanın gürlemesi alçalıp yüksek perdeden bir gürültüye dönüşmüş ve dalgalar hiddetinin birazını alıp götürmüştü. Aidan'dan kalan boşluk örülüp kapanmaya başlamıştı ve gözlerini kısarsa çok ileride bir gün o boşluktan geriye kalanın yalnızca pürüzlü bir dikiş izi olacağını görebiliyordu; dokununca yine hassas olacaktı belki, ama artık acımayacaktı.</p>

  <p>Kayla ile büyük bir tehlikeye doğru gidiyorlardı, vehim değildi bu. Ama yine de iki buçuk hafta önce, Susan'ın teklifini kabul etmeye karar verdiği zamana kıyasla daha umutluydu ve daha az korkuyordu. Sebebi biraz da fiilen polis takibinde olmayacaklarını bilmesindendi. Susan'ın o sabah verdiği yüzükle oynayıp parmağını nano vericileri engelleyen minik sinyal kesiciyi saklayan sahte opal taşın pürüzsüz çıkıntısında gezdirdi. Kayla'da da aytaşından bir tane vardı.</p>

  <p>Hannah, "Ya bunlarla yakalanırsak?" diye sormuştu.</p>

  <p>"Renkliköy'den aldığınızı söyleyin" dedi Susan. "Karaborsadan sinyal kesici temin etmek hiç de zor değil"</p>

  <p>Hannah bunu ilk kez duyuyordu. Sinyal kesiciler bu kadar yaygınsa o güne değin neden nette ya da haberlerde buna dair hiçbir şey duymamıştı? Aklına tek bir sebep geliyordu: Devlet böyle bir atlatma yönteminin mümkün olduğunu ilan etmek istemiyordu. Halk Renklilerin gözlem (enemediğini öğrenirse...</p>

  <p>Kayla, "Ama kaliteli mal ucuza gelmez" diyerek yine Hannah'yı şaşırttı. Bunu nereden biliyordu? "O kadar parayı nereden bulurduk?"</p>

  <p>Susan sinsi bir beğeniyle Kayla'yı baştan aşağı süzdü. "Eskiden kalma yöntemle. Mesela değiş tokuş yapardınız "</p>

  <p>Susan'ın ne kastettiğini anlayınca Hannah'nın tüyleri diken diken oldu ama Kayla sadece güldü. "Tabii, papelin yoksa da seksapelin vardır."</p>

  <p>Gitme zamanı geldiğinde Susan ile Anthony onları minibüse götürmüşlerdi. Hannah minibüsün yan tarafındaki logoyu ilk kez görünce gülümsemişti: YENİ HAYAT KİLİSESİ. "Gerçekten böyle bir yer var mı?" diye sordu.</p>

  <p>Susan da gülümsedi. "Tam ortasındasın."</p>

  <p>Hannah el sıkışarak ayrılacaklarını sanmıştı ama çift ikisini de sevgiyle kucakladı. Susan'ın geniş anaç göğsüne yaslanmak Hannah'nın boğazına hiç beklenmedik bir yumru oturmasına sebep oldu. Bu insanlara pek de bayılmıyordu ama onu barındırmışlar, ona yardım etmek için canlarını tehlikeye atmışlar, tatlı sert denilecek bir nezaket göstermişlerdi. Ve bunlar bildik tanıdık insanlardı ancak yol ve yol boyunca karşılaşacakları kişiler kocaman bir soru işaretiydi.</p>

  <p>"Bize verdiğiniz bu fırsat için teşekkür ederim" dedi Hannah. "O gece Simone ile Paul'ü göndermeseydiniz..."</p>

  <p>Susan, "Bu kişisel bir şey" dedi. "Ve siz bunu hak ettiniz. İyi şanslar."</p>

  <p>Şimdi minibüsün soğuk metal zemininde otururken Hannah'nın aklına kadının sözleri geldi. Hak mı etmişti? Raphael'i ele vermemekle yeni bir hayat, beyaz bir sayfa armağanına layık olmuş muydu? Yaptığı şey için renklendirme olmasa bile başka türlü bir cezayı hak etmiyor muydu? Kasımcılar, hayır sen bir suç işlemedin, derlerdi. Simone ceninin canlı değil, yalnızca yaşama <span style="font-style:italic;">potansiyeli</span> olan bir hücre demeti olduğunu söyleyerek onu ikna etmeye çalışmıştı. Hannah kadının kibarlık etmeye ve moralini düzeltmeye çalışmadığını (ama kibarlığın bunun bir parçası olduğunu biraz da şaşkınlıkla sezmişti), söylediklerine gerçekten inandığını anlamıştı. Ama ikna olmamıştı. İliklerinde hissettikleri tamamen başkaydı.</p>

  <p>Ama yine de. Hannah kürtajın bedelini <span style="font-style:italic;">ödemişti,</span> hem de çok pahalıya. Ailesini, aşkını ve onurunu kaybetmişti. İşlediği suç için gerçekten pişman olmuştu. Bu kadarı yetmez miydi? <span style="font-style:italic;">Kitabi Mukaddes</span> evet diyordu, Tanrı merhametliydi, pişmanlıkla O'nun bağışlaması kazanılır ve Oğlunun kanı bütün günahları temizlerdi. Ama Tanrı yoksa ya da kayıtsızsa Hannah'ya ne olurdu? Dünya, bağışlaması olmayan bir yerdi, bunu anlayacak kadarını görmüştü. Kafasında bir düşünce filizlendi. Kabul etmek istemediyse de düşünce kendini yeniden gösterdi: <span style="font-style:italic;">Kendimi affetmek zorundayım.</span></p>

  <p>Minibüs hızlanınca Simone kukuletalarını çıkarabileceklerini söyledi. Hannah biraz klostrofobik hissettiğinden minnetle başını açtı. Aracın kargo kısmında Kayla ile paylaştıkları iki büyük tahta sandığın görüntüsü pek yardımcı olmuyordu. Sandıkların üstünde büyük kalın harflerle HİBE GIDA. YALNIZCA KUTULU VE PAKETLİ GIDA. KIRILACAK MALZEME KONMAZ yazılıydı. <span style="font-style:italic;">Elli beş kiloluk iki istisna hariç.</span> Eyalet sınırından ya da Simone'un tabiriyle "huduttan" geçerken Kayla ile bunların içine saklanmaları gerekiyordu. Sandıkların sınır polisinin kapsamlı aramalarına dayanmayacağı belliydi ama Paul ile Simone fazla endişeli görünmüyorlardı. Kilise logosunun muafiyet sağlayan bir etkisi var, demişti Paul; o güne dek polislerin tek yaptığı minibüsün içine şöyle bir bakmak olmuştu.</p>

  <p>Hannah ön camdan hızla geçen bir yol levhası gördü: SHREVEPORT 270 KİLOMETRE. Geç de olsa, I-20 karayolundan doğuya doğru gittiklerini anladı; öbür derisiyle, öbür hayatında, ışıl ışıl güneşli bir Ekim gününde Aidan'la gittikleri yoldu bu. O zamanlar, göze aldıkları tehlikelere rağmen kendini nasıl da güvende hissederdi, ne kadar mutlu ve kaygısızdı - hepsi de bir aldanmaydı.</p>

  <p>Kayla uykusunda kayıp minibüsün duvarına çarptı; Hannah arkadaşını omuzlarından tutup başını kucağına yerleştirdi. Farkında olmadan elleri tıpkı Becca'yla birbirlerine yaptıkları gibi Kayla'nın saçlarını okşamaya başladı; ikisinden biri üzgün olduğunda, bazen de sırf ikisine de haz verdiği için birbirlerinin saçlarını okşarlardı.</p>

  <p>Ablasına duyduğu, çaresizlikle karışık özlem ani bir kramp gibiydi. Cole'a Becca'yı kollayacağını söylemişti ama bu o zaman bile boş bir gözdağından başka bir şey değildi. Şimdi, bunun kesinlikle imkânsız olduğunu gayet iyi biliyordu. Becca ile kaderleri sadece ayrılmamış, birbirinden koparılmış, bir daha birleşmeyecek şekilde uzaklaşmıştı; Becca'nın bundan henüz haberi yoktu. Hannah bir an için ablasının habersizliğini kıskandıysa da bu his kayboldu. Acı kesinlik korkunç bir şeyse, her geçen gün tek bir haber almadan umut etmek, meraklanmak ve bir parça daha ümitsizliğe düşmek kim bilir ne kadar beterdi?</p>

  <p>Bacakları arkadaşının başının ağırlığından uyuşmaya başladı ama yerinden kımıldamadı. Becca'yı güvende tutmaya imkânı olmayabilirdi ama Kayla'yı korumak için gücünün yettiği her şeyi yapmaya kararlıydı. Hannah, özlem dolu bakışlarla arkaya göz atan Paul'ün de aynısını yapacağını tahmin etti. Acaba sevişmişler miydi? Kayla henüz Hannah'ya açılmamıştı ama o eve geldiklerinden beri iki kadın neredeyse hiç baş başa kalmamışlardı zaten. Fakat Susan ile Anthony dışarıdayken ve Hannah uyurken, Kayla ile Paul birkaç saatliğine yalnız kalmış olabilirlerdi. İkisini birlikte düşünmek Hannah'nın içini sızlattı. Öpülmek, bir erkeğin kollarıyla sarılmak, ağırlığının sıcak baskısını üstünde hissetmek ve kulağına fısıldadığı sevgi sözcüklerini işitmek - bunları bir daha yaşayabilecek miydi? Başını eğip, uyuyan Kayla'nın yüzüne baktı ve bunları Paul ile yaşamış olmasını umdu. Kaybettiği, karşı karşıya kaldığı onca şeyden sonra, Kayla hayatında biraz güzellik olmasını hak ediyordu. Bunun hemen peşinden başka bir düşünce geldi: <span style="font-style:italic;">Eğer o yaşıyorsa, belki ben de yaşarım.</span></p>

  <p>Yola çıkalı birkaç saat olmuştu ki Simone otobandan çıktı ve bir istasyonda durdu. Minibüsün durması Kayla'yı uyandırdı. Gözlerini ovuşturarak doğrulup oturdu. "Neredeyiz? " diye sordu.</p>

  <p>Paul, "Neredeyse Luisiana sınırına geldik" dedi.</p>

  <p>"Tuvalete gitmem gerek" dedi Hannah.</p>

  <p>Kayla, "Benim de" dedi. "Hem acıkıyorum da. "</p>

  <p>Paul elini iki koltuk arasında duran soğutucuya vurdu. "Burada sandviçle cips var. Alın, yiyin. "</p>

  <p>Kayla soğutucunun kapağına uzandıysa da Simone aksi bir tavırla "Şimdi olmaz. Hududu geçtikten sonra yiyeceğiz" diyerek engel oldu. Paul'e kendisi kahveyle tuvaletin anahtarını alıp gelene kadar arabayı şarj etmesini söyledi.</p>

  <p>Simone ile Paul minibüsün kapısını kapattıkları anda Kayla, "Tanrım, ne karı be! " dedi. "Bahse girerim o aksi surat için aynada çalışıyordur, ama çalıştıysa aynayı çatlatmıştır. Bu kadının yanında Frijit..</p>

  <p>Hannah fazla zamanlan olmadığını bildiğinden onun sözünü kesti. "Konuşmamız gerek. Vücudunda bir belirti yok, değil mi? "</p>

  <p>"Yok. Ama daha dokuz gün vaktim var. Neyse ki bir ek dönem var. Olmasaydı... "</p>

  <p>"Beni dinle, bir şey hissetmeye başlarsan, herhangi bir şey, bana hemen söyle. Sakın diğerleri anlamasın. "</p>

  <p>"Neden? "</p>

  <p>"Dün Susan ve Anthony ile konuşmalarını duydum. Senin bir engel olduğunu düşünüyorlar. Eğer dağılma sürecine girersen, Simone'a seni öldürme emri verildi. "</p>

  <p>Kayla'nın gözleri irileşti. "Peki, Vincent ne dedi? "</p>

  <p>"Vincent da kim? "</p>

  <p>Kayla'nın eli ağzına gitti.</p>

  <p>"Paul'ün asıl adı Vincent mı? "</p>

  <p>"Evet. Hepsi ünlü feministlerin isimlerini almışlar. Susan B. Anthony. Simone de Beauvoir. Alice Paul. "</p>

  <p>Susan B. Anthony hariç diğer isimler Hannah'ya yabancıydı. Susan B. bile babasının koleksiyonundaki eski bir paranın üstündeki bir yüzden ibaretti. Bir şey hafızasını çekiştirdi. Bağlantıyı kurarken, "Rafael" diye mırıldandı. Şifa meleği Raphael'in değil, Yaşamın Kutsallığı Yasası'nı veto etmesinin hemen ardından suikaste uğrayan Florida valisi Rafael Patino'nun adını almıştı. O zaman Hannah on beş yaşındaydı. O gece annesi valinin ruhu için dua etmeyi kesinlikle reddedince babasıyla nadir münakaşalarından birini etmişti. Her zaman uzlaştırıcı olan Becca annesini yatıştırmaya gitmiş, Hannah da babasıyla birlikte oturma odasında diz çöküp dua etmişti. Duadan sonra babası elini Hannah'nın başının üstüne koyup aferin, demişti. Babasının elinin sıcak, onaylayan ağırlığının gölgesini şimdi de hissedebiliyordu. Yüreği burkuldu; sımsıkı, kupkuru bir ip gibi büküldü.</p>

  <p>Kayla sabırsızlıkla kolunu tutup sarstı. "Hannah! Vincent ne dedi? "</p>

  <p>"Onlarla tartıştı. Ama sonunda, misyonu tehlikeye atmana izin veremeyeceklerini kabul etti. "</p>

  <p>"Demek onlara oynuyordu" dedi Kayla. "Simone'un bana zarar vermesine asla izin vermez. "</p>

  <p>"Bilmiyorum, Kayla. Yüzünü göremedim ama sesi söylediğinde ciddiymiş gibi çıktı. "</p>

  <p>"Sana söylüyorum, oynamıştır. Ciddi olamaz. İyi bir adam o."</p>

  <p>Kayla'nın eminliği ve bu eminliğe işlemiş yapmacıksız sevecenlik Hannah'yı sinirlendirdi. "Onunla yatmış olman ona güvenebileceğin anlamına gelmez" dedi.</p>

  <p>"Ona güveniyorum, hem de tam anlamıyla. Onu tanıyorum, Hannah. "</p>

  <p>"TJ'i tanıdığın gibi mi? "</p>

  <p>Bu söz Kayla'yı yaraladıysa da Kayla belli etmedi. İçini utançla dolduran sakin bir ağırbaşlılıkla Hannah'nın gözlerinin içine baktı. <span style="font-style:italic;">Sivri dilli kaltak kimmiş bakalım?</span></p>

  <p>Hannah, "Affedersin" dedi. "Kıskandım galiba. Paul'ü -Vincent'ı- senin almanı değil, hayatında birinin olmasını. Bu işte tek başına olmamanı. " Kayla'nın yüzüne dokundu. "Benim zayıflığım yüzünden, biliyorum. "</p>

  <p>Kayla affettiğini belli eder gibi Hannah'nın bacağını sıktı. "Aşk tam bir kaltak, değil mi? Yalnız başınaysa insanı mahvediyor. "</p>

  <p>"Evet. " Hannah içinden, başka biriyleyken de, diye geçirdi. Bütün olanlardan sonra bile, başka bir erkeği sevmeyi hayal edemiyordu hâlâ. Kim bilir kaçıncı kez, kendisini severken Alyssa ile olması Aidan'ı mahvetmiş miydi diye düşündü. Hannah ona karısıyla olan ilişkisini, yakın olup olmadıklarını hiç sormamıştı. Olmadıklarını ummuştu. Fakat şimdi kendisi resmin dışında olduğuna göre, Aidan mutlaka karısının yatağına geri dönmüştü, tabii eğer çoktan dönmemişse. Acaba hiç terk etmiş miydi ki?</p>

  <p>Hannah Simone'un marketten çıkıp umumi tuvalete doğru gittiğini gördü. En fazla birkaç dakikaları vardı.</p>

  <p>"Dinle" dedi, "sana söylemem gereken bir şey daha var. Yola çıkardıkları kadınlardan bazıları ortadan kaybolmuş. Bizi bu işin arkasındaki kişiyi yakalamak için yem olarak kullanmayı planlıyorlar. Simone, George diye birinden şüpheleniyor ama Paul, Betty ve Gloria diye iki kadın olduğunu düşünüyor. "</p>

  <p>Kayla'nın yüzünde sıkıntılı bir ifade belirdi ama şaşırmamıştı. "Biliyorum. Sana söyleyecektim, Vincent dün gece bana anlattı. Tetikte olacağını, merak etmememi söyledi, gözü üzerimizde olacak. " Durakladı, pencereden dışarı ona baktı. Sonra usulca, "Kanada'ya gelip beni bulacağından bahsetti" dedi. "Galiba bana âşık. "</p>

  <p>"Sen de onu seviyor musun? "</p>

  <p>Kayla içini çekti. "Bilmiyorum. Bana bakışını seviyorum. Bana dokunmasını seviyorum, sanki ben... " Doğru sözcüğü aramak isterken sesi alçaldı.</p>

  <p>"Güzel bir şeymişsin gibi. İnanılmayacak kadar değerli. " Hannah'nın gözleri yandı, sıkı sıkı yumdu. Ağlamayacaktı.</p>

  <p>"Onu hâlâ seviyorsun, seni hamile bırakan adamı. "</p>

  <p>"Evet. " O <span style="font-style:italic;">artık beni sevmese de.</span> "Ama kırgınlık ve kızgınlıkla karışık. Artık temiz değil sevgim. "</p>

  <p>Kayla bir kahkaha attı. "Hiç oldu mu ki? "</p>

  <p>"Öyle olduğunu sanıyordum, başlangıçta, ama kimi kandırıyordum ki? Evliydi, hâlâ da evli. "</p>

  <p>"O yüzden mi adım hiç vermedin? "</p>

  <p>Hannah önce karşılık vermedi. Altı aydır adını hiç yüksek sesle söylememişti, o adı Aidan'ın kendisinden başkasına da söylememişti. "Peder Dale" dedi, ama o çok sevdiği adını söylemedi. Yasak olan o isimdi. Dişlerinin arkasında çöreklenmiş bir yılan gibi tutmuştu iki yıldır. Yeterince uzun bir zamandı bu.</p>

  <p>"Adı Aidan. Aidan Dale. "</p>

  <p>"Vay! İnanç Bakanı Aidan Dale mi? Şu herkese tepeden bakan Yüce Peder mi? "</p>

  <p>"Aslında öyle biri değildir. Tanıdığım en alçakgönüllü insanlardan biridir. "</p>

  <p>"Vay canına! Aidan Dale. Konuşacaksın diye korkudan altına etmiş olmalı. "</p>

  <p>"Hayır. Bence adım vermemi istiyordu. Vermem için mahkemede yalvarmıştı bana. " Hannah <span style="font-style:italic;">pat</span> diye bir ses duyunca dışarı baktı. Paul/Vincent şarj kablosunu çıkarıyordu, Simone da onlara doğru geliyordu.</p>

  <p>"Bak, Paul'e güvenebileceğini düşünüyorsun, biliyorum; umarım haklısındır. Ama söz ver, tuhaf bir şey hissetmeye başlarsan önce bana söyleyeceksin. " Kayla gönülsüzce peki der gibi başını sallayınca Hannah arkadaşının kolunu sıkıca tuttu. "Söz ver. Hem ona Vincent demeyi de bırak, onu Vincent diye düşünme bile. Simone'un yanında ağzından kaçırırsan, ne yapacağı hiç belli olmaz. "</p>

  <p>"Tamam, Çavuş Payne, söz veriyorum. " Kayla gülümseyince Hannah içinde ona karşı bir sevgi ve minnet dalgasının kabardığını hissetti. O korkunç Henleyler olmasaydı birbirlerini hiç bulamayacaklardı.</p>

  <p>Paul minibüsü döndürüp istasyonun yan tarafındaki tuvaletlerin olduğu yere sürdü. Önce Kayla, ardından da Hannah girdi. İçerisi çok kirliydi ve idrar kokuyordu. Duvarlar yazılarla kaplıydı: EMILIA OROSPUNUN TEKİDİR; AKAN KANI DURDUR, MORALES'İ ÖLDÜR!!! Çizimler daha da rahatsız ediciydi: Bir Mavi asılarak idam ediliyordu, gözleri yuvalarından uğramış, dili dışarı sarkmıştı, üzerinde çizgi roman tarzı harflerle MAVİ YAKA yazıyordu; Mançu tarzı saç örgülü, kaftanlı bir Çinli adam penisini tutmuş dünyanın üstüne işiyordu. Altı ay önce insanların bunca hiddet ve çirkinliği içinde barındırması Hannah'nın içinde tiksinti ve şok uyandırırdı. Dünyada var olan şiddetten habersiz olduğundan değildi; o bir şehir kızıydı, gerçi kötülüklerden ve çirkinliklerden korunmuştu ve babasının terör saldırısında neredeyse canından olması, kendisinin ve sevdiklerinin başına böyle şeyler gelmeyeceği zannından kurtarmıştı onu. Ama bunu acayip bir olay, kendi gerçekliğine zorla giren uzak, başka bir gerçeklikten gelen bir şey gibi düşünmüştü. Şimdi bu iğrenç karalamalara bakarken hâlâ tiksinti duyuyordu ama şok yoktu artık. Artık içinde yaşadığı dünyada nefret ve şiddet sıradandı ve tedirgin edici de olsa, yalnızca etrafındaki bütün insanların kalplerinden köpürüp taştığının değil, kendisinde de aynı kapasitenin bulunduğunun farkındaydı.</p>

  <p>Daldığı düşüncelerden sıyrıldığında Simone yolcu koltuğundaydı ve sandıkların ön tarafları açıktı. Kayla çoktan kendi sandığına girmiş, dizlerini göğsüne çekmiş oturuyordu. Hannah'nın gerginliği yüzünden okunuyor olacaktı ki Paul, "Ağzı menteşeli, gördün mü? " dedi. "Ve sandık dışarıdan değil içeriden kilitleniyor. Dışarı çıkmak için şu mandalı çevirmen yeterli. " Gösterdi.</p>

  <p>Hannah göz ucuyla Simone'a baktı. Kadın onu tartarcasına sert bir bakış attı. Hannah temiz havadan son bir nefes çekip sürünerek sandığa girdi. Paul kapağı kapayınca, el yordamıyla mandalı bulup çevirdi. Az sonra minibüsün hareket ettiğini hissetti.</p>

  <p>Paul, "İçeride iyi misiniz? " diye sordu.</p>

  <p>Kayla, "Kendimi bayağı kırılgan hissediyorum" dedi, "ama onun haricinde harikayım. "</p>

  <p>Hannah gülümsedi. Bunun gerçekten de doğru olduğunu fark edip, "Ben de" dedi. Zifiri karanlık işe yaradı, ne kadar dar bir yerde olduğunu göremiyordu. Sandıkta babasının garajdaki atölyesini hatırlatan hoş bir ahşap kokusu vardı. Marangozluk babasının hobisiydi; Hannah onu çalışırken seyretmeyi çok severdi. En gözde eşyalarından biri babasının beş yaşındayken onun için yaptığı bebek eviydi. Becca'nın da bir bebek evi vardı; her yıl doğum günlerinde ve Noel'de babaları gerçek gibi görünmesi için özenle çalıştığı iki parça minyatür mobilya hediye ederdi onlara. Küçücük yemek masasının sandalyeleri dolgulu ve kırmızı kadife kaplıydı; minik şifoniyerin çekmeceleri açılıp kapanıyor, klozetin kapağı da kalkıp iniyordu. Hannah büyüdükçe kendi süslemelerini yapmaya başlamıştı, iğne oyasından minyatür kilimler örüyor, küçük perdeler ve yatak örtüleri dikiyordu. Bebek eviyle oynamayacak kadar büyüdükten sonra bile Hannah onu ortadan kaldırmamıştı. Kitaplığında, babasının sevgisinin canlı bir yadigârı olarak yerini korumuştu.</p>

  <p>Kaybettiği aziz bir şey daha.</p>

  <p>Kontrol noktasına yaklaşırlarken Paul uyarmak için seslendi. Yavaşladılar, Hannah nefesini tuttu. Durdurup durdurmama kararını verirken polisin minibüsün üstünde dolaşan bakışlarını adeta hissediyordu. Ciğerleri yanmaya başlamıştı ki minibüsün hızlandığını hissetti. Simone, "Geçtik. Artık çıkabilirsiniz" dedi. Hannah derin bir oh çekti.</p>

  <p>Simone yiyecekleri dağıttı. Aidan'ı ekranda gördüğünden beri kaçmış olan iştahı geri dönmüştü, sandviçi hızla midesine indirdi. Simone hiçbir şey söylemeden kendi sandviçinin yarısını uzattı. Hannah yerken, kadına bakıp nasıl bir muamma olduğunu düşündü; bir an sert ve acımasızdı, bir saniye sonra nazik ve cömert oluyordu.</p>

  <p>Kayla tortilla dolu ağzıyla, "Ne tarafa gidiyoruz? " diye sorma cesaretini gösterdi.</p>

  <p>Paul, "Doğu Mississipi'ye, Alabama sının tarafına" dedi. "Columbus denen küçük bir kente. "</p>

  <p>Kayla, "Aralık ayında gitmemiz iyi oldu" dedi.</p>

  <p>Hannah sordu. "Neden? "</p>

  <p>"Çünkü yılın çoğunda cehennemden sıcak olur. Üniversitelere başvururken gitmiştim. İnsan orada yaşamaya nasıl dayanır bilmem. Kampus turunda sıcaktan erimiştim. "</p>

  <p>"Eh, Dallas da Kuzey Kutbu sayılmaz. "</p>

  <p>"Hayır ama Dallas'ta oradaki gibi nem yoktur. Sanki Şeytan'ın en sevdiği saunaya girmişsin gibi. Hayatımda o kadar ter dökmedim. "</p>

  <p>Paul kıkır kıkır güldü, Simone tahammülsüzlüğünü saklamaya gerek görmeden, "Düşünmeye çalışıyorum burada, laklak etmeniz bittiyse" dedi.</p>

  <p>Minibüse kırgın bir sessizlik çöktü. Hannah içinden, bazı insanlar başkalarının mutlu olduğunu görmeye tahammül edemiyorlar, diye geçirdi. Sonra suçluluk duyarak Kayla'nın Paul yüzünden mutlu olmasına verdiği ters tepkiyi hatırladı. <span style="font-style:italic;">Lütfen Tanrım, böyle olmama izin verme.</span> Farkında olmadan dua edivermişti ve bittiği anda da boşuna dua ettiği geldi aklına. Tanrı, eğer varsa, inançsızların ya da lanetlilerin dualarını kabul etmezdi.</p>

  <p>Hannah Luisana'ya hiç gitmemişti -aslında kendi eyaletinin dışına hiç çıkmamıştı- ama gözüne Doğu Teksas'tan farklı görünmedi. Yanından hızla geçen, birkaç kilometrede bir bitmek bilmez bir tekrarlayışla, hep aynı üç boyutlu <span style="font-weight:bold;">MCDONALD'S, KFC, FUJITJUICE, COMFORT INN, MOTEL 6</span> tabelalarının sahte neşeli parlamasıyla kesilen aynı yeknesak yeşil çam ağacı sırasıydı. Etki gerçeküstüydü, sanki minibüs daireler çiziyor, hiçbir yere gitmiyordu.</p>

  <p>Mississippi sınırının yakınında tekrar sandıklara girdiler ve kontrol noktasını olaysız geçtiler. Dört saat sonra, güneş batmaya başlarken Columbus'a vardılar. Hannah dizlerinin üstünde durup, Simone'un omzunun üstünden ön cama baktı. Şehrin etekleri zincir mağaza ve lokanta sıralarından ibaretti ama otobandan çıktıkları zaman zevksizlik yerini tarihi çekiciliğe bıraktı. Şehir merkezindeki anacaddede bir zamanlar küçük kasabaların başlıca dayanağı olan bakkaliye gibi mağazaların bulunduğu iki katlı tuğla binalar sıralanmıştı, şimdi bu binalarda butikler ve lokantalar vardı. Eski bir <span style="font-style:italic;">art deco</span> sinemada iki boyutlu dönemin iki örneği birden oynuyordu: <span style="font-style:italic;">On Emir</span> ve <span style="font-style:italic;">Ben-Hur.</span> Hannah gerçek bir sinemada son izlediği filmi hatırlamaya çalıştı; çok küçükken gördüğü bir çizgi filmdi.</p>

  <p>Simone iki kere döndükten sonra ağaçlı bir sokağa girdi, onları Mississippi Kadın Üniversitesi'nin görkemli tuğla binalarının önünden geçirdi. Kampusun etrafı, geniş çiçek tarhları saplarla kaplı olsa da ara ara tomurcuklanmış çalıların da görüldüğü, gür yeşil çimenlikli güzel eski evlerle çevriliydi. Hannah birkaç evin yan tarafına takılmış sarılı bahçe hortumlarını görünce şaşırdı.</p>

  <p>"Burada karne usülü yok mu? " diye sordu.</p>

  <p>"Hayır" dedi Kayla. "Georgia gibi Mississippi de bol yağış alıyor. Aslında o kadar çok su var ki fazlasını başka eyaletlere satıyorlar. "</p>

  <p>"Bahçende kullanacak kadar çok suyun olduğunu bir düşünsene" dedi Hannah.</p>

  <p>"Bir de kendi yurttaşına su satmayı düşün. " Simone'un sesinde aşağılama vardı. "Tam Amerikalıların yapacağı bir iş. "</p>

  <p>"Siz Kanada'da başka türlü yapıyorsunuz herhalde. "</p>

  <p>"Elbette. Biz sosyalistiz. Bol yağış alan Quebec'te bile, suyu az olan kardeş eyaletlere yardım için su karneyle dağıtılır. "</p>

  <p>Bütün bunların saçmalığı Hannah'nın içinde kabardı ve engelleyemediği bir kahkaha olarak patladı. Sosyalist, feminist, lezbiyen, bebek katili yabancı bir terörist tarafından kurtarılıyordu işte. Dikiş grubundaki hatunlar buna ne derlerdi acaba?</p>

  <p>Simone dikiz aynasından ters ters ona bakıyordu. "Gülünecek bir şey mi var? "</p>

  <p>"Sen anlamazsın. "</p>

  <p>"Kukuletalarınızı takın. "</p>

  <p>Hannah ile Kayla dediğini yaptılar. Minibüs altı kere daha döndükten sonra durdu.</p>

  <p>Simone, "Hoparlörü aç. Stanton'ı ara" dedi.</p>

  <p>Üçüncü çalışta kalın, gür bir ses cevap verdi. "Sen misin, tatlı Siimoon? "</p>

  <p>Hannah'nın kaşları yukarı kalktı. <span style="font-style:italic;">Tatlı</span> Simone mu?</p>

  <p>"Evet. Yeşil miyiz? "</p>

  <p>"Eğlence trenindeki sarhoş kadar yeşiliz. Tahmini varış zamanınız nedir? " Stanton kulağa azıcık abartılı gelen bir yavaşlıkla konuşuyordu; sesli harfleri, sanki ağzında bir kaşık puding varmış gibi kalın ve yuvarlak çıkarıyordu.</p>

  <p>"Beş dakika içinde varmış oluruz. "</p>

  <p>"On beş yapalım. "</p>

  <p>Simone "Şimdi ayrılmalısın" dedi ve Hannah bunu Paul'e söylediğini fark etti. Kayla'nın kendi korkusunu yansıtarak sertçe nefes aldığını işitti.</p>

  <p>"Evet, çıksam iyi olacak. "</p>

  <p>Hannah, elini uzatıp, "Teşekkür ederim, Paul. Her şey için" dedi.</p>

  <p>Paul elini tutup sertçe sıktı. "İyi şanslar. Birbirinize iyi bakın" dedi. Hannah, <span style="font-style:italic;">Kayla'ya iyi hak,</span> diye anladı.</p>

  <p>Kayla, "Bizim için yaptıklarını unutmayacağız" dedi. Sesi gergindi.</p>

  <p>Hannah gözünde vedalaşmalarını canlandırdı; Kayla'nın kırmızı eli Paul'ün beyaz elini arıyor, vücutları kalplerinin atışıyla savaşıyor, birkaç saniyelik zamanda, tekrar bir araya gelemezlerse diye, birleşmiş elleriyle birbirleri için ne ifade ettiklerini iletmeye çabalıyorlar. Zalimce bir veda ama Hannah'nın Aidan'la hiç gerçekleşmemiş vedalaşmasından çok daha iyi.</p>

  <p>Paul, "Tanrı yolunuzu açık etsin" dedi.</p>

  <p>Minibüsün kapısı açıldı ve kapandı, Hannah şimdi başka bir otomobilin motorunun çalıştırıldığını ve uzaklaştığını duydu. İçinden, <span style="font-style:italic;">senin de yolun açık olsun, Vincent</span> dedi. Tanrı'nın onlarınki gibi bir misyonu koruyup gözeteceğini düşünmeye çalıştıysa da başaramadı.</p>

  <p>Üç kadın sessizce beklediler. Kukuletanın içi sıcak ve sıkıntılı olmaya başlamıştı; Hannah'nın ciğerleri temiz hava için yanıp tutuşuyordu. Buraya, en temel ihtiyaç olan havanın bile bir lüks haline geldiği en dip noktaya nasıl gelmişti? Bırak çikolatayı, ipeği, aşkı, şu anda temiz, doğal tek bir nefes için ruhunu bile satardı.</p>

  <p>Simone sonunda, "Şimdi Stanton ile buluşmaya gidiyoruz" dedi. "Sizi yolculuğunuzun bir sonraki ayağına götürecek. Size dediklerini aynen yapacaksınız. " Motoru çalıştırdı ama hareket etmediler. "Beni dinleyin. Renkli olduğunuz için dünyadan en kötü muameleyi gördüğünüzü sanıyorsunuz. Bunun sizi daha dayanıklı, daha bilge yaptığını zannediyorsunuz. Belki birazcık öyledir. Ama ikiniz hâlâ bebek gibisiniz. Fazla kolay güveniyorsunuz. " Sesinde o her zamanki alaycılığından eser yoktu. Hannah'nın duyduğu, alaycılık yerine empatiye oldukça benzeyen bir şeydi. "Bu yol Stanton'ın yanından ayrılmanızdan sonra çok daha tehlikeli bir hal alacak. Kendinizden başka kimseye güvenmemelisiniz. Kimseye. "</p>

  <p>O anda minibüs hareket etti. Uç kilometreden fazla olmayan kısa bir mesafe gittikten sonra durdular. Simone, "Burada bekleyin" dedi. Aşağı indi. Hannah başka bir kapının açıldığını duydu. Tehlikeyi göze alıp kukuletasını kaldırınca, Kayla'nın çoktan ön camdan dışarıya baktığını gördü. Hava fazla bir şey görülmeyecek kadar kararmıştı ama Hannah Simone'un uzun, zayıf siluetinin, kendinden oldukça kısa birini kucakladığını -evet, kucakladığını! - seçebildi, bu Stanton olmalıydı. Arkalarında yüksek bir köprünün belli belirsiz şekliyle altındaki suyun ışıltısını gördü.</p>

  <p>Kayla, "Burayı biliyorum" dedi. "Nehir kıyısına inmişiz. Simone'un yaptığı o kısa konuşmaya ne buyurulur? "</p>

  <p>"Bence bizim geçtiğimiz yoldan ya da çok benzeyen bir badireden geçmiş. "</p>

  <p>"Bunu neye dayanarak söylüyorsun? "</p>

  <p>Hannah, Simone'un geçmişine dair öğrendiği bilgi kırıntılarını açığa vurmakta tereddüt ederek durakladı. Gözünün önüne kütüphanedeki güvenlik görevlisinin, UKK'sini taramadan önce ve tarayıp kürtaj yaptırdığını anladıktan sonraki yüz ifadesi geldi. <span style="font-style:italic;">Bu kişisel.</span> Bu sözler yepyeni bir anlam kazanıverdi. Simone sırlarını kendi vermemişti. Bunları bilmek bile özeline girmekken başkasıyla paylaşmak tecavüz olacaktı.</p>

  <p>"Sadece bir his" dedi. "Her neyse, bence hakkı var, kimseye güvenmemeliyiz. Kendisi de dahil. " Simone ile Stanton minibüsün arkasına yaklaşıyorlardı. "İşte geliyorlar. " Kadınlar telaşla kukuletaları aşağı indirdiler. Arka kapılar açıldı, içeri serin bir esinti girdi.</p>

  <p>Simone Hannah'nın kolunu kavrayıp, "Gel" dedi, sandıklan açıp minibüsten inmesine yardım etti. Ayakta durmaya çalışınca, Hannah'nın dizleri bükülüverdi, saatlerce oturmaktan adaleleri kasılmıştı.</p>

  <p>Stanton, "Hoo! " dedi. Bir el öbür kolundan tutup onu destekledi. "Ben bunu alırım, Siimon. Sen diğerini getir. "</p>

  <p>Simone Hannah'yı bıraktı, Stanton dikkatle Hannah'yı öne doğru yürüttü. "Düzgün dur, tuttum seni. " Durdu. "Bagajı aç" dedi ve Hannah kapağın açıldığını işitti. "Korkarım, siz hanımların burada gitmesi gerekiyor ama söz veriyorum çok kısa sürecek. "</p>

  <p>Stanton onu yavaş yavaş öne doğru hareket ettirince kendini kastı. Bir araba tamponunun uyluklarının ön kısmına çarptığını hissedince irkilip geri çekildi. Hızla sıkışan boğazını zorlayarak, "Oraya girecek değilim" dedi. Bu sefer içeride mandal falan olmayacaktı. Kayla ile içeri hapsolacak, çaresiz kalacaklardı.</p>

  <p>"Gireceksin, hem de hemen gireceksin" dedi Simone. Sesi çıplak ete inen kırbaç sesi gibiydi. Hannah başını şiddetle iki yana salladı ve başının döndüğünü hissetti. Sanki boğazının etrafına sarılmış parmaklar vardı, onu boğuyorlardı. Eli çıkarıp atmak için kukuletaya gittiği anda nazik ama amansız bir el elini tutup yanma indirdi.</p>

  <p>Stanton, "Hiperventilasyona girdi" dedi.</p>

  <p><span style="font-style:italic;">"Sacrament!</span> Buna zamanımız yok. " Kukuleta burnunun üzerine kadar çekilince Hannah başını arkaya atıp nefes almaya çabaladı.</p>

  <p>Kayla bağırdı. "Hannah? İyi misin? " Hannah onun Simone'un elinden kurtulmak için çabaladığını duydu.</p>

  <p>Simone, "Kımıldama" diye tısladı. "Burada durduğumuz her saniye tehlike daha da büyüyor. Polisin gelmesini mi istiyorsunuz? <span style="font-style:italic;">Non?</span> O zaman çenelerinizi kapatın ve dediğimizi yapın. Misyonu riske atmanıza izin vermeyeceğim. "</p>

  <p>Bu sert sözler Hannah'nın krizini yarıp geçiverdi. <span style="font-weight:bold;">Simone'un</span> bunları daha önce de söylediğini duymuştu ve boş tehditler olmadığını biliyordu.</p>

  <p>"iyiyim ben, Kayla" dedi ama sesindeki titreme tam tersini söylüyordu. Yutkundu, sesini düzeltmeye çalıştı. "Gerçekten, iyiyim şimdi. Dediklerini yapsak iyi olacak. "</p>

  <p>"Aferin" dedi Stanton. Bileğini sıkan elini gevşetti ve Hannah elini sırtına götürdüğünü hissetti, onu öne doğru yürütüp bagajın içine girmesine yardım etti. "Eve varmak on dakikadan daha az sürer. Korktuğunu biliyorum ama gevşemeye çalış ve güzel bir şey düşün, daha ne olduğunu bile anlamadan seni oradan çıkaracağım. "</p>

  <p>Hannah yan tarafına kıvrıldı ve Kayla'nın da yanına girdiğini ve dar yerde rahat bir pozisyon bulmak için kıpırdandığını hissetti. "Ben kapağı kapar kapamaz, kukulatelannızı çıkarabilirsiniz" dedi Stanton. "Biraz faydası olur. "</p>

  <p>Simone, "Hoşça kalın" dedi. "İyi şanslar. " Sesi yıldızlar kadar uzak ve soğuktu. Ama Hannah o sırada bacağında bir elin sıcak dokunuşunu hissetti. Simone, <span style="font-style:italic;">"Cesaret"</span> diye mırıldandı.</p>

  <p>El çekildi ve bagaj kapağı gürültüyle kapandı. Hannah hemen kukuletasını indirdi. Gözleri zifiri karanlıkla karşılaştı. Kayla'nın da kendi kukuletasını çıkardığını ve hışırtılı seslerle ciğerlerine hava doldurduğunu işitti. Onun nefes alıp verişleri Hannah'yı sakinleştirdi. Yanında Kayla'nın varlığının çıpası olmasa kendini kaybetmenin, kendi varlığına inanmaktan vazgeçmenin ne kadar kolay olacağını düşündü.</p>

  <p>Araç hareket edince Kayla'nın eli elini buldu ve sıkı sıkı tuttu. Titriyordu ama Hannah kendi korkusunun kaybolduğunu hissetti. Şu anki çaresizliği bir çeşit kurtuluş sayılabilecek kadar büyüktü. Az sonra başına gelecekleri değiştirecek ne bir şey söyleyebilir ne de yapabilirdi. Kapak on dakika ya da on saat sonra açılacaktı, belki de hiç açılmayacaktı. Kapağın öbür tarafında ya güvene kavuşacak ya da tehlikeyle karşılaşacaktı. Ya yaşayacaktı ya da ölecekti.</p>

  <p>Karanlıkta arkadaşının elini okşayarak yattı ve doğmayı bekledi.</p>

  <p>Sonsuzluk gibi gelen kısa bir sürenin sonunda kapak açıldı ve eğilmiş, onlara gülümseyen yuvarlak beyaz bir surat göründü. "Selam, ben Stanton. Columbus'a hoş geldiniz. "</p>

  <p>Hannah, adamın kırklı yaşların başında olduğunu tahmin etti ama Noel ağacının altında bir köpek yavrusu bulmuş sekiz yaşında bir oğlan çocuğu gibi gülümsüyordu.</p>

  <p>"Sizi oradan çıkaralım. " Hanımların atlı arabadan inmesine yardım eden bir uşak kibarlığıyla bagajdan çıkmalarına yardım etti. Yüzlerine bakmak için başını arkaya eğip "İnanın evde kalacağınız yerler çok daha ferahtır" dedi. Boyu epeyce kısaydı, 1. 55 cm'den <span style="font-style:italic;">fazla</span> değildi. Böyle küçücük bir cüsseden bu kadar kalın ses çıkması insana tuhaf geliyordu. "Hannah ve Kayla, değil mi? Yoksa tam tersi mi? "</p>

  <p>Hannah buna kanmadı; o cin bakışlı gözlerin ardındaki zekâ kimin kim olduğunu da, muhtemelen haklarındaki diğer bütün ayrıntıları da biliyordu. Ama o da oyuna ayak uydurdu. "İyi tahmin. Tanıştığımıza memnun oldum. "</p>

  <p>Stanton kibarca başını sallayarak karşılık verdi. Küçük yuvarlak kafalı, küçük yuvarlak pembe ağzının üstüne kondurulmuş düzgün bıyıklan olan, kuş gözüne benzeyen küçük yuvarlak gözlerini örten küçük ve yuvarlak, pembe tel çerçeveli gözlükleriyle küçük, yusyuvarlak bir adamdı Stanton. Siyah yün pantolonu ve siyah kaşmir kazağıyla gayet zarif bir kılıktaydı ama giydiklerinin hiçbiri küçük, yuvarlak, çıkık karnını saklayamıyordu. Ama yine de, Kayla'yı selamlamasını izlerken bu adamın hiç de sevimsiz olmadığını düşündü Hannah. İnsanı cezbeden zarif ve şık bir havası vardı - şıklık bu adamı tarif etmek için bulunmuş bir kelime olabilirdi pekâlâ.</p>

  <p>Hannah gözlerini ondan ayırıp etrafına baktı. Eski, biraz bakımsız ama Susan ile Anthony'nin evindeki o ev dağınıklığının görülmediği ahşap bir garajın içindeydiler. Bindikleri sıradan binek aracıyla mermi şeklinde koyu yeşil üstü açılır bir klasik otomobil haricinde hiçbir şey yoktu burada. Otomobilin kıvrımlı güzelliği dokunma arzusuyla parmaklarını kaşındırdı.</p>

  <p>Stanton, "Bu, '75 model bir Jaguar XK-E" dedi. Sanki Hannah'nın arzusunun kokusunu almış gibi küçük, manikürlü elini motor kapağının üstünde ağır ağır gezdirdi. "Hâlâ benzinle çalışıyor. Bununla bir yere gitmek bir servete mal oluyor ama dönüştürmeye kıyamadım. " Geriye dönüp iki kadına baktı, kara gözleri boncuk kadar parlaktı. "Eminim sıcak bir yemek ve duş için can atıyorsunuzdur. Eşyalarınızı alın ve benimle gelin. " Arka taraflarındaki yeri işaret edince Hannah Anthony'nin sabah verdiği sırt çantalarının geldikleri otomobilin arka lastiğine dayalı durduğunu gördü. Kendi çantasını sırtına geçirdi, arkasındaki ağırlık ona huzur verdi. İçinde kendisi için önem taşıyan bir şey olmamasına rağmen benim diyebileceği bir iki parça eşya vardı. İçinden, bütün hayatım ne kadar küçük bir kaba sığıyor, diye geçirdi.</p>

  <p>Stanton onları Jaguar'ın arkasından geçirip zemindeki açık duran kapağa götürdü. Metal bir merdivenle aşağı iniliyordu. Elini sallayarak ilerlemelerini işaret etti. "Önce bayanlar. " Kayla, Hannah'ya <span style="font-style:italic;">bu da ne böyle</span> der gibi bir bakış attıktan sonra delikten aşağı inmeye başladı. Hannah da onu takip etti, ardından da Stanton. Kapak arkalarından büyük bir tangırtıyla kapandı. Bir an bu ses Hannah'nın içini kapana kısılmış bir yaratığın istem-dışı paniğiyle doldurdu ama ona bir şey de hatırlattı ve sonunda Hannah bunun ne olduğunu buldu: Renkliler bölümünden salıverildiği gün arkasından kapanan kapının sesi. Kendi kendine bunun da kırmızı bir hapishaneden farksız olan kendi bedeninden kurtuluşa açılan bir kapı olduğunu hatırlattı.</p>

  <p>İyi aydınlatılmış, kenarına sert gri bir malzeme sıralanmış dar bir tünele çıktılar. Donuk bir parlaklık yansıtıyordu ve dokununca ılıktı. Stanton merdivenin son birkaç ayağını atlayıp çevikçe yanlarına indi. "Sanki James Bond filminin içindeymişsiniz gibi, değil mi? " Biraz filmin müziğini mırıldandı, Hannah bu küçük gözlüklü şık adamı 007 olarak düşününce gülümsemeden edemedi.</p>

  <p>Stanton önlerine düşüp tünelde on beş metre kadar yürüttükten sonra çıkmaz gibi görünen bir yerinde durdu. "Mertlik ve silahla" dedi ve gizli bir kapı yana kayarak açıldı. "Bu Mississippi'nin düsturudur" dedi. Elini sallayarak kadınları içeri buyur ederken de ekledi. "Bu kapı yalnızca benim sesimle harekete geçer, merak ettiyseniz diye söylüyorum. "</p>

  <p>Bodrum olması gereken seviyede penceresiz bir yatak odasına girdiler. Stanton kolunu havada döndürerek, "Voilâ, misafir süiti" dedi. "Umarım burada rahat edersiniz. "</p>

  <p>Hannah etrafına bakınca gerginliğinin bir parça geçtiğini hissetti. Oda ve bitişiğindeki banyonun görebildiği kadarı sade ve az eşyayla döşenmişti ama bu rafine bir sadelikti. Duvarlar sarının doğal ışıktan yoksunluğu telafi eden yumuşak bir tonuna boyalıydı. Birbirinin eşi ikiz yataklar ferforjeydi, yorganlar geriye çekilmişti ve tertemiz beyaz çarşaflar görünüyordu. Büyük bir orkide yatakların arasındaki komodinin üstünde doğru eğilmişti. Ortası canlı fuşya renkli beyaz çiçekleri öyle kusursuzdu ki yapma gibi görünüyordu ama Hannah dokunursa parmaklarının altında ten gibi yumuşacık ve canlı olacağını biliyordu. Orkide ona Aidan'ın verdiği çiçeği hatırlattı ama gözlerinde ansızın başlayan yanmanın tek sebebinin ya da asıl sebebinin bu olmadığını biliyordu; sebep bu çiçeğin varlığıydı, burada, bu adamın, bu zarafete, bu güzel ve canlı şeyin mükemmelliğine layık olduklarına inanarak büyük bir özenle süslediği bu odada olmasıydı.</p>

  <p>Stanton, "Yıkanıp üstünüzü değiştirmeniz için sizi yalnız bırakayım" dedi. "Akşam yemeği için kıyafet değiştirmeyi severim, siz de bana uyarsınız umarım. Dolapta giyebileceğiniz temiz giysiler var. " Odanın öbür ucundaki merdiveni işaret etti. "Hazır olduğunuzda, yukarı gelin. Akşam yemeği kırk beş dakika sonra masada olur. Umarım iştahınızı da yanınızda getirmişsinizdir. Büyükannemin koca koca adamları diz çöktürüp cennete yükseldiklerine inanarak mest olmuş halde ağlatmasıyla meşhur kerevit etouffee'sinden yapacağım. " Hafif bir baş selamıyla odadan çıktı.</p>

  <p>Kadınlar yıkanıp üzerlerini değiştirdiler. Dolapta on on iki kadar, hepsi de şaşırtıcı ölçüde zevkli ve kadınsı giysi vardı. Bir kez daha Stanton'ın düşünceliliği Hannah'yı duygulandırdı. Kayla yırtmaç yakalı koyu gri saten bir tunik ile siyah bir tayt seçti, Hannah da uzun drape kollu siyah dantel bir elbise giydi. Elbisenin korsajı biraz düşüktü ama umursamadı; tekrar bir kadın gibi giyinmek güzel geldi. Banyo aynası yukarıdan, eski filmlerde genç yıldızların soyunma odalarındaki gibi bir sıra yuvarlak ampulle aydınlatılmıştı. Hannah kendi yansımasını incelerken içinden inci küpe de olsaydı, diye geçirdiğini fark etti. Ağzından bir kıkırtı çıkıverdi.</p>

  <p>Gülerek, "Şu halimize bak" dedi. "İtfaiye arabası kadar kırmızıyız ve hâlâ süslenip püslenmeye uğraşıyoruz. "</p>

  <p>"Neden süslenmeyecekmişiz? " Kayla hemen yanında durmuş uzun siyah saçlarının bir parçasını örüyordu. "Bizi renklendirdiklerinde kadın olmayı bırakmadık ya. "</p>

  <p>"Hayır ama... " Hannah anın tadım kaçırmak istemediğinden düşüncesini yarım bıraktı.</p>

  <p>"Ama ne? "</p>

  <p>Hannah omuz silkti. "Sanki yaptığımız hiçbir şey bizi güzelleştirmiyor. " Ama yine de bunu söylerken bile Kayla'nın, derisi kırmızı olsun ya da olmasın, ne kadar güzel olduğunu düşünüyordu. Kayla'nın güzelliğini o görebiliyorsa, Paul görebiliyorsa, başka biri de göremez miydi?</p>

  <p>Kayla alınmış gibi baktı. "Kendi adına konuş" dedi. "Sen kılıksızlığa devam et istiyorsan, beni daha güzel gösterirsin sadece. " Yanaklarını içine çekti ve manken pozu aldı, sonra bir kahkaha attı. Hannah da içinde sıcak bir heyecan hissederek onunla birlikte güldü.</p>

  <p>Merdivenden çıktılar. Yukarıda tüneldeki gibi madeni bir kapı vardı. Hannah kapıyı açtı ve geniş bir hole girdi. Güzel bir ev görmeyi bekliyordu ama buna ancak malikâne denirdi. Zemin pırıl pırıl cilalı ve siyah beyaz damalı mermer kaplıydı, tavanın yüksekliği rahat rahat altı metre vardı. Girişin yukarısında pırlanta kadar göz kamaştırıcı yüzlerce küçük, tıraşlanmış kristal parçadan oluşan bir avize asılıydı, maun giriş kapısının iki yanında birer vitray cam vardı. Şarap renkli bir halıyla kaplı büyük bir merdivenle ikinci kata çıkılıyordu. Hannah başını kaldırdığında dönerek bir üst kata çıkan ikinci merdiveni gördü.</p>

  <p>Kayla alçak perdeden bir ıslık çaldı. "Çok güzel ev. Dostumuz Stanton ne iş yapıyor acaba? "</p>

  <p>Hole dört oda açılıyordu, Hannah ile Kayla önlerinden geçerken kapılardan içeri göz attılar. Birincisi antikalar ve şark halılarının ahenkle serpiştirildiği büyük bir salondu. Victoria dönemine has binici kostümü içinde saraylı bir kadın şöminenin üzerinden onlara bakıyordu. Salonda zarif ve güzel olmayan tek bir şey bile yoktu ama nedense yine de havası göz korkutacak yerde sıcaktı. Peluş kanepe insanı oturmaya davet ediyor, mermer şömineye çatılmış kütükler onları yakmanız için yalvarıyor, halılar Hannah'da ayakkabılarını çıkarıp üstünde kıvrılma arzusu uyandırıyordu.</p>

  <p>Salonun karşı tarafındaki oda yerden tavana kadar kitaplıkların sıralandığı bir kütüphaneydi. Ayaklı okuma lambalarından iki çikolata renkli koltukla krem renkli damasko kaplı uzanma koltuğunun üzerine ışıktan gölcükler vurmuştu. Yüksek pencereleri kalın kadife perdelerle örtülüydü ve odanın bir köşesinde oymalı ahşap bir kaidenin üstünde devasa bir sözlük duruyordu. Hannah eşikte oyalanıp özlemle raflara ve deri ciltli sakinlerine baktı.</p>

  <p>"Bu ev benim olsaydı, bu odadan hiç çıkmazdım" dedi.</p>

  <p>"Dalga mı geçiyorsun? Bu ev benim olsaydı, hemen satar ve Fransız Riviyerası'na taşınırdım. "</p>

  <p>Üçüncü odanın kapısı kapalı olduğundan gönülsüzce yan gözle bakıp önünden geçtiler, ama dördüncüsünün kapısı davet gözüyle bakılabilecek kadar aralıktı. Hannah duraklasa da Kayla kapıyı itip açtı. Menteşeler gıcırdadı ve onları yerlerinden sıçratıp telaşla evin arka tarafına bakmalarına neden oldu. Salonun ve kütüphanenin ihtişamından sonra gözlerinin karşılaştığı eski püskülüğe hiç hazırlıklı değillerdi. Belli ki yemek odası olması amaçlanmıştı ama içeride eşya namına yalnızca eskimiş bir yemek masasıyla üç bacaklı bir çift sandalye vardı. Tavandaki alçı kartonpiyer kırık döküktü, ortasındaki kanca boştu ve duvar kâğıtları meyus şeritler halinde duvar kaplamalarının üstüne sarkmıştı. Perdeler güve yeniği içindeydi, halıların havları dökülmüştü ve küf kokuyordu. Hannah sanki gözü Stanton'ın iç çamaşırındaki deliklere ilişmiş gibi huzursuz oldu ve kapıyı hemen kapayıverdi.</p>

  <p>Davetkâr deniz mahsülü kokusunu takip edip dekorasyon programlarından çıkmış gibi görünen bir mutfağa girdiler. Stanton pırıl pırıl sanayi tipi bir ocağın başında durmuş, tahta kaşıkla bakır bir tencerenin içindeki yemeği karıştırıyordu.</p>

  <p>Onları görünce abartılı bir tavırla hayret içinde başını tekrar çevirip bakıyormuş gibi yaptı. "'Yürüyor güzelliğiyle, sanki gecesi bulutsuz diyarlarla yıldızlı semaların, kavuşmuş endamıyla gözlerinde en parlağı nurun, en karası karanın. ' Hanımlar, mutfağımda güzelliğin cisimleşmiş hali gibisiniz. "</p>

  <p>Kayla kupkuru bir sesle, "Kırmızıdan hoşlanıyorsun herhalde" dedi.</p>

  <p>"Aynen öyle, en sevdiğim renktir. " Kırmızı şarap kadehini kaldırdı. "Bu mükemmel bordodan size de ikram edebilir miyim? "</p>

  <p>Kadınlar kabul ettiler. Hannah kendini ağır ağır yudumlamaya zorladı. Noel'deki gibi sarhoş olmak istemiyordu.</p>

  <p>Kayla, "Söylemek zorundayım" dedi, "gördüğüm en güzel evlerden birine sahipsin. "</p>

  <p>"Çok naziksin. Yavaş yavaş oraya doğru gidiyor. " Stanton'ın sesinde aldırmazlık vardı ama gözleri sahiplenici bir gururla parlıyordu. "Bu ev 1885'te yapıldığından beri benim aileme aittir. Eskiden herkesin görmeye geldiği bir yerdi ama civardaki çoğu aile ve eski ev gibi bu da zor dönemler geçirdi. Eski ihtişamına kavuşturmak için daha çok çok yolum var. Henüz üst katlara bile başlamadım ama şimdiden gözüm korktu - bütün o toz toprak, patırtı, eve gümbür gümbür girip çıkan işçiler. " Yüzlerindeki şaşkın ifadeye baktı. "Sanırım ev tadilatı denen o cehennemi hiç yaşamadınız. Hayır mı? Eh, hiç tavsiye etmem. "</p>

  <p>Hannah içerledi. Adamın kusursuz granit tezgâhlarına ve pırıl pırıl ahşap mobilyalarına bakıp içinden, <span style="font-style:italic;">sakın bana cehennemde yaşamaktan bahsetme,</span> diye geçirdi.</p>

  <p>Ama yemeğe oturunca siniri geçiverdi. Stanton'ın çatısının altındaki diğer her şey gibi yemek de fevkaladeydi ve kendisi de dört dörtlük bir ev sahibiydi. Sohbeti sürdürüyor, onları Columbus ve bir zamanlar aralarında Tenessee Williams ile Eudora Welty'nin de bulunduğu seçkin sakinleriyle ilgili hikâyelerle eğlendiriyordu. Hannah uzun zaman önce ölmüş yazarlar olmalarının haricinde haklarında bir şey bilmiyordu ama belli ki ikisi de Kayla'nın en sevdiği yazarlardandı çünkü Kayla'nın yüzü parlamış ve Stanton ile hararetli bir tartışmaya girişmişti. Hannah'nın içini kendi cahilliği yüzünden bir acılık bürüdü. Evine kitapları gizlice sokmak ve kısacık sürelerde aceleyle hırsızlama okumak zorunda kalmasaydı, normal bir liseye, ardından da Kayla gibi üniversiteye gitmiş olsaydı, o da Miss Welty'nin Faulkner'ı cebinden çıkarabileceğini ileri sürebilir, Williams'ın başyapıtının <span style="font-style:italic;">Arzu Tramvayı</span> mı yoksa <span style="font-style:italic;">Sırça Kümes</span> mi olduğu konusunda bir fikri olabilirdi. Her zaman annesiyle babasının doğru olanı yaptıklarına inanmıştı ama şimdi Stanton'ın masasında ağzını açmadan otururken yaptıkları seçimlere öfkelendiğini fark etti. Neden hayatını bu kadar küçük tutmuşlardı? Neden ne <span style="font-style:italic;">istediğini</span> hiç sormamışlardı? Şimdi görüyordu ki olası her dönüm noktasında onu zayıf ve bağımlı tutacak yolu seçmişlerdi. Ve durumu böyle görmemeleri, gerçekten onun iyiliğine göre hareket ettiklerine samimiyetle inanmaları bu gerçeği değiştirmiyor ya da kabahatlerini hafifletmiyordu.</p>

  <p>Stanton, "Çok sessizsin, Hannah" dedi. "Sen ne düşünüyorsun? "</p>

  <p>"Düşünmem ben" deyiverdi. "Düşünmemek üzere yetiştirildim. "</p>

  <p>Kabalığından utandı, yüzü kızardı ama Stanton hiç alınmış gibi görünmüyordu. Gözlerinde onaylar bir pırıltı belirdi; selamlar gibi kadehini Hannah'ya doğru kaldırdı. O neşeli çocuk gülümsemesiyle, "Öbür tarafa hoş geldin, canım" dedi. "İçimden bir ses buradan hoşlanacağını söylüyor. "</p>

  <p>Sevdiği herkesin ve her şeyin anlık görüntüleri hızla zihninden geçti, sonra Kayla hariç tamamen boş olan uçsuz bucaksız beyaz bir alan bırakarak uzaklaştı. Bir an için boşluk kocaman ve bunaltıcı oldu. Neyle dolduracaktı bu boşluğu? Ardından cevabı buluverdi ve nefesi kesildi. O alanı bezeme fırsatı tanınsa -yolu tamamlayıp Kanada'ya ulaşabilirse- ne isterse onunla doldurabilirdi. Ömründe ilk kez yapabileceklerinin ve olabileceklerinin bir sının olmayacaktı, ona yapması ve düşünmemesi gerekenleri söyleyecek kimse olmayacaktı.</p>

  <p>Stanton'a gülümseyerek karşılık verdi. "İçimden bir ses haklı olduğunu söylüyor. "</p>

  <p>Stanton yardım tekliflerini kesinlikle reddederek masayı topladı. "Soframda üç öğün yemedikçe tabaklanma dokunmanıza izin yok. Ev kuralları. Şimdi, size bir brendi ya da kahve ikram edebilir miyim? İsterseniz papatya çayım da var. "</p>

  <p>Hannah genzinde kerevit etouffee'nin tadını hissederek ürperti. Kayla'nın yüz ekşitmesinden, onun da aklına Mrs. Henley'nin odasının geldiği belliydi. Hannah ikisi adına konuştu. "Kahve, lütfen. "</p>

  <p>Stanton kenarları altın yaldızlı fincanların takımı olan narin porselen bir çaydanlıkla kahve servisi yaptıktan sonra kendine de bir kadeh brendi koydu. Amber renkli sıvıyı kadehte döndürdü ve beğeniyle kokladıktan sonra büyük bir yudum aldı.</p>

  <p>Kayla'ya bakarak, "Şimdi işimize gelelim" dedi. "Siimoon durumun konusunda beni bilgilendirdi. Teksas'tan ayrılmadan önce yenilemeni yaptıramaman kötü olmuş. Durumu çok kolaylaştırırdı. " Sesinde belirgin bir kızgınlık vardı.</p>

  <p>"Evet, işte" dedi Kayla, "pek fazla seçeneğim olmadı. "</p>

  <p>"Hayır, olduğunu sanmıyorum. Nasıl hissediyorsun kendini? " Soru kayıtsızca sorulmuş olmasına rağmen, Stanton gözlerini kırpmadan gayet dikkatle bakıyordu.</p>

  <p>"İyi. Normal. " Kayla omuz silkti.</p>

  <p>"Son zamanlarda dikkatinin biraz dağınık olmadığından emin misin? Ya da belki Hannah'nın konuşmadığı zamanlarda, bir şey söylediğini sanmış olabilirsin. Bana karşı dürüst olman çok önemli. "</p>

  <p>Kayla'nın gözleri sahte bir telaşla Hannah'ya çevrildi. "Bir şey mi dedin az önce? " Kimse gülmedi. Israrla tekrar etti. "Söylüyorum size, iyiyim ben. "</p>

  <p>Stanton onu bir saniye daha inceledikten sonra başını öne doğru salladı, anlaşılan doğru söylediğine ikna olmuştu. "Pekâlâ öyleyse. Planımız şu. Yarın günbatımında sizi şehir dışına çıkaracağım. Bir araba bekliyor olacak. Talimatları o zaman vereceğim. "</p>

  <p>Hannah sordu. "Kendimiz mi gideceğiz? "</p>

  <p>"Evet. Genelde işler böyle yürür. Sizi Siimoon'un getirmesine şaşırdım. Susan ile Anthony genelde onu tehlikeye atmak istemezler. " Stanton parlak gözlerini merakla iki kadına dikip bekledi. Cevap alamayınca da arkasına yaslanıp brendisinden bir yudum içti. "Siimoon'u gördüğümde sevinmeme rağmen, onu tehlikeye atmadıkları için de memnunum. " Yüzlerindeki şaşkın ifade hoşuna gitti, yüzü parladı. "Ne, benzerliği görmüyor musunuz? " Güldü. "Fiziksel benzerliği kastetmiyorum, onunla dostluğumuz çok eskiye dayanır. "</p>

  <p>Hannah bu konuda başka bir şey söylemeyeceğini sezdiği için sordu. "Varış yerimiz neresi? "</p>

  <p>"Kentucky, Bowling Green. Oradaki ev sahibiniz George olacak. "</p>

  <p>"Oradan nereye gideceğiz? " diye sordu Kayla.</p>

  <p>Stanton avuçlarını yukarı çevirip ellerini açtı. "Ben de sizin kadar biliyorum. Hepimiz kendimizden bir önceki ve bir sonraki durağı biliriz. "</p>

  <p>Hannah içinden, mantıklı diye geçirdi. İnsanlar bilmedikleri şeyi söyleyemezlerdi. Birisi yakalanacak ve sorguya çekilecek olursa, bütün ağı ortaya çıkaramazlardı.</p>

  <p>Ama Betty ile Gloria Dallas'ın üç durak ilerisindeydiler ve Susan'ın grubunun dört üyesinin hepsi de onları tanıyordu. Bu da Susan ile diğerlerinin Kasımcılar'ın hiyerarşisinde Stanton'dan daha üst sırada oldukları anlamına gelirdi. Dallas örgütün komuta merkezi. Susan da lideri olabilir miydi? Kadının sesindeki ikna gücünü düşününce, Hannah buna pekâlâ inanabilirdi.</p>

  <p>Stanton devam etti. "Susan ile Anthony'yi hiç görmedim. Bu konuda benden ileridesiniz. " Durakladı. Esrarlı bir sesle "Sadece şunu söyleyin bana" dedi. "Susan'ın yüzü o muhteşem sesine benziyor mu? "</p>

  <p>Hannah'nın aklındaki düşüncenin çok yakınından geçen bu yorum, kafasını karıştırdı. Durakladıktan sonra, "Evet, çok çarpıcı" dedi. Belli ki Susan ile Anthony Stanton'a güveniyorlardı ama bu güvenin sınırlı olduğu da açıktı. Stanton onlarla hiç karşılaşmadıysa, sebebi onların bunu istememiş olmasıydı.</p>

  <p>Kayla, "Size bir şey sorabilir miyim? " dedi.</p>

  <p>Stanton başını kibarca eğerek, "Sorabilirsin" dedi.</p>

  <p>"Neden hayatınızı hiç tanımadığınız kadınlar için tehlikeye atıyorsunuz? "</p>

  <p>Stanton'ın ağzının kenarlarında hafif hüzünlü bir tebessümü çevreleyen parantezler belirdi. "Kişisel bir durum. Annem ateşli bir feministti ama bakınca hiç anlaşılmazdı. Şu boyda, tipik bir güney dilberiydi. " Elini başının on santim kadar yukarısına kaldırdı. "Pembeye bayılır, rujunu sürmeden kapıdan dışarı adım atmayı aklından bile geçirmezdi. Tıp fakültesine gitmek istiyordu ama üniversitedeki son senesinde, her kimse babam olan adamla tanıştı ve hamile kaldı. "</p>

  <p>Hannah sordu. "Size hiç söylemedi mi? "</p>

  <p>"Hayır ve bildiğim kadarıyla ona da söylemedi. Bu olay babalık hakları çıkmadan önceydi. " Brendisini yudumladı. "Annem mezun oldu, Columbus'a evine geldi, beni doğurdu ve hemşirelik okuluna kaydoldu. Annem diplomasını alırken ve ardından da meslek hayatını sürdürürken beni büyükannemle büyükbabam büyüttü. Annem mesleğe doğum hemşiresi olarak başladı ve sonunda ebe oldu. Yaşamın kutsallığı yasaları çıkınca, kürtaj yapmaya başladı. Büyükannemle büyükbabam öldüğünde otuz yaşıma gelmiştim ve işsiz güçsüzdüm, ben de anneme yardım etmek için buraya döndüm. Ben randevularını ayarlardım -kadınları araştırır ve yer bulurdum- annem de işlemi gerçekleştirirdi. "</p>

  <p>Rafael de böyle demişti: <span style="font-style:italic;">İşlem.</span> Kullandığı tıbbi ve bir o kadar duygusuz kelimelerle birlikte bu terimin kendisini nasıl sakinleştirdiğini hatırladı Hannah. Şimdi geçmişe dönüp bakınca bunların aslında kürtajı atlatmasını sağladığını gördü. Bırakın ıstırabını çekmeyi, başladığınız bir işlemi savsaklamazdınız. Bir işlem pişmanlığa sebep olmaz, kefaret gerektirmezdi. Ancak yerine "cinayet" ve "tiksinti" gibi sözcükleri kullandığınızda senaryo ne kadar değişiyordu. Hannah şimdi düşünüyordu ki, gerçek ikisinin arasında bir yerdeydi. Hamileliğini aşktan, korkudan ve zorunluluktan sonlandırmıştı. Sadece basit bir işlem değildi, ama canavarlık da değildi.</p>

  <p>“Başta, afet yüzünden kürtajcılara fazla talep yoktu" diyordu Stanton. "O zamanlar, temiz olan kadınlar evli olsunlar ya da olmasınlar hamile kalmaya çabalıyorlardı. Yetimhaneler boştu ve çocuksuz çiftler bebek için elli bin dolar ödüyorlardı, bebek beyazsa fiyat iki misline çıkıyordu. "</p>

  <p>Hannah belli etmeden Kayla'ya baktı. Arkadaşının yüzündeki nazik ilgi değişmedi ama gözlerinde bir şeyin ışıltısı, bıkkın bir içerlemeye benzer bir şey titreşti. Hannah, canını sıkmayı bırakmadan önce böyle sözleri kim bilir kaç kez duymak zorunda kaldığını merak etti.</p>

  <p>"Ama tedavi bulunduktan sonra" diye devam etti Stanton, "giderek daha çok talep gelmeye başladı. O zamanlar kürtaj yapan çok şarlatan ve kasap vardı -hâlâ da var- ve annemin maharetinin ünü yayıldı. " Brendiden büyük bir yudum içti, yüzündeki ifade dalgınlığa ve biraz da özleme dönüştü. "Kadınlara, özellikle de genç olanlara çok şefkatli, çok nazik davranırdı. "</p>

  <p>Tıpkı Rafael'in Hannah'ya davrandığı gibi, ki yine de korkunçtu. Başka türlü davranan bir doktorla daha ne kadar kötü olabileceğini düşünmek hiç de zor değildi.</p>

  <p>"Ve tabii, fakirlerse tek bir kuruşlarını almazdı. Ta Colorado'dan ve Virginia'dan bile gelen kadınlar oluyordu. Daha çok gelen oldukça, iş de daha tehlikeli bir hal aldı, ama bu annemi daha azimli yapmaktan başka bir işe yaramadı. " Stanton anılara dalıp sustu, dalgın bir tavırla gözlüğünü çıkarıp peçetesiyle sildi. Gözlükleri olmadan yüzü daha da çocuksu görünüyordu. "Kasımcılar'a katılmamızdan sonra işler daha da riskli oldu ama annemi hiç o kadar canlı görmemiştim. Bu dünyadaki amacı bulduğunu hissettiğine yürekten inanıyorum. "</p>

  <p>Stanton'ın kederi yalındı, dinlemesi de acı veriyordu. Hannah, acaba annesi ona bu kadar ilgi, bu kadar şefkat gösterdi mi diye düşündü. Kendi annesi inkâr ederdi ama Hannah Becca'yı daha fazla sevdiğini bilirdi. Aldırmamıştı, gerçi o zamanlar daima babası vardı.</p>

  <p>Kayla sordu. "Ne zaman vefat etti? "</p>

  <p>"Bir yıl önce, geçen Eylül'de. Zatürreeden. " Sesi kesik kesik çıkmıştı; kadınlar alçak sesle başsağlığı dilediler. "Ona aşırı çalıştığını söyledim, ama beni dinlemedi, pestili çıkıncaya kadar çalışmaya devam etti. Hafta sonu Jackson'a gitmiştim, geri döndüğüm zaman onu banyoda baygın halde yatar buldum. Hastanede bir süre, onu kurtarabilecek özel antibiyotiklere onay vermeyi reddedecek kadar kendine geldi. Artık ölmek üzere olduğunu, zaten paramızın da yetmeyeceğini söyledi. " Stanton brendisini bitirdi ve bir tane daha doldurdu. "Bana söylediği son şey ne oldu, biliyor musunuz? 'O parayı tüneli tamamlamak için kullan oğlum. Söz ver bana. ' Annem böyleydi işte, kendini hiç düşünmezdi. "</p>

  <p><span style="font-style:italic;">Bahse girerim, seni de düşünmezdi.</span> Hannah adama karşı canını yakan bir acıma duydu.</p>

  <p>Kayla, "İşini yürütecek bir oğlu olması onun için büyük bir teselli olmuştur" dedi.</p>

  <p>"Açık konuşmak gerekirse, yürütmeseydim beni evlatlıktan reddederdi herhalde. "</p>

  <p>Sıkıntılı bir sessizlik oldu. "Eh, " dedi Hannah, "ikinize de minnettarız. "</p>

  <p>Stanton birden ayağa kalktı. "Geç oldu, siz hanımlar da yorgun düşmüş olmalısınız. Sizi odanıza götüreyim. "</p>

  <p>Kayla, "Zahmet etmeyin, biz bulabiliriz" dedi.</p>

  <p>"Bulmaya çalışabilirsiniz ama başarılı olacağınızdan şüphem var. "</p>

  <p>Ön taraftaki hole gittikleri zaman Hannah ne demek istediğini anladı. İçeri girdikleri tablalı duvarı incelediyse de Stanton "Mertlik ve silahla" deyip de aralanıncaya kadar kapı görünmezdi.</p>

  <p>"Kendi emniyetiniz için gece boyunca sizi içeri kilitleyeceğim" dedi Stanton. "Ama sabah kalktığınız zaman ya da bir şeye ihtiyacınız olursa şuradaki küçük düğmeye basın. Cihazıma sinyal gönderir, ben de elimden geldiğince çabuk gelirim. "</p>

  <p>Hannah ile Kayla huzursuzca bakıştılar. "Elimden geldiğince çabuk" demenin "hemen" demekle hiç alakası yoktu. Stanton onları aşağıda uzun zaman bırakabilirdi. Ona bir şey olacak olursa Simone bile onları bulamazdı. Ağır ağır ve acı içinde, açlıktan ölürlerdi.</p>

  <p>Stanton aşikâr bir istihzayla "Kendinizi benim için yiyip bitirmeyin" dedi. "Birazcık tombul olabilirim ama doktorum kalbimin yirmi yaşında olduğunu söylüyor. "</p>

  <p>Kayla'nın bakışları Hannah'nın aklından geçenleri yansıtıyordu. <span style="font-style:italic;">Başka seçeneğimiz var mı ki?</span> Şu anda gidilecek tek yol aşağısıydı.</p>

  <p>Stanton tam kapıyı kapayacakken durdu ve küt parmağını alnına vurdu. "Neredeyse unutuyordum. Kahvaltıda ne seversiniz? "</p>

  <p>Hannah, "Yumurtalı ekmek" dedi.</p>

  <p>Kayla da ekledi. "Domuz pastırması ve tahıl ezmesi. "</p>

  <p>Stanton o küçük oğlan çocuğu tebessümüyle, "Öyleyse biz de aynen bunları yeriz" dedi. "İyi uykular, canlarım. "</p>

  <p>Fakat Hannah bitkinliğine rağmen iyi uyuyamadı. Klostorfobisi şahlandı ve gece diri diri gömüldüğünü gördüğü kâbuslardan defalarca sıçrayarak uyandı. Sabah sersemlemiş halde, akan su sesiyle uyandı. Işığı açıncaya kadar paniğe kapıldı, iki yatağı, sarı duvarları ve orkideyi gördü. Zarif oda onu yatıştırdı. Doğru Yol Merkezi'nde değildi, Kayla'yla birlikte Stanton'ın evindeydi.</p>

  <p>Kayla'nın banyoda işi bitince, acele etmeden duş alıp giyinirken dün akşam Stanton'ın bagajında hissettiği sakinliği yeniden yakalamaya çabalaladıysa da sükûnet elinden kaçıp kurtuldu. Merdivenleri birlikte çıktılar ve Hannah titreyen eliyle düğmeye bastı. Ancak korkulan yersiz çıktı; en fazla iki dakika sonra Stanton kapıyı açmış, günaydın diyordu. Söz verilen kahvaltı da akşamki yemek kadar lezzetliydi ve Stanton tabaklarını ikinci kez doldurmaları için ısrar edince hiç itiraz etmeden kabul ettiler.</p>

  <p>Kayla, "Böyle yemek pişirmeyi nereden öğrendiniz? " diye sordu.</p>

  <p>"Büyükannem büyükbabamdan gizli öğretti. Büyükbabam yemek yapmanın erkekliğe yakışmayan bir uğraş olduğunu düşünürdü. Kore'de tek gözünü kaybetmiş eski bir kurttu, sert adamdı. Dostluk Mezarlığı'nda yatıyor. Şehre girerken önünden geçmemişsinizdir herhalde. " Kadınlar başlarını iki yana salladılar. "Askeri mezarlıktır, on altı binin üzerinde asker gömülüdür orada. Columbus savaş sırasında hastane kentiydi. Hem bizden, hem onlardan binlerce ölü buraya getirildi ve mezarlıkta bir arada defnedildi. " Hannah'nın kafası karıştı. Neden Koreli ölüler Mississippi'ye getirilmişti? "66 senesinin Nisan ayında bir grup hanım mezarları çiçeklerle süslemeye karar verdi, ilk Anma Günü oldu bu. "</p>

  <p>Hannah, "Ha" dedi, "siz iç savaşı kastediyorsunuz. "</p>

  <p>Kayla güldü. "Güneydoğudasın. Burada <span style="font-style:italic;">başka</span> savaş yoktur. "</p>

  <p>Stanton başım onaylarcasına sallayıp, "Tam Konfederasyon kızı gibi konuştun" dedi. "Şimdi siz hanımları öğleden sonra yalnız bırakmak zorundayım. Dostluk Dostları'na üyeyim ve iki haftada bir cuma günleri mezarlığa gönüllü olarak tur yapıyorum. Nöbetimi hiç kaçırmadım ve bugün kaçırarak kimseyi şaşırtmak istemem. "</p>

  <p>Bodruma dönünce, Kayla karnının üstüne yerleştirdiği bir tabak <span style="font-style:italic;">brownie ile</span> yatağında halinden memnun yatarken, Hannah anlamsızca gergin hissederek bir aşağı bir yukarı yürümeye başladı. Kayla dolu ağzıyla, "Ne diyeceğim" dedi, "iki çaresiz kaçak olmamıza rağmen kraliçeler gibi yemek yiyoruz. Bunlardan denemelisin. Tadı inanılmaz. "</p>

  <p>Hannah karşılık vermedi. İçini kemiren bir şey vardı, sanki bir parmak omurgasına vurup duruyordu. Kayla, "Pekâlâ, haydi aklından ne geçiyor söyle" dedi.</p>

  <p>"Stanton ve bütün bunlar, biraz... tuhaf gelmiyor mu sana da? "</p>

  <p><span style="font-style:italic;">"Brownie'lerin</span> yanında süt vermemesini saymazsak, hayır. Ama neden sana öyle geliyor, söyle. "</p>

  <p>Hannah Kayla'nın yatağının ayakucuna oturdu. "Bize ne kadar çok şey anlattığını düşünüyordum. Kendine, ailesine dair. Yakalanırsak iki saniyede onu teşhis edebiliriz. Yani, Columbus, Mississippi'de Victoria tarzı bir köşkte oturan, annesi ebe olan kaç tane ufak tefek, orta yaşlı adam vardır ki? Bütün bunları neden anlattı? "</p>

  <p>Kayla burnundan ses çıkararak güldü. "Senin alkolle pek fazla tecrüben yok, değil mi? İnsan bir buçuk şişe şarapla iki kadeh brendi parlattıktan sonra, sana her şeyi anlatır. "</p>

  <p>"Belki öyle ama birkaç dakika önce, mezarlıkta gönüllü çalıştığını söylediği zaman tamamen ayıktı. Yani, fena halde ayrıntıya girdi. Bir düşün. Susan ile Anthony'nin ya da Simone'un asıl yaşantıları hakkında ne biliyoruz? Hiçbir şey. Çünkü Stanton'ın aksine olur da yakalanırsak diye hiçbir şey açıklamamaya dikkat ediyorlar. "</p>

  <p>Kayla başını iki yana salladı. "Ama ona çok güveniyorlar, Simone bile; hem Simone hiç de güvenecek bir tip değil. Niyeti bize zarar vermek olsa, neden odamıza yüz dolarlık çiçek koyup bizi kerevit etouffee'lerle beslesin ki? İsteseydi, bizi on defa polise teslim eder ya da öldürürdü. Adam bizi bagajına soktu - bizi her yere götürebilirdi. Ya da tünele kilitleyip ölüme terk eder ya da şu keke ilaç veya zehir katabilirdi. " Kayla son lokmasını ağzına atıp, tabağı Hannah'ya uzattı.</p>

  <p>"Doğru" dedi Hannah. Kayla haklıydı; paranoyakça davranıyordu. Bir parça kek alıp ısırdı. "Mmm. "</p>

  <p>"Ne demiştim sana? "</p>

  <p>Ama Hannah iki lokma aldıktan sonra kalanını tabağa bıraktı. Fazla yoğun, fazla tatlıydı. Bıktıracak kadar. "Daha fazla yiyemeyeceğim. "</p>

  <p>Kayla inanamıyormuş gibi ona baktı. "Sen delisin, biliyor musun? "</p>

  <p>Hannah omuz silkti. Buna karşı çıkamazdı.</p>

  <p>Stanton günbatımına bir saat kala onları çıkarmaya geldi. Çabucak akşam yemeği yediler, sonra gitme vakti geldi. Stanton onları tekrar tünelden garaja götürdü, çantalarını arabanın arka koltuğuna yerleştirdi ve bagajı açtı.</p>

  <p>"Şimdi veda etmek en iyisi" dedi. "Arabaya bindikten sonra zamanımız olmayacak. "</p>

  <p>Hannah ile Kayla gösterdiği nezakete ve yaptığı iyiliklere teşekkür ettiler ama Stanton o artık çok iyi bildikleri "kişisel mesele" sözüyle teşekkürlerini geçiştirdi.</p>

  <p>"Evin onarımında iyi şanslar" dedi Kayla.</p>

  <p>Stanton gülümsedi. "Sıkıntılı bir süreç ama sonunda bunlara değecek. Ve şimdi, korkarım ikinize tekrar bagaj yolu görünüyor. " Her zamanki nezaketiyle bagaja girip yerleşmelerine yardım etti. Kapağı bir eliyle tutarken onları süzdü. İçten, adeta şefkatli bir üzüntüyle, "Bunun için özür dilerim" dedi. "Ama fazla katlanmak zorunda kalmayacaksınız. " Kapağı yavaşça indirip üzerlerine kapadı. Hannah Stanton'ın arabaya bindiğini, motoru çalıştırdığını ve klasik müzik çalmaya başladığını duydu. Geri geri çıktıktan sonra hızlandılar. İçinde paniğin kabardığını, püskürüp boğazından, ellerinden ve ayaklarından çıkmak istediğini hissedebiliyordu.</p>

  <p>Kayla genzinden gıcırtılı, tıslamaya benzeyen bir ses çıkardı. Sahte bir içtenlikle, "İyi akşamlar, kaptan pilotunuz konuşuyor" dedi. "Klostrofobi Hava Yolları'na hoş geldiniz. İyi kapatılmalar dileriz. Adalelerinizin daha fazla kasılması ve boğulma hissinizin artması için yapabileceğimiz bir şey varsa, lütfen uçuş görevlilerinden yardım istemekten çekinmeyiniz. "</p>

  <p>Hannah korkusuna rağmen gülümsedi. Kayla olmasa ne yapardı?</p>

  <p>On, on beş dakika sonra araba durdu. Hannah sürücü tarafındaki kapının açıldığını ve Stanton'ın çıtırtılı adımlarını duydu, sonra başka bir kapı açıldı ve arabaya yaklaşan birinin ayak sesleri duyuldu. Bagaj kapağı birden açılıverdi. Bir el feneri üzerine çevrilip gözlerini kamaştırdıktan sonra, Kayla'ya çevrildi. Hannah'nın sırtında tıpırdayan parmak, vuran bir yumruğa dönüştü.</p>

  <p>Bir erkek sesi, şehvetli bir tavırla sözcüğü yayarak "Güzel" dedi. Kadınlar kımıldamaya fırsat bulamadan bagaj kapağı tekrar çarpıp kapandı.</p>

  <p>Kayla, "Hey! " diye bağırdı. Yukarı doğru sıçradı ve Hannah başının kapağa <span style="font-style:italic;">küt</span> diye vurduğunu duydu. "Off! İçine edeyim! " Kayla kapağı tekmelemeye başladı. "Çıkarın bizi buradan! Stanton! "</p>

  <p>Yabancı bagaj kapağına sertçe vurup "Rahat durun! " diye bağırdı.</p>

  <p>Kayla kesik kesik soluyordu. Hannah kendi dehşetini bastırmaya çabalayıp iki erkeğin konuştuklarını duymaya çalışarak "Hişşt" diye fısıldadı.</p>

  <p>Yabancı, "... çok fena" dedi. Stanton anlaşılmaz bir cevap verince, yabancı "Yenilemesi bu kadar yakın olmasa, üç misli para ederdi. Vakti sayılı biri için fiyat tekliflerinin bu kadar kızıştığını hiç görmemiştim. "</p>

  <p><span style="font-style:italic;">Fiyat teklifleri mi? Vakti sayılı mı?</span> Hannah'nın vücudu buz kesti. Neler olduğunu kavrarken içine dehşetin dolduğunu hissetti. <span style="font-style:italic;">Hayır, yapmış olamaz, yapmaz, onları kerevit etouffee ve brownie'lerle beslemişti.</span> Zihni vardığı sonuçtan kaçıp alternatifler bulmak için her yöne atıldı ama bir şey bulamadı.</p>

  <p>Stanton onları satmıştı.</p>

  <p>Dün gece Kayla ile bir sıra parlak ampulle çevrili, yıldızların soyunma odalarında -ya da bir film setinde- göreceğiniz türden banyo aynasının karşısında seksi kıyafetler içinde süslenmeleri gözlerinin önüne geldi. Yüce Tanrım, Stanton onca zamandır onları filme almış olmalıydı. Aynanın arkasında, bekleyen müşterilere görüntülerini ileten bir kamera olmalıydı, çünkü elbette fiyat teklifi yapmadan önce malı incelemek isterlerdi. Artırma sonradan, Kayla ile ikisi yattıktan sonra ya da bugün öğleden sonra, Stanton sözde tur rehberliğine gittiği zaman yapılmış olacaktı. Ama, <span style="font-style:italic;">vakti sayılı</span>...?</p>

  <p>Kayla, "Ah Tanrım, beni kastediyor" diye inledi. "Vakti sayılı olan benim. "</p>

  <p>Hannah bunun ne demek olduğunu kavrarken boğazından yukarı safra yükseldi. Demek Stanton Kayla'nın yenilemesini yaptırmamasına bu yüzden o kadar sinirlenmişti; bu durum Kayla'nın raf ömrünü ve dolayısıyla değerini azaltıyordu. <span style="font-style:italic;">Tik tak, tik tak.</span> Kayla'nın dağılma sürecine girmesi artık an meselesiydi, Hannah'nınki de Şubat ayında başlayacaktı. Ve başladığı zaman, sahiplerinin işine yaramayacak kadar dağıldıkları zaman da... Stanton, "Fazla katlanmak zorunda kalmayacaksınız" demişti. Yenilenmeye götürülmeyeceklerdi, onları hapis tutanlar bu riske girmezlerdi. İki boş süt kutusu gibi çöpe atılacaklardı.</p>

  <p>Yabancı, "Bir dahaki sefere kadar hoşça kal" dedi. Stanton karşılık vermedi. Hannah ayak seslerinin uzaklaştığını, araba kapısının açılıp kapandığını işitti. Yabancı, "Kibirli, puşt cüce" dedi.</p>

  <p>Yabancı, bagaj kapağına vurup kadınları yerlerinden sıçrattı. "Dinleyin, kızlar. Gideceğimiz yer üç saatlik yol. Oraya varıncaya kadar uslu ve sessiz olacaksınız. Gürültü ettiğinizi, birinin dikkatini çekmeye çalıştığınızı duyarsam icabınıza bakarım ve inanın bunu hiç istemezsiniz. "</p>

  <p>Araba hareket etmeye başlayınca Hannah'nın gözünün önünde bir görüntü şekillendi, Stanton'ın eski püskü yemek odasının tavanındaki kanca. Işığı ipek duvar kâğıtlarına, mücevher tonlarındaki halılara, üzeri gümüşler, göz kamaştırıcı beyaz ışıkta kıvılcımlar saçacak porselenler ve kristallerle bezeli antika maun masaya vuracak avizenin asılacağı kanca.</p>

  <p>Başta ikisi de afallamış, kendi düşüncelerine dalmış halde sessizce yol aldılar. Hannah'nın aklından geçenler korkunçtu. Beş ila altı haftalık esareti gözden geçiriyordu, o da şanslıysa; tamamen dağılması iki ay kadar sürebilirdi. Ne tür bir tutsak olacağına dair yanılgıya düşmüyordu. Simone, "Yalnızca genç ve güzel olanlar" demişti. Hannah Simone'un sert, öfkeli ve kararlı yüzünü gözünün önüne getirerek kendini yatıştırdı. Öyle yüzü olan bir kadın köle tacirlerinin ellerine geçmelerine izin vermezdi. Yumruk tarafından alınmalarına da izin vermemişti. Peşlerinden gelecek, onları kurtarmak için gerekirse öldürecekti, çünkü onun için bu kişisel bir meseleydi. Ve Paul için daha da fazlasıydı. Kayla'nın zarar görmesine izin vermezdi. Kesinlikle vermezdi.</p>

  <p>Hannah belli belirsiz bir müzik sesi duydu, ardından adam avaz avaz ve melodiden hiç nasibini almamış bir sesle şarkıya coşkuyla eşlik etmeye başladı. <span style="font-style:italic;">"Dün gece seni o adamla Broken Spoke'ta dans ederken gördüm... Kollarıyla seni sarmış, sıkıca sarılmıştı... "</span></p>

  <p>Kayla, "Country müzik hayranı da olabilirdi" diye mırıldandı.</p>

  <p>Hannah onun sarsıldığını hissetti ve güldüğünü sandı, ama sonra burnunu çektiğini duyunca hıçkırarak ağladığını anladı.</p>

  <p>"Hey" dedi, "beni dinle, her şey yoluna girecek. Simone ile Paul -Vincent- nerede olduğumuzu biliyorlar. Planları bizi takip etmekti. Onu düşün, Kayla. Vincent'ı düşün. "</p>

  <p><span style="font-style:italic;">"İki kolunu kırmaya, suratını yamyassı etmeye can attım... Canlı canlı derisini yüzmek istedim onun ama benim evim değildi orası... O senin kocan ve ben sadece öteki adamım... "</span></p>

  <p>Kayla, "Niyeti bizi öldürmek" dedi. "Artık tecavüz edilemeyecek kadar dağıldığımız zaman. "</p>

  <p>"Vincent ikisinin de olmasına izin vermeyecek. Seni çok önemsiyor. " <span style="font-style:italic;">Lütfen, bu söylediklerimin hepsi doğru olsun.</span></p>

  <p>"Ya Vincent bizi zamanında bulamazsa? Ya onu öldürürlerse? "</p>

  <p>"Öldürmeyecekler. Simone'la birlikte bizi bulacaklar, buldukları zaman arabayı süren herifin yerinde olmak istemezdim. Şu anda bizi takip ettiklerinden eminim, bizi kurtarmak için planlar yapıyorlardır. Bizi kurtardıktan sonra yapacakları ilk iş ne, biliyor musun? Geri dönüp o alçak Stanton'ın canına okuyacaklar. "</p>

  <p>"Ben de yardım ederim" dedi Kayla. "Bize yaptığı o boktan yemekler aklıma gelince kusmak istiyorum. Biz de havuç yığınının önündeki tavşanlar gibi öylece oturup tıkındık. " Bu görüntü tanıdıktı, Hannah nerede gördüğünü hatırlamaya çalıştı. <span style="font-style:italic;">"Wa</span><span style="font-style:italic;">tership Tepesi’nde</span> o iyi çiftçi her gün yiyecek atıyor, tavşanlar da yedikçe yiyip gittikçe şişmanlıyorlardı, sonra tavşanlardan biri çiftçinin hepsini yahni yapmayı planladığını anlıyordu. Hatırlıyor musun? "</p>

  <p>Hannah ansızın midesindeki kahvaltının karıştığını ve yukarı çıkmaya çalıştığını hissetti. "Of Tanrım, midem bulanıyor. "</p>

  <p>"Derin derin nefes al" dedi Kayla. "Kaçırılmaktan ve bir bagaja kapatılmaktan daha beter bir şey varsa, o da kaçırılmak ve kusmuk dolu bir bagaja kapatılmaktır. " Hannah paniğiyle mücadele ederken derin nefesler aldı. Al, ver, al, ver. Kayla, "Öte yandan" diye ekledi, "üstümüze başımıza kusarsak belki bizi geri gönderip Stanton'dan parasını geri istemeye karar verir. Ne dersin? Denemeye değebilir. "</p>

  <p>Derin nefesler ve espri istenen etkiyi yaptı ve Hannah bulantısının dinmeye başladığını hissetti. Yeniden konuşabilecek hale gelince, "İşin komiği" dedi, "bence Stanton, çiftçinin aksine, yaptığı iş yüzünden kendini kötü hissediyor. Bence o yüzden bize yemekler pişirdi, bir tür... kefaret ödemek için. "</p>

  <p>"Hah. Kıçımın kefareti. " Kayla onun aksanını taklit etti, "'Özür dilerim hanımlar, sizi esir olarak satıyorum, ama gitmeden önce şu enfes <span style="font-style:italic;">brownie'lerden</span> buyurun. ' İkiyüzlü orospu çocuğu. " Artık sesi daha güçlü, daha korkusuz çıkıyordu. Hannah içinden. <span style="font-style:italic;">Korku ve kederi köreltmek için biraz öfke gibisi yok,</span> diye geçirdi. "Acaba daha kaç kadına yaptı bunu? "</p>

  <p>"Simone bizden önce üç kadının kaybolduğunu söylemişti. "</p>

  <p>Kayla, "Biri salon için, biri kütüphane, biri de mutfak için" dedi. "Şenle ben de yemek odasıyla ana yatak odasının yenilenmesini finanse ediyoruz herhalde. "</p>

  <p>Onları kaçıran adam şarkının sonuna gelmişti: "O <span style="font-style:italic;">kadın sana göz ederse var gücünle kaç... Öteki adam olmak istemezsin... Ooo evet, öteki adam olmak sanki cehennem. "</span> Son heceyi bir oktav yükselip ciyak ciyak tiz bir sesle söyledi.</p>

  <p>Adam susunca Kayla alçak sesle, "Herhalde artık hepsi ölmüştür, şu diğer kadınlar" dedi.</p>

  <p>"Umarım öyledir, kendi iyilikleri için" dedi Hannah.</p>

  <p>Dile dökülmemiş bir anlaşmaya uyarak başka konulardan, çocukluklarından, ailelerinden ve kaçınılmaz olarak aşktan konuşarak zaman geçirdiler. Mırıltıları etraflarında yumuşacık bir battaniye ördü ve fazlasıyla geçici sıcaklığıyla olabildiğince avundular. Hannah biliyordu ki gidecekleri yere varınca muhtemelen onları ayıracaklardı. Bu düşünceyi zihninin gerisine itti ve Kayla'nın, ilk aşkı Brad'le ilgili -"sonradan eşcinsel olduğu ortaya çıktı ki sanırım biraz tahmin ediyordum ama bana söylediğinde yine de perişan olmuştum"- ve sonraki iki sevgilisiyle ilgili anılarını dinledi: "Shaun olabildiğince eğlenceli, zeki ve tatlı biriydi ama onu yedekte tutuyordum, ben bu kadar çabuk ciddileşmeye hazır değildim. Sonra Martin vardı. Benden yirmi yaş büyük, zengin bir İngiliz'di. Onunla Kimbell Müzesi'nde pudralı peruklu bir 18. yüzyıl lordunun resminin önünde tanıştık, bana biraz resimdeki adamı hatırlattı. Onunla asla yürümezdi, TJ'e âşık olmasaydım bile. Martin beni bir kutuda saklamak istiyordu. Kadife kaplı bir kutuda ama yine de kutu kutudur, ne demek istediğimi anlıyor musun? " Hafifçe güldü. "Şu anda bulunduğumuz yeri düşününce, ne aptal bir soru. "</p>

  <p>Hannah acı acı, "Ah, çok iyi anlıyorum" dedi. "Bu konuda kitap bile yazabilirim. " İçine konduğu kutulan birer birer zihninde canlandırdı: İyi kız kutusu ve iyi Hıristiyan kutusu. Garajın üstündeki küçük dikiş odası. Bütün o birbirinden farksız otel odası kutularının içinde oynanıp bitirilen metres kutusu. 122 numaralı dairedeki bunaltıcı oda. Hapishane hücresi, sorgu odası, mahkemedeki sanık kürsüsü. Kötü evlat ve düşmüş kadın kutusu. Aydınlanma odası, Mrs. Henley'nin salonu. Susan'ın ve Stanton'ın evlerindeki kilitli odalar. Tahta sandık. Ve şimdi ikinci kez bir araba bagajı. Ve acı veren bir berraklıkla, o kutuların her birini ya razı olarak ya da karşı koyamayarak kendi eliyle yaptığını şimdi anlıyordu. İçerlemeye hakkı yoktu; o kutulara kendi girmişti. Ve yemin etti, o kutulardan çıkacaktı. Çıkınca da kendi isteğiyle bir daha başka bir kutuya girmeyecekti.</p>

  <p>Kayla onu dürttü. "Hey, dinliyor musun? "</p>

  <p>"Affedersin. Ne diyordun? "</p>

  <p>"Aidan ilk aşkın mıydı, diye sordum. "</p>

  <p>"Evet, ilk ve tek. " Kayla'ya hastanede nasıl tanıştıklarını, uzun, ıstıraplı bekleyişlerini, ilk birlikteliklerini ve çocuğuna en fazla bu kadar yakın olabileceğini bilerek karnını Aidan'ın sırtına bastırıp yattığı zamanki son birlikteliklerini anlattı. Ondan kimseye bahsetmemişti ve konuştukça içindeki barajın üzerindeki yarık da genişledi ve kelimeler ağzından daha hiddetli dökülmeye başladı. Kayla düzenli aralıklarla anlayışlı sözler mırıldanarak hikâyeyi başından sonuna kadar dinledi. Hannah, kupkuru gözlerle, onu ekranda coşkulu ve çok uzak gördüğü ve yoluna devam ettiğini anladığı ânı anlatarak bitirdi hikâyesini. Sıkılıp içi boşalmış ama son derece hafif hissederek sustu. Bagaj kapağı şimdi açılsa, diye düşündü, kocaman kırmızı bir balon gibi uçup giderdi.</p>

  <p>"Anlamıyorsun, değil mi? " dedi Kayla.</p>

  <p>"Neyi? "</p>

  <p>"O seçimleri yapmak için ne kadar kuvvetli olduğunu. Gerçekten yürek ister. "</p>

  <p>Hannah itiraz etmeye kalkıştıysa da Kayla ona engel oldu. <span style="font-style:italic;">"Ve</span> onun kimliğini saklı tutmak <span style="font-style:italic;">ve</span> Henleyler'e kafa tutmak <span style="font-style:italic;">ve</span> kaçırıldığımı sanıp peşimden gelmek ve, ve, ve. Vay canına, Hannah, sen hayatımda tanıdığım en güçlü insanlardan birisin. " Durakladıktan sonra ekledi. "Ve bu da bu işten sağ kurtulmakta ciddi bir şansın var demektir. "</p>

  <p>"Ne demek istiyorsun? Sen de güçlüsün. "</p>

  <p>"Bak" dedi Kayla. "Kendimi kandırmıyorum. Vincent ile Simone'un bizi kurtaracak bir yol bulmaları günler, hatta haftalar alabilir ve benim muhtemelen o kadar zamanım kalmadı. Ama senin zamanın var... "</p>

  <p>Hannah, "Ya ne şanslıyım" diye atıldı. "Bunun tadını çıkarmak için bütün masrafları ödenmiş altı harika haftam var. "</p>

  <p>Kayla sertçe, "Benim kastettiğim" dedi, "Simone ile Vincent seni kurtarmaya gelinceye kadar her ne olursa olsun dayanacak gücün var. İşler ne kadar kötüleşirse kötüleşsin, bunu unutma. "</p>

  <p>Hannah, Kayla'nın tavrı karşısında şaşırdı. "Unutmam" dedi. Bu kadar kaderci olmak arkadaşının huyu değildi. Ya da bu kadar suskun olmak. "Kayla? "</p>

  <p>Kayla uzun bir soluk koyuverdi. "Emin değilim" dedi, "ama sanırım dağılmam başladı. "</p>

  <p>Bagaj kapağı açıldığında ve adam onu çekip çıkardığında duyularının kaydettiği ilk şey denizin tuzlu kokusu oldu, ışığın ani baskınından gözleri kısılıp sulandı. Algıladığı ikinci şey kollarıyla bacaklarını zonklatan acıydı. Ayakta durmaya çalışınca, kasılmış bacakları ağırlığının altında çöktü ve onu tutan adam, kolunun üst kısmını sımsıkı sarmış eliyle onu sertçe yukarıya doğru çekti. Üçüncü ve dördüncü şeyler de yüzüne vuran soğuk, nemli deniz rüzgârı ve kapalı yerde kaldıktan sonra baş döndüren bir ferahlık hissiydi. Şimdi denizin fısıltıyı andıran sesini duyabiliyordu, ki bu da beşincisiydi, ve aydan denizin karanlık enginlerine vuran ışıltılı altın yolu görebiliyordu, ki bu da altıncısıydı. Yedincisi onu tutan adamın iriliğiydi. Adeta dev bir heykel, nefes alan bir dağdı. Sekizincisi adamın tutmadığı kolunun üst kısmındaki keskin acıydı, gerisi ise bir kaleydoskopu andıran bir bulanıklıktı: Bir kol dizlerinin, bir diğeri sırtının altından geçip onu kaldırırken dünya yan yattı. Geniş beyaz bir yüzden aşağı çevrilip ona bakan aç bakışlı kahverengi gözler, kahvenin bastırdığı fırçalanmamış dişlerin kokusu, şişman, dışbükey bir ayın sönükleştirdiği yıldızlar. Büyük beyaz bir kütleye doğru incelen tahta bir iskele, tahtanın üstünde güm güm yürüyen ayaklar, Kayla'nın gevşek, arkaya düşmüş, inip kalkarak iskelede Hannah'dan uzaklaşan başı. Göğsüne atılıp memesinin ucunu sertçe çimdikleyen el, acıyla içine çektiği nefesini yutan motorun öksürüğü.</p>

  <p>Denizin tuzlu kokusu, boşluğa kaymadan önce hissettiği son şeydi.</p>
</body>
</html>
