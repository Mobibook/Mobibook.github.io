<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_44">I</h2>

  <p class="normal">"Yani bir haber vermeden –ne demiştin, iki hafta mı– geçirmiş oldun?"</p>

  <p class="normal">Kate bu soruyu Lancaster Gate'te, aralık ayının alacakaranlığında, ne zaman döndüğüyle ilgili olarak doğrudan sordu Densher'a, ancak daha soruyu sorduğu anda, Densher onun –aynı zamanda bir sistem olan– her zamanki içgüdüsüne, yani aralarında ufak tefek gücenikliklere, genel güvenlerini sarsacak ayrıntılara ihtimal vermeme güdüsüne takdire şayan şekilde bağlı olduğunu gördü. Kate'le yeniden görüştüğünde sırf bu bile, tekrarlanan güzelliğiyle onu derinden etkilemeye yeterdi, ancak başka bir şey, bunun kadar belirgin, ama tamamen ayrı bir şey çok daha fazla etkiledi. Densher Kate'i gördüğünde, ayrılıklarını gerçek anlamıyla hissetti; bu ayrılığın ardından, her biri ayrı zaman ve mekânlarda, tehlike ve sürgün niteliğinde benzersiz tuhaflıkta maceralar yaşamış iki kişi gibi karşılaştıklarını fark etti. Daha ilk görüştükleri anda Kate'te gördüğü büyük farklılığı Kate'in de onda görüp görmediğini merak etti; Densher için bu, Kate'in hiç –ilk bakışta bile– bu kadar alımlı görünmediğinin bilincine bir heyecan dalgasıyla varmak anlamına geliyordu. Bu gerçek, Londra sisini delerek onları ağırlayan ateşin ve lambaların ışıltısında, Kate'in farklılığının çiçeği gibi tomurcuklandı; aynı şekilde, farkın kendisi de –kısmen Kate'in birkaç ayla açıklanamayacak olgunlaşmış görüntüsü– yakın ilişkilerinin meyvesiydi. Birlikte öyle olmasını kararlaştırdıkları için farklıydı; şimdi de bunu sağduyularının, başarılarının, olan bitenin –esasen her ikisinin ruhunda da olmaya devam eden şeyin– gerçekliğinin kanıtı gibi, gururla Densher'a sergiliyordu adeta. Densher her şeyden önce, döndüğü halde günlerdir sessiz kalmış olmasını açıklaması gerektiğini gayet iyi biliyordu, zaten bunu bilerek, sonunda Mrs. Lowder'a şu andaki ziyaretine yol açan bir not yazıp vicdanını rahatlatmıştı. Maud Teyze'ye yazmanın daha centilmence olacağını düşünmüştü, ayrıca Kate'e yazmamak için bir çaba göstermesi gerekmediğini de sergilemiş oluyordu böylece. Venedik'i geride bırakalı üç hafta olmuştu – yolda oyalanarak dönmüştü; ne var ki Londra'da olsa bile, Kate'in kurallarına uymak zorundaydı sanki. Bu sayede, Kate'in istikrarlılığına olan inancıyla, onun durumu anlamasını sağladı, uzun süren ölçülülüğünü açıklayabildi. Ona bu görüşme fırsatının izin verdiği ölçüde, her şeyi anlatmak üzere gelmişti; nasıl ki yolculuğunu ağırdan alması, bekleyişleri, tekrar irtibata geçmeyi geciktirmesi bu kararla uyumluysa, tutarsızlığı da esasen duygu yoğunluğunun unsurlarından biriydi kuşkusuz. Her şeyi, ona söylemesi gereken her şeyi toparlamaktaydı. Bu zaman almıştı, o günden önce hepsini toparlayıp aktaramayacağını geldiği anda hissetmesi de bunun kanıtıydı. O öğleden sonra son hecesine kadar hepsini aktarmaya hazırdı; bütün bunların arasından başlıca sebebi Kate'in anlayacağı şekilde sunması da zor olmayacaktı – gerçekten de beklediği gibi oldu.</p>

  <p class="normal">"İki hafta, evet – cuma günü iki hafta oldu, ama ben harika sistemimizin gereğini yerine getiriyordum sadece." Gerekçesi o kadar geçerliydi ki, bu bile Kate'in itiraz etmesini açıkça engelledi. Anlaşılan harika sistemleri Kate için hâlâ geçerliydi; Densher için de geçerliliğini aynı ölçüde koruduğunu ortaya koyan bu kanıt zaten Kate'in arzuladığı şey olmalıydı. Buna dayanarak, hatırlayacağı gibi harika sistemlerinin hızlı yolculuğa prim vermediğini söylemek dışında açıklama yapması gerekmedi. "Alelacele toparlanmam imkânsızdı – anlıyorsun, değil mi? Sanırım içgüdüyle, kendim için olduğu kadar senin gözünde de acele ettiğim izlenimini mümkün mertebe uyandırmamak için haber vermeyi geciktirdim. Daha yerinde olur gibi geldi. Ama anlayacağını biliyordum." Kate görünüşe bakılırsa gerçekten o kadar iyi anlamıştı ki, neredeyse ısrar etmemesini rica edecekti; bununla birlikte, Densher'ın yerindelik konusundaki uzmanlığının, kendisinin onun üzerindeki etkisini kanıtladığını düşünürmüş gibi baktığının da farkındaydı. Kate Densher'ın ihtimaller konusunda uzman olduğunu düşünüyor olabilirdi; tıpkı Venedik'te <span class="ideitalik">Kate</span>'in Densher'a uzman göründüğü gibi. Densher aşama aşama, adım adım, deyim yerindeyse gölgeli, kademeli biçimde temasa geçişini bağışlatmaya çalışmasına gülümsedi; ne var ki Kate –tepkisi ne kadar incelik gerektirse de– tebessümünü beş dakika önce gelişini karşıladığı şekilde karşıladı. O andaki yumuşak ciddiyeti –bununla birlikte resmiyet değil, hayatiyetle dolu, ama taşkınlıktan kaçınan bir bilinçti– Densher'ı karşılayışı açısından bir kısıtlama oluşturmamıştı; kısıtlama daha ziyade Densher'ı içeri alan ve çay sofrası hazırlıkları yarım kalan uşağın bir iki dakika daha odada kalmasından kaynaklanmıştı.</p>

  <p class="normal">Mrs. Lowder Densher'ın notuna cevaben pazar günü saat beşte çaya gelirse kendileriyle görüşebileceğini bildirmişti. Ardından Kate imzasız bir telgraf çekip, "Pazar günü çaydan <span class="ideitalik">önce</span> –bir çeyrek saat kadar– gelirsen bizim için yararlı olur." demişti; dolayısıyla Densher da beşe yirmi kala gelmişti. Kate salonda yalnızdı, Maud Teyze'nin bir süre –uzun değilse de değerli bir süre– kendisini ziyarete gelmiş, bir saate kalmadan banliyöye dönecek olan, emekliye ayrılmış eski bir hizmetkârıyla ilgilenmek durumunda olduğunu sevinerek bildirmekte gecikmedi. Uşak salondan çıktıktan sonra geriye kalan kısa süreyi baş başa geçirebileceklerdi; bir an geldi ki, harika sistemlerine rağmen, acele yasağına ve nüanslara dayalı görgüye rağmen, süre gerçekten değerliliğini kanıtladı. Üstelik Kate'in ağırbaşlılığına ve harikulade kendine hâkimiyetine halel gelmeden – bu sayede asaletini de korudu. Densher ölçülüyse, Kate de son derece seçkindi, bu da onun terbiyesiydi. Densher gecikmesiyle ilgili açıklamasını noktalamak üzere, Venedik'ten ayrıldığını Mrs. Stringham'ın Mrs. Lowder'a yazmış olacağını söyledi; dolayısıyla onları kandırmak gibi bir niyeti olamazdı. Artık Venedik'te olmadığını öğrenmiş olacaklardı.</p>

  <p class="normal">"Evet, öğrendik."</p>

  <p class="normal">"Hâlâ haber alıyor musunuz?"</p>

  <p class="normal">"Mrs. Stringham'dan mı? Elbette. Yani Maud Teyze alıyor."</p>

  <p class="normal">"Yakın zamanda haber aldınız mı?"</p>

  <p class="normal">Kate'in yüzünde bir şaşkınlık ifadesi belirdi. "Sanırım bir iki gün önce Maud Teyze haber aldı. <span class="ideitalik">Sen</span> almadın mı?"</p>

  <p class="normal">"Hayır – hiçbir haber almadım." Densher Kate'e anlatacağı ne kadar çok şey olduğunu o anda hissetti. "Mektup almıyorum. Ama Mrs. Lowder'ın aldığından emindim." Ardından ekledi: "Öyleyse biliyorsun kuşkusuz." Densher Kate'in neyi bildiğini göstermesini bekler gibiydi, ancak Kate bastıramadığı şaşkınlığını sessizce sergilemekle yetindi. Densher'ın merak ettiği şeyi sormaktan başka çaresi yoktu. "Miss Theale hayatta mı?"</p>

  <p class="normal">Kate'in gözleri iri iri açıldı. "<span class="ideitalik">Bilmiyor musun</span>?"</p>

  <p class="normal">"Nereden bilebilirim – hiçbir haber almıyorum ki." Ardından Densher'ın gözleri bir cevap ararcasına açıldı. "Öldü mü?" Sonra, Kate gözlerini ondan ayırmadan başını ağır ağır iki yana sallarken, tuhaf şekilde, "Henüz değil mi?" diye sordu.</p>

  <p class="normal">Dilinin ucunda birçok soru olduğu Kate'in yüzünden belliydi; ilk sorusu, "Çok mu feci?" oldu.</p>

  <p class="normal">"Böyle bile bile, çaresizce ölmesi mi?" Densher'ın bir an düşünmesi gerekti. "Doğrusu evet – madem sordun: <span class="ideitalik">Bence</span> çok feci – oradayken görebildiğim kadarıyla. Ne var ki," diye devam etti, "benim açımdan nasıl olduğunu –gerçi deneyeceğim ama– anlatabileceğimi sanmıyorum. Az önce sanki bitmiş olduğunu umuyormuşum gibi bir izlenim uyandırdıysam, sebebi bu." diye açıkladı.</p>

  <p class="normal">Kate tamamen sessiz bir dikkatle onu dinliyordu, ama Densher her şeyin anlatılması konusunda Kate'in dinlemek istemekle istememek arasında kararsız kalacağını kavramıştı bile; doğal olarak içini kemiren merakla buna tezat teşkil eden felakete saygı bilinci arasında kalacaktı. Ayrıca Kate Densher'ı inceledikçe –bakışlarını yüzünde hiç bu kadar hissetmemişti– bir davranış biçiminde karar kılmak iyice imkânsız hale gelecekti. Sonunda duygularından biri ağır basacak ve bu duygu heves olmayacaktı. Densher bunu süratle algıladı, hatta hayalinde bir an, fazla ileriye gitmesi durumunda Kate'in harika bir ifadeyle, "Bana ne korkunç şeyler anlatıyorsun böyle!" deyişini görür gibi oldu. Merhamet ve neredeyse utanç yüzünden, Venedik'te yaşadıkları her şeyin reddedilmesi gibi gelecekti kulağa – işi bu noktaya getirmek bizzat Densher'ın elinde değil miydi? Gerçi Kate geçmişin muhasebesini yaptığını itiraf edecek değildi; vicdan azabının ya da dehşetin kendisini ele vermesine göz yumacak değildi; yine de Densher onun ayrıntıları duymak istemeyeceğini, kesinlikle dinlemeyeceğini hissediyordu; centilmence anlayış gösterecek olursa, Kate onu kontrol altında tutmayı tercih edecekti. Bununla birlikte Densher ancak uygun gördüğü ölçüde kontrol altında olması gerektiğinden de kesinlikle emindi. Kate karşısında serbest olmayışına içinden kuvvetli bir itiraz yükseldi. Oysa üç ay önce Kate kendisiyle yeterince serbest olmuştu. Şu anda serbestiyeti ona iyi davranmakla sınırlıydı. "Birçok şeyin senin için ne kadar korkunç olduğunu tahmin edebiliyorum." dedi anlayışla.</p>

  <p class="normal">Ama Densher buna karşılık vermedi, önce bazı şeyleri açıklığa kavuşturmak istiyordu. "Şu andaki bilgilerinizin ışığında, başka bir ihtimal yok mu? Yani yaşaması konusunda demek istiyorum." Biraz ısrar etmek zorundaydı – Kate mümkün olduğunca az şey söyleyecekti. "Gerçekten ölüyor mu?"</p>

  <p class="normal">"Ölüyor."</p>

  <p class="normal">Milly konusunda emin olmak için Lancaster Gate'e başvurmak onun için garipti, ama Milly konusunda garip olmayan bir şey var mıydı zaten? En garibi de kendi tutumuydu – hem geçmişteki, hem şimdiki tutumu. Mecbur olduğu şeyi yapmaktan başka çaresi yoktu. "Sir Luke Strett tekrar gitti mi onu görmeye?" diye sordu.</p>

  <p class="normal">"Sanıyorum şu anda orada."</p>

  <p class="normal">"Öyleyse sonuna gelindi." dedi Densher.</p>

  <p class="normal">Kate bu sözleri, kabullenerek, sessizlikle karşıladı, ama bir dakika sonra başka bir şeye değindi. "Sir Luke'la bizzat görüşmediysen bilmiyorsundur, Maud Teyze gidip onunla görüştü."</p>

  <p class="normal">"Ya!" dedi Densher, ekleyecek başka bir şey bulamayarak.</p>

  <p class="normal">Kate bir iki saniye sonra kendi ekledi: "Doğru haber almak için."</p>

  <p class="normal">"Mrs. Stringham'ın haberlerinin doğru olmadığını düşünüyordu demek!"</p>

  <p class="normal">"Belki öyle düşünen bir tek bendim. Maud Teyze üç gün önce onunla tekrar görüşmeye çalıştığında, evdekilerden gittiğini öğrendi. Sanıyorum birkaç gün önce yola çıkmış."</p>

  <p class="normal">"Öyleyse artık dönmemiş midir?"</p>

  <p class="normal">Kate başını iki yana salladı. "Maud Teyze dün birini gönderip sordurdu."</p>

  <p class="normal">"Anlaşılan yaşadığı sürece onu bırakmayacak." dedi Densher biraz düşündükten sonra. "Sonuna kadar kalacak. Muhteşem bir insan."</p>

  <p class="normal">"Bence muhteşem olan Milly." dedi Kate.</p>

  <p class="normal">Bunun üzerine tekrar uzun uzun bakıştılar; sonunda, tuhaftır, Densher'ın sözleri, "Ah, bilemezsin!" oldu.</p>

  <p class="normal">"Bilmez miyim, arkadaşım nihayet."</p>

  <p class="normal">Nedense bu, zarif tereddütünün ardından, Densher'ın ondan beklediği son cevaptı; bir an, tıpkı eskisi gibi, onun sürprizlerle dolu olduğunu düşünmesine yol açtı. "Anlıyorum. Sen zaten öyle olacağından kuşku duymamışsındır. Duymadın da."</p>

  <p class="normal">"Elbette duymadım."</p>

  <p class="normal">Ardından tekrar gömüldükleri sessizliği az sonra Densher bozdu. "Mrs. Stringham'ın haberlerinin 'doğru' olduğunu düşünmüyorsan, Lord Mark'ın haberleri hakkında ne düşünüyorsun?"</p>

  <p class="normal">Kate hiçbir şey düşünmüyordu. "Lord Mark mı?"</p>

  <p class="normal">"Onunla görüşmedin mi?"</p>

  <p class="normal">"O Milly'yle görüştükten sonra görüşmedim."</p>

  <p class="normal">"Demek Milly'yle görüştüğünden haberin var?"</p>

  <p class="normal">"Elbette. Mrs. Stringham'dan öğrendik."</p>

  <p class="normal">"Peki geri kalanını da öğrendiniz mi?" diye sordu Densher.</p>

  <p class="normal">Kate şaşırdı. "Hangi geri kalanını?"</p>

  <p class="normal">"Her şeyi! Milly'yi yıkan onun ziyareti oldu – bu ziyaret sırasında olup bitenler öldürdü onu."</p>

  <p class="normal">"Ya!" dedi Kate ciddiyetle. Ama yüzü solmuştu; Densher, bu olaylarla ilgili cehaleti hangi ölçüde olursa olsun, sahte olmadığını anladı. "Mrs. Stringham böyle bir şeyden söz etmedi."</p>

  <p class="normal">Bununla birlikte ne olup bittiğini sormaması Densher'ın dikkatini çekti; ardından onu bilgilendirmeye devam etti. "Milly'nin üzerinde onu her şeyden vazgeçirecek bir etki bıraktı. Umursamaktan temelli vazgeçti, işte bu yüzden ölüyor."</p>

  <p class="normal">"Ya!" dedi Kate, yavaşça iç çekerek, ama muğlaklığı Densher'ın devam etmesine sebep oldu.</p>

  <p class="normal">"İradesi sayesinde yaşamakta olduğu şimdi anlaşılıyor – ki bu da aşağı yukarı senin onunla ilgili olarak ta başta söylediğin şey."</p>

  <p class="normal">"Hatırlıyorum. Öyle demiştim."</p>

  <p class="normal">"İşte, iradesi belirli bir noktada kırıldı ve o herifin alçakça darbesiyle çöktü. Namussuz herif ona ikimizin gizlice sözlendiğimizi söylemiş."</p>

  <p class="normal">Kate öfkeyle baktı. "Ama o bunu bilmiyor ki!"</p>

  <p class="normal">"Orası önemli değil. Lord Mark yanından ayrıldığında <span class="ideitalik">Milly</span> artık biliyordu. Ayrıca," diye ekledi Densher, "Lord Mark da biliyor. Sen onu en son ne zaman gördün?" diye sordu.</p>

  <p class="normal">Ama Kate kafasında canlanan tablonun içinde kaybolmuştu. "Kötüleşmesine <span class="ideitalik">bu</span> mu sebep oldu?"</p>

  <p class="normal">Densher onun bu bilgiyi sindirmesini izledi – ağırbaşlı güzelliği iyice göze batıyordu. Ardından, Mrs. Stringham'ın sözlerini tekrarladı. "Başını duvara çevirdi."</p>

  <p class="normal">"Zavallı Milly!" dedi Kate.</p>

  <p class="normal">Sözleri pek hafif olmakla birlikte, güzelliği bir şekilde sözlerine üslup katıyordu; Densher aynı tutarlılıkla devam etti: "Fazlasıyla erken öğrendi – esasen hiç öğrenmeyebileceğini düşünmüştük. Gerçekten de –bizim davranışlarımızdan yola çıkarak– aramızda, en azından senin açından, uyarı kabul etmesi gereken bir şey olmadığından emindi."</p>

  <p class="normal">Kate tekrar birkaç saniye düşündü. "Emin olması senin herhangi bir davranışından kaynaklanmadı. Benden dolayı emindi."</p>

  <p class="normal">"Payına düşen sorumluluğu üstlenmen büyük incelik!" dedi Densher.</p>

  <p class="normal">"İnkâr edeceğimi mi düşünüyordun?" diye sordu Kate.</p>

  <p class="normal">Bakışları ve ses tonu, Densher'ın o anda bu sözünden pişmanlık duymasına yol açtı; aralarında Kate'in açıksözlülüğü diye adlandırabilecekleri şeyin etkisiyle aklına ilk gelen cümleyi sarf etmişti. Kate'in açıksözlülüğü Densher'ın sadakatinden aşağı kalmıyordu. Ancak bu, görece konuyla ilgisizdi. "Tabii ki yaklaşımlarımız ve sorumluluklarımız –adına ne dersek diyelim– konusunda birlikte olduğumuzu düşünüyorum sadece. Mesele belirli paylar belirlemek, uyandırmaya niyetlendiğimiz izlenimler arasında birbirimizi gücendirerek ayrım yapmak değil."</p>

  <p class="normal">"İzlenim uyandırmak <span class="ideitalik">senin</span> niyetin değildi." dedi Kate.</p>

  <p class="normal">Buna cevaben yüzünde beliren gergin tebessüm Densher'a bile tuhaf geldi. "O konuya hiç girme!"</p>

  <p class="normal">Kate belki de bu konuya girmediği halde aklına başka bir fikir geldi – bu fikir, az önce Densher'ın çizdiği tablodan kaynaklanıyordu. "Verilen bilginin doğruluğunu inkâr etmek mümkün değil miydi peki? Lord Mark'ın verdiği bilgiden söz ediyorum."</p>

  <p class="normal">Densher şaşırdı. "Kimin için mümkün değil miydi?"</p>

  <p class="normal">"Senin için tabii."</p>

  <p class="normal">"Ona Lord Mark'ın yalan söylediğini mi söyleseydim?"</p>

  <p class="normal">"Lord Mark'ın yanıldığını söyleyebilirdin."</p>

  <p class="normal">Densher'ın gözleri iri iri açıldı – afallamıştı; Kate'in üstünkörü bakışıyla "mümkün" gördüğü şey, tam olarak kendisinin Venedik'te yüzleşmek zorunda kaldığı ve kesinlikle kendinden uzaklaştırdığı şeydi. Bakış açılarındaki bu zıtlıktan daha tuhaf bir şey düşünülemezdi. "Ve bunu yapmak için ben yalan söylemeliydim, öyle mi? Yavrucuğum, ben hâlâ sözlü olduğumuzu varsayıyorum."</p>

  <p class="normal">"Elbette hâlâ sözlüyüz. Ama onun hayatını kurtarmak için!.."</p>

  <p class="normal">Densher onun konuyu ele alışı karşısında biraz düşündü. Elbette Kate'in meseleleri daima basitleştirdiğini unutmamak gerekirdi; Densher onun enerjisinin, kendisininkiyle karşılaştırıldığında birçok şeyi ne kadar kolaylaştırdığını bir kez daha hissetti; kim bilir kaç kez bu yüzden Kate'e hayran olmuştu. "Doğrusunu istersen –bu konuda kafanda hiçbir şüphe kalmasın istiyorum– ona doğrudan inkâr etme ihtimalini ciddiye bile almadım. Bu mesele –hayatını kurtarabileceği bağlamında– bana yeterince açıkça sunuldu, ama düşünmeye bile gerek duymadım, kabul etmem söz konusu olamazdı. Ayrıca," diye ekledi, "bir yararı olmazdı."</p>

  <p class="normal">"Milly'nin senin yalanlamana inanmayacağını mı söylemek istiyorsun?" Kate Densher'a ansızın neredeyse samimiyetsiz gelen bir şekilde, hiç düşünmeden konuşmuştu, ama Densher söylemek istediklerinin ağırlığı altında ezilerek duraksadı, bu arada Kate sözüne devam etti. "Denedin mi?"</p>

  <p class="normal">"Fırsatım bile olmadı denemeye."</p>

  <p class="normal">Kate harika duruşunu sürdürüyordu: Hem her şeyi karşısında açıkça görür hem de uzağında tutar gibiydi. "Seni görmeye yanaşmadı mı?"</p>

  <p class="normal">"Arkadaşın onu ziyaret ettikten sonra, hayır."</p>

  <p class="normal">Kate duraksadı. "Mektup yazamaz mıydın?"</p>

  <p class="normal">Bunun üzerine Densher da düşündü, ama düşünceleri farklıydı. "Başını duvara çevirmişti."</p>

  <p class="normal">Bu cümle Kate'i bir kez daha susturdu, artık ikisi de parantez kabilinden merhamete yer bırakmayan bir ciddiyete bürünmüşlerdi. Ama Kate en azından küçücük bir açıklama uğruna merakını dile getirdi. "Onunla konuşmana dahi izin vermedi mi?"</p>

  <p class="normal">"Hayatım," dedi Densher, "hastaydı, ıstırap çekiyordu, hastalığı her şeyi engelliyordu."</p>

  <p class="normal">"Evet ama daha önce de öyleydi."</p>

  <p class="normal">"Buna rağmen mani teşkil etmedi, öyle mi? Doğru," dedi Densher, "mani teşkil etmedi, ayrıca onun muhteşem bir insan olmadığını söyleyecek değilim."</p>

  <p class="normal">"Olağanüstü bir insan." dedi Kate Croy.</p>

  <p class="normal">Densher ona bir an baktı. "Sen de öylesin canım. Ama durum bu," diye noktaladı, "durumumuz bu."</p>

  <p class="normal">Densher görüşmelerinden önce Kate'in onu çok daha derinlemesine sorgulayabileceğini, özellikle de iki üç belirli şeyi soracağını düşünmüştü. Hatta Milly'yle –o korkunç deyimle söylemek gerekirse– ne kadar ileri gittiklerini ve dolayısıyla ne kadar yakınlaştıklarını öğrenmek isteyeceğini, öğrenmeye çalışacağını zannetmişti. Kendi kendine, Kate'in bu sorusuna hazırlıklı olup olmadığını sormuş ve elbette her şeye hazır olduğu cevabını vermişti. Kate'in, bazı kehanetlerinin doğrulanmasına vakit olup olmadığını öğrenmek istemesine hazır değil miydi? Bu kehanetlerin en cüretkâr olanı doğrultusunda Milly'den gelecek teklifin gerçekleşip gerçekleşmediğini söylemeye hazır olduğunu zannediyordu içtenlikle. Fakat neyse ki bu konular bağlamında hazır olup olmadığının sınanmayacağını anlamaktaydı. Kate'in neler olduğu konusundaki ısrarı hayran olunacak derecede geneldi, öyle ki, bundan sonraki sorgusunda keskinlik yoktu. "Yani Lord Mark'ın müdahalesinden sonra hiç görüşmediniz mi?"</p>

  <p class="normal">Densher da zaten buna değinmek üzereydi. "Bir kere görüştük – görüşme sayılabilirse. Ben orada kalmaya devam ediyordum – kentten ayrılmamıştım."</p>

  <p class="normal">"Terbiye icabı kalman gerekirdi zaten." dedi Kate.</p>

  <p class="normal">"Kesinlikle," dedi Densher; kendini harika hissederek, "terbiyede kusur etmek istemiyordum. Beni çağırttı, gidip onu gördüm ve o gece Venedik'ten ayrıldım."</p>

  <p class="normal">Arkadaşı bekledi. "O görüşme beklediğin fırsat değil miydi?"</p>

  <p class="normal">"Lord Mark'ın anlattıklarını yalanlamak için mi? Hayır, onunla yüz yüzeyken istemiş olsam bile değildi. Zaten ne anlamı olabilirdi? O ölüyordu."</p>

  <p class="normal">"İyi ya," dedi Kate, bir bakıma ısrar ederek, "sırf ölüyor diye yalanlayamaz mıydın?" Yine de ölçülülüğü elden bırakmadı. "Elbette onu gördüğünde değerlendirmiş olacağını biliyorum."</p>

  <p class="normal">"Tabii ki görünce değerlendirebildim. Ve gördüm de! Ayrıca seni inkâr etseydim," dedi Densher gözlerini Kate'ten ayırmadan, "sonuna kadar inkâr ederdim."</p>

  <p class="normal">Kate bir an Densher'ın çehresindeki kararlılığı izledi. "Yani onu ikna etmek için ısrar mı ederdin ya da bir şekilde kanıtlar mıydın?"</p>

  <p class="normal">"<span class="ideitalik">Seni</span> ikna etmek için ısrar eder ya da bir şekilde kanıtlardım!"</p>

  <p class="normal">Kate bir an şaşırmış göründü. "<span class="ideitalik">Beni</span> ikna etmek için mi?"</p>

  <p class="normal">"Bu koşullarda inkâr edip sonra sözümden dönemezdim."</p>

  <p class="normal">Bunun üzerine Kate bir anda durumu kavradı ve yüzü kızardı. "Ya, inkârını gerçek kılmak için benden ayrılır mıydın? Vicdanını rahatlatmak için beni yüzüstü bırakır mıydın?" dedi, bütün açıklığıyla.</p>

  <p class="normal">"Başka bir şey yapamazdım." dedi Merton Densher. "İşte görüyorsun, bir taahhütte bulunmamakta haklıydım, bunu hayalimden bile geçiremezdim. Bir vaatte bulunmuş olabileceğimi bir daha düşünürsen, söylediklerimi hatırla."</p>

  <p class="normal">Kate tekrar düşündü, ama ilk anda Densher'ın işaret ettiği sonuca varmadı. "Sen ona âşık olmuşsun."</p>

  <p class="normal">"Öyle adlandırmak istiyorsan öyle olsun – ölmekte olan bir kadına. Senin için ne sakıncası var, ne önemi var?"</p>

  <p class="normal">Soru, Densher içeriye girdiği andan itibaren içine daldıkları ilişki yoğunluğundan ve yüzleştikleri zorunluluktan fışkırmıştı doğrudan, ama aralarındaki en olağanüstü an bu sayede yaşandı. "Henüz ölmedi!" dedi Kate ve ardından ekledi: "Mrs. Stringham telgraf çekecek." Sonra yine farklı bir tonda sordu: "Peki Milly seni niçin çağırtmıştı?"</p>

  <p class="normal">"Ben de görüşmeye gitmeden önce bunu anlamaya çalıştım. Ayrıca şunu da söylemem gerekir ki, esasen senin deyiminle bana bir fırsat tanımak için çağırttığından şüphe duymuyordum. Sanıyorum o benim inkâr edebileceğimi düşünüyordu; ben oraya giderken beni sınayacağından emindim. Gerçeği benim ağzımdan duymak istiyordu – ben böyle görüyordum durumu. Ama onun yanında yirmi dakika kaldım, gerçeğe dair tek soru sormadı."</p>

  <p class="normal">"O gerçeği hiçbir zaman istemedi." dedi Kate başını iki yana sallayarak. "Onun istediği <span class="ideitalik">sendin</span>. Senin ona verebileceğin her neyse onu kabul edecek ve memnun olacaktı, sahte olduğunu bilse bile. Acıdığın için ona yalan söyleyebilirdin, o da bunu görüp hissedebilirdi; buna rağmen –şefkatten kaynaklandığı için– sana müteşekkir olur, minnet duyar, iyice bağlanırdı. Çünkü senin kozun buydu sevgili dostum – seni tutkuyla sevmesi."</p>

  <p class="normal">"Kozum!" diye mırıldandı Densher sertçe.</p>

  <p class="normal">"Aksi takdirde, seni çağırttığına göre, senden ne isteyecekti?" Ardından, Densher duraksayınca, alaylı olmayan bir tonda ekledi: "Sırf sana son bir kez bakmak mı?"</p>

  <p class="normal">"Benden isteyeceği bir şey yoktu – orada daha fazla kalmamamı rica etmekten başka. Beni görmeyi bu yüzden istemiş. Başlangıçta –Lord Mark'ın ziyaretinden sonra– benim gitme nezaketini göstermiş olacağımı varsaymış. Sonra, ben gitmeyince –ben nezaketi başka türlü algılıyordum çünkü– aradan günler geçtikten sonra, hâlâ orada olduğumu öğrenmiş. Bu da onu etkilemiş." dedi Densher.</p>

  <p class="normal">"Etkilemiştir elbette."</p>

  <p class="normal">Kate yine bütün vakarına rağmen samimiyetsiz göründü Densher'a. "Bir şekilde <span class="ideitalik">onun</span> için kalmaya devam ediyorsam, buna bir son vermek istiyordu; buna hiç gerek olmadığını bana bildirmek istiyordu. Ve bunu bizzat söyleyerek bir bakıma vedalaşmak istiyordu."</p>

  <p class="normal">"Ve söyledi mi?"</p>

  <p class="normal">"Yüz yüze, evet. İstediği gibi bizzat söyledi."</p>

  <p class="normal">"Elbette <span class="ideitalik">senin</span> de istediğin gibi."</p>

  <p class="normal">"Hayır Kate," dedi Densher, saygıyı elden bırakmadan, "benim istediğim gibi değil. Ben bunu hiç istememiştim."</p>

  <p class="normal">"Sırf onu memnun etmek için mi gittin?"</p>

  <p class="normal">"Sırf onu memnun etmek için. Elbette seni de memnun etmek için."</p>

  <p class="normal">"Ben kendi adıma sevindim elbette."</p>

  <p class="normal">"Sevindin mi?" Densher kulağa tuhaf gelen kelimeyi tekrarladı.</p>

  <p class="normal">"Doğru olanı yapmışsın demek istiyorum. Özellikle Venedik'te kalmakla. Peki hepsi bu muydu?" diye devam etti Kate. "Sadece beklememeni mi söyledi?"</p>

  <p class="normal">"Hepsi buydu – ve son derece müşfikti."</p>

  <p class="normal">"Doğal olarak, senden böyle bir... böyle bir çaba göstermeni istediğine göre. Onun ölümünü görmek için beklememen – mesele buydu."</p>

  <p class="normal">"Mesele buydu canım." dedi Densher.</p>

  <p class="normal">"Ve bunu söylemesi yirmi dakika mı sürdü?"</p>

  <p class="normal">Densher bir an düşündü. "Saniyesi saniyesine saat tutmadım. Ona –diğerlerinden farksız– bir ziyarette bulundum sadece."</p>

  <p class="normal">"Diğer insanlardan mı farksız?"</p>

  <p class="normal">"Diğer ziyaretlerimden."</p>

  <p class="normal">"Ya!" dedi Kate. Görünüşe bakılırsa, ünlemi Densher'ın duraksamasına yol açmıştı; Kate bundan yararlanarak devam etti ve Densher'ın kendini hazırlamış olduğu sınava en çok yaklaşan soruyu sordu. "Seni –durumundan ötürü– odasında mı kabul etti?"</p>

  <p class="normal">"Hayır." dedi Merton Densher. "Her zamanki gibi karşıladı beni: O şaşaalı büyük salonda, her zamanki elbisesiyle, mutat kanepe köşesinde." O an Densher'ın çehresi sahneyi sergiliyor, Kate'inki de aynı ölçüde içine sindiriyordu. "En başta onunla ilgili bana ne söylediğini hatırlıyor musun?"</p>

  <p class="normal">"Ah, o kadar çok şey söyledim ki."</p>

  <p class="normal">"Onun ilaç kokmayacağını, ağızda ilaç tadı bırakmayacağını söylemiştin. Aynen dediğin gibiydi."</p>

  <p class="normal">"Yani neredeyse mutlu bir görüşme miydi?"</p>

  <p class="normal">Densher'ın cevap vermesi uzun sürdü, kafası kısmen Kate'ten başka kimsenin böyle bir soruyu bu kadar yerinde bir tonda soramayacağıyla meşguldü. Ne var ki bu arada Kate sabırla bekliyordu. "Şu anda nasıl bir görüşme olduğunu söyleyebileceğimi sanmıyorum. Belki ileride becerebilirim. Bizim için değer çünkü."</p>

  <p class="normal">"İleride – elbette." Kate bu vaadi aklına nakşeder gibiydi. Ama ansızın tekrar konuştu. "Toparlanacak."</p>

  <p class="normal">"Bakalım," dedi Densher, "göreceğiz."</p>

  <p class="normal">Kate bir an görmeye çalıştı sanki. "Duygularını hiç gösterdi mi? Yanıltılışına ilişkin duygularından söz ediyorum." diye açıkladı Kate.</p>

  <p class="normal">Kate fazla baskı yapmıyordu şüphesiz, ama Densher az önce derinlere inecek durumda olmadığına değinmişti. "Güzelliğinden ve gücünden başka bir şey göstermedi."</p>

  <p class="normal">"Peki ama, gücünün ne yararı var?" diye sordu arkadaşı.</p>

  <p class="normal">Densher bir yarar bulmaya çalışır gibiydi, ama kısa sürede vazgeçti. "Onun, kendine has, olağanüstü tarzını koruyarak ölmesi gerekiyor."</p>

  <p class="normal">"Doğal olarak. Ama o zaman senden soğuduğuna dair elinde ne gibi bir kanıt olduğunu anlamıyorum."</p>

  <p class="normal">"Günler boyunca beni kabul etmeyi reddetmesi gibi bir kanıt var elimde."</p>

  <p class="normal">"Ama hastaydı."</p>

  <p class="normal">"Hastalığı –senin de az önce belirttiğin gibi– daha önce kabul etmesini engellememişti. Sadece hastalık olsa, onun için fark etmezdi."</p>

  <p class="normal">"Yine de seni kabul eder miydi?"</p>

  <p class="normal">"Ederdi."</p>

  <p class="normal">"Pekâlâ," dedi Kate, "madem eminsin!.."</p>

  <p class="normal">"Elbette eminim. Ayrıca Mrs. Stringham da söyledi."</p>

  <p class="normal">"Mrs. Stringham ne biliyor ki?"</p>

  <p class="normal">"Her şeyi."</p>

  <p class="normal">Kate ona uzun uzun baktı. "Her şeyi mi?"</p>

  <p class="normal">"Her şeyi."</p>

  <p class="normal">"Sen mi söyledin?"</p>

  <p class="normal">"Kendisi anladı. Ben bir şey söylemedim. O anlayabilen bir insan."</p>

  <p class="normal">Kate düşündü. "O da senden hoşlandığı için anlıyor. O da olağanüstü. Bak bir erkekle ilgilenmek nelere kadir. Her şeye kadir. Yani korkmana gerek yok."</p>

  <p class="normal">"Korkmuyorum." dedi Densher.</p>

  <p class="normal">Bunun üzerine Kate ayağa kalkıp saate baktı, beşi gösteriyordu. Çay sofrasıyla ilgilendi; Maud Teyze'nin iri gümüş çaydanlığı lambanın altındaydı ve ıslık çalmakta olduğunu Kate daha önce fark etmemişti. "Evet, her şey harika!" diye haykırarak demliğe biraz fazlaca çay koydu – bu işaret arkadaşının gözünden kaçmamıştı. Bir süre Kate'i seyretti, o kaynar suyu eklerken masaya yaklaştı. "Çay içer misin?"</p>

  <p class="normal">Densher tereddüt etti. "Beklesek daha iyi olmaz mı?"</p>

  <p class="normal">"Maud Teyze'yi mi?" Kate onun ne demek istediğini anlamıştı – eski kuralları uyarınca samimiyeti ele vermek yasaktı. "Artık sakıncası yok. Başardık!"</p>

  <p class="normal">"Onu kandırmayı mı?"</p>

  <p class="normal">"Kazanmayı. Onu memnun ettin."</p>

  <p class="normal">Densher düşünmeden çayını aldı. Aklı başka yerde, birkaç saniye sonra düşüncesini dile getirdi. "Demek ben hainin tekiyim!"</p>

  <p class="normal">"Hain mi?"</p>

  <p class="normal">"Bu kadar çok insanı memnun ettiğime göre..."</p>

  <p class="normal">"Yo," dedi Kate, neşeli bir tonda, "<span class="ideitalik">beni</span> memnun etmek için yaptın." Ama hemen ardından biraz ciddileşti. "Benim anlamadığım – şeker ister misin?"</p>

  <p class="normal">"Evet, lütfen."</p>

  <p class="normal">"Benim anlamadığım," diye devam etti, şekeri verdikten sonra, "tekrar fikir değiştirmesine neyin yol açtığı. Günler boyunca senden vazgeçmişken tekrar sana dönmesinin sebebi neydi?"</p>

  <p class="normal">Kate soruyu sorarken kendi çay fincanı da elindeydi, ama Densher konuyu çay içerken ele almalarındaki tuhaflığın farkında olduğu halde cevabı hazırdı. "Sir Luke Strett döndürdü onu. Onun ziyareti, oradaki varlığıydı sebep."</p>

  <p class="normal">"Öyleyse onu hayata döndürdü."</p>

  <p class="normal">"Benim gördüğüm şekliyle."</p>

  <p class="normal">"Senin lehine aracılık mı yaptı?"</p>

  <p class="normal">"Aracılık yaptığını sanmıyorum. Aslında ne yaptığını bilmiyorum."</p>

  <p class="normal">Kate şaşırdı. "Kendisi söylemedi mi sana?"</p>

  <p class="normal">"Sormadım. Onunla tekrar buluştum, ama Milly'den neredeyse hiç söz etmedik."</p>

  <p class="normal">Kate'in gözleri iri iri açıldı. "Öyleyse nereden biliyorsun?"</p>

  <p class="normal">"Görüyorum. Hissediyorum. Onunla daha önceki gibi vakit geçirdik..."</p>

  <p class="normal">"Onu da mı memnun ettin? Öyle mi oldu?"</p>

  <p class="normal">"O anladı." dedi Densher.</p>

  <p class="normal">"Peki ama neyi anladı?"</p>

  <p class="normal">Densher bir an durdu. "Benim son derece iyi niyetli olduğumu."</p>

  <p class="normal">"Ve <span class="ideitalik">onun</span> da anlamasını sağladı, öyle mi? Anlıyorum." dedi, Densher'dan cevap çıkmayınca. "Peki ama onu nasıl ikna etti?"</p>

  <p class="normal">Densher fincanı elinden bırakıp başını çevirdi. "Sir Luke'a sorman gerekir."</p>

  <p class="normal">Densher şöminedeki ateşi seyrediyordu, bir süre sessiz kaldılar. Sonra Kate, "Önemli olan, Milly'nin memnun olması." dedi ve Densher'a bakarak devam etti: "Benim amacım da buydu."</p>

  <p class="normal">"Hayatının baharında ölmekten dolayı mı memnun?"</p>

  <p class="normal">"Seninle barışık olmaktan dolayı."</p>

  <p class="normal">"Barışık!" diye mırıldandı Densher ateşe bakarak.</p>

  <p class="normal">"Sevmiş olmanın huzuru içinde."</p>

  <p class="normal">Densher Kate'e baktı. "Bu huzur mu?"</p>

  <p class="normal">"Sevilmiş olmak." diye devam etti Kate. "Sevilmiş olmak huzur. Tutkusunu gerçekleştirmiş olmak huzur. O başka bir şey istemiyordu. İstediği her şeyi elde etti."</p>

  <p class="normal">Kate'in bütün açık seçikliği ve her zamanki ciddiyetiyle söylediği bu sözler o kadar güzel bir hâkimiyet tonu taşıyordu ki, Densher bir süre söyleyecek kelime bulamadı. Sadece ona tekrar bakabildi, ancak Kate'in, sessizliğini, niyeti o olmadığı halde onaylama olarak yorumladığının da farkındaydı. Kate gerçekten de öyle yorumlamışçasına masadan uzaklaşıp şömineye yaklaştı. "Şu anda, <span class="ideitalik">şimdiden</span>," dedi, özellikle vurgulayarak, "sonuç çıkarma iddiasında olmamı korkunç buluyorsun belki. Ama başarısız olmadık."</p>

  <p class="normal">"Ya!" diye mırıldandı tekrar Densher.</p>

  <p class="normal">Kate bir kez daha ona yakındı, Venedik'te ona geldiği günkü kadar yakın; o günün hatırası da bu gerçeği pekiştiriyor, zenginleştiriyordu. Bu koşullarda Densher onun söylediği hiçbir şeye itiraz edemezdi, Kate'in sözleri de belli ki bunu bilmesinden kaynaklanıyordu. "Başardık." Kate Densher'ın gözlerinin içine bakarak konuştu. "Seni boş yere sevmemiş oldu." Bu sözler Densher'ı irkiltti, ama Kate ısrarlıydı. "Ve sen de <span class="ideitalik">beni</span> boş yere sevmemiş oldun."</p>
</body>
</html>
