<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_48">V</h2>

  <p class="normal">Kate yavaşça ayağa kalktı, mumları yakıp oturduğundan beri ilk hareketiydi bu. "Ona benim söylediğimi mi ima ediyorsun?"</p>

  <p class="normal">Kate hınçtan çok esefle, yüzü solarak konuşmuştu – Densher bunu derhal fark ettiğini gösterdi. "Yavrucuğum, hiçbir şey ima etmiyorum, ama içim içimi yiyor ve anlamıyorum. Zaten o hainin bizimle ne alakası var?"</p>

  <p class="normal">"Gerçekten de ne alakası var?" dedi Kate.</p>

  <p class="normal">Aradan bir dakika geçmeden, Kate adeta Densher'ın mantıksızlığını yine biraz hoş görürcesine başını salladı. Densher'ın mantıksızlığına –aslında mantığına da– tepki olarak, aralarında fikir ayrılığı olduğunda kendi görüşünü kabul ettirmek için daha önce de sık sık yaptığı gibi, her zamanki tutumundan farklı, sevecen bir davranışı benimsiyordu. Şu anda da fiilen kendi görüşünü kabul ettirmeye çalışıyordu; Densher bunu biliyor, ama kaçınılmaz biçimde kabul ediyordu. Kate Densher'ın çok yakınında duruyordu; sabrı, Densher yakarırcasına konuştuğunda onu öpeceğini varsaydığını ima eder gibiydi. Densher görünüşe bakılırsa öpmeye niyetlenmemişti, bununla birlikte konuşmayı sürdürdüğünde daha sakindi. "Noel sabahı saat onda Mrs. Lowder'ın yanında ne işi var?"</p>

  <p class="normal">Kate şaşırmış gibiydi. "Maud Teyze sana orada kaldığını söylemedi mi?"</p>

  <p class="normal">"Lancaster Gate'te mi?" diye sordu Densher, en az onun kadar şaşırarak. "Orada mı kalıyor? Ne zamandan beri?"</p>

  <p class="normal">"Önceki günden beri. Ben ayrılmadan önce geldi." Kate ardından açıklamaya girişti – anormal bir durum olduğunu da kabul etti. "Bir aksilik –Maud Teyze'nin Noel'de şehirde kalmış olması gibi– ama o kadar korkunç da sayılmaz. İkimiz de aynı nedenle, her gün az önce verdiğin haberi beklerken kalabalıkların ortasında olmak istemediğimiz için kaldık – ama ben buraya gelince Maud Teyze pişman oldu."</p>

  <p class="normal">"Aklınız... Venedik'te olduğu için mi kaldınız?"</p>

  <p class="normal">"Tabii ki. Başka niçin olabilir? Aslında biraz da," diye ekledi Kate harika biçimde, "sende olduğu için – en azından Maud Teyze için bu da geçerliydi."</p>

  <p class="normal">Densher bu düşünceliliği takdir etti. "Anlıyorum. Büyük incelik gerçekten. Peki ama, Lord Mark aklında kim olduğu için kaldı?"</p>

  <p class="normal">"Anladığım kadarıyla onun Londra'da kalışının çok sıradan bir nedeni var. Birdenbire dairesini avantajlı koşullarla kiraya verme fırsatı çıkmış karşısına – itiraf ettiği, hatta ilan ettiği parasızlığını göz önüne alınca, her şeye rağmen fırsatı kaçırmak istememiş."</p>

  <p class="normal">Densher bütün dikkatiyle dinliyordu. "Her şeye rağmen mi? Neye rağmen?"</p>

  <p class="normal">"Bilmem ki. Mesela bu tür bir şeyi yapması kesinlikle beklenmemesine rağmen."</p>

  <p class="normal">"Para kazanmaya çalışması mı?"</p>

  <p class="normal">"En azından küçük cimriliklerle kazanmaya çalışması. Ama görünüşe bakılırsa elinden geleni yapmasını gerektiren bazı nedenler çıkmış ortaya. Birkaç gün içinde evinden ayrılıp kiracısına devretti; bu tür bütün meselelerini açtığı Maud Teyze de, 'Madem öyle, herkes gibi şehir dışına gidinceye kadar Lancaster Gate'e gelin – en azından geceleri yatmaya,' dedi. Dün öğleden sonra gidecekti – sanıyorum Matcham'a, Maud Teyze öyle söylemişti."</p>

  <p class="normal">Kate bütün bunları harikulade, oldukça yatıştırıcı, ikna edici bir tonda anlatmıştı. "Bunu senin evden ayrılman gerekmediği anlamında mı söyledi yani?"</p>

  <p class="normal">"Evet – ayrılmamın kısmen Lord Mark'ın oradaki varlığından kaynaklandığını koymuştu kafasına."</p>

  <p class="normal">"Peki öyle miydi?"</p>

  <p class="normal">"Biraz. Ama o olmasa da burada yeterince sebep var – öyle olacağını da biliyordum. Kısacası," dedi Kate içtenlikle, "o konu önem taşımıyor. Geldiğime memnunum – her ne kadar bir işe yaramasam da!" Ama Kate bunun da önem taşımadığını ima eder gibiydi. "Demek Matcham'a gitmemiş; gerçi belki, eğer imkân varsa, bu öğleden sonra gidiyordur. Ama bence büyük ihtimalle –doğruyu söylemek gerekirse incelik gösteriyor– benim aldırışsızca yaptığım gibi Maud Teyze'yi Noel'de yalnız bırakmak istemediği için gitmedi. Üstelik Matcham'dan onun uğruna vazgeçtiyse, Maud Teyze daha da memnun olacaktır. Dolayısıyla, sıkıcı bir günde onu arabayla dolaştırması şaşırtıcı sayılmaz. Aralarında olup biten her şeyi bildiğimi iddia etmiyorum, ama benim gördüğüm kadarıyla olay bundan ibaret." diye sözünü tamamladı Kate.</p>

  <p class="normal">"Senin bütün olayları görüşünü, en azından seninle birlikte olduğumda daima gerçeğin ta kendisi olarak kabul etmişimdir." diye cevap verdi Densher.</p>

  <p class="normal">Kate ona bu yorumun batırdığı dikeni bilerek, hatta dikkatle, ayıklarmış gibi baktı; ardından, sözlerini ne kadar incelikli bulduğunu gösterircesine, sakin bir ciddiyetle konuştu. "Teşekkür ederim." Diğer her şey gibi bu da Densher'ın üzerinde etkisini gösterdi. Hâlâ birbirlerine yakın, yüz yüze duruyorlardı; Densher az önce teslim olmadığı dürtüye şimdi boyun eğerek ellerini Kate'in omuzlarına koydu; birkaç saniye onu sımsıkı kavrayıp hafifçe sarstı; tavrı sertlikten uzak, sanki söze dökemeyeceği kadar karmaşık ve zor şeyleri ifade eder gibiydi. Ardından başını eğerek dudaklarını Kate'in yanağına değdirdi. Sonra da bir an ondan uzaklaşıp eski huzursuzluğuna döndü; bu arada Kate, onun sevgi gösterisi sırasında takındığı edilgen ve heykelsi duruşunu koruyordu. Ama bu, sanki sunulan şey şimdilik yeterliymişçesine, bir hoşgörü gösterisinde daha bulunmasını engellemedi. Sükûnetle, açık görüşlülükle bir bağlantı kurdu ve bunu dile getirirken tekrar yerine oturdu. "Sen Venedik'teyken başıma gelen bir şeyin tarihini tam olarak hatırlamaya çalışıyorum. Lord Mark'la aramızda geçen bir konuşmadan söz ediyorum. Benimle konuştu – açıkça konuştu."</p>

  <p class="normal">"İşte, gördün mü!" dedi Densher hızla ona dönerek.</p>

  <p class="normal">"Ona –ısrarına rağmen– istediği karşılığı vermeyi reddetmem, senin zarif deyişinle 'görmek'se, evet, suçumu kabul ediyorum. Ona gitmesini engelleyecek bir cevap vermemi mi tercih ederdin?" dedi Kate.</p>

  <p class="normal">Densher bunun üzerine biraz şaşkınlıkla düşündü. "Gideceğini biliyor muydun?"</p>

  <p class="normal">"Bir an olsun aklımdan geçmedi, ama korkarım –senin garip varsayımlarınla bağdaşmasa bile– bilsem de tıpatıp aynı cevabı verirdim. Sen döndükten sonra bu konuyu sana açmadıysam, nedeni hatırlamaktan pek hoşlanmadığım bir anı olmasıdır. Merakını giderdiysem bu konuyu bir kenara bırakmanı rica etmem aşırı bir talep sayılmaz umarım."</p>

  <p class="normal">"Elbette," dedi Densher yumuşak bir tonda, "bir kenara bırakırım." Ama hemen ardından devam etti: "Bir şeyler anladı. Tahmin etti."</p>

  <p class="normal">Kate biraz durduktan sonra, "Maalesef kandıramadığımız tek kişi olmasını kastediyorsan," diye cevap verdi, "itiraz edemem."</p>

  <p class="normal">"Hayır – elbette hayır." Densher tekrar tehlikeyi göze aldı: "Ama bu tek kişi <span class="ideitalik">niçin</span> maalesef o oldu?.. Aslında hiç de zeki sayılmaz."</p>

  <p class="normal">"Belli ki benim –bütün koşullar göz önüne alındığında, o noktaya gelindiğinde– son derece anormal olan tutumumda bir muamma, bir bilmece görecek kadar zekiymiş. Buradan bir sonuca vardı ve vardığı sonuçtan yola çıkarak eyleme geçti."</p>

  <p class="normal">Densher bir an Lord Mark'ın çıkardığı sonucun doğayı kirleten bir leke olduğunu düşünür gibi göründü. "Onun nazarında daha önce kendisini teşvik etmiş olduğunu mu söylemek istiyorsun?"</p>

  <p class="normal">"Ona elbette nazik davrandım. Aksi takdirde ne durumda olurduk?"</p>

  <p class="normal">"'Ne durumda mı...'?"</p>

  <p class="normal">"Sen ve ben. Ne var ki, benim onun nazarında nasıl davrandığım önemli değildi. Önemli olan Maud Teyze'nin nazarında nasıl davrandığımdı. Ayrıca unutma ki Lord Mark başından beri <span class="ideitalik">seninle</span> ilgili belirli bir izlenime sahipti. Senin elinde değil," dedi Kate, "ama nihayet – işte, olduğun gibisin."</p>

  <p class="normal">"Evet, tıpatıp olduğum gibiyim. Peki ama, ben kalkıp Venedik'e gidince ve orada kalınca," dedi Densher, "bunu nasıl yorumladı?"</p>

  <p class="normal">"Senin Venedik'te olman, orada olmaktan hoşlanman –ki senin yerinde herhangi bir başkası da olsa asla anormal sayılmayacak bir şey– onun gözünde başka nedenlerle açıklanabilirdi. Ayrıca bunu bir aldatmaca olarak da görmüş olabilir."</p>

  <p class="normal">"Mrs. Lowder'a rağmen mi?"</p>

  <p class="normal">"Hayır," dedi Kate, "Mrs. Lowder'a rağmen değil. Maud Teyze senin deyişinle ikinci baskınından önce onu ikna edememişti – ayrıca benim onu reddetmem de bir etkendi. Ama döndüğünde ikna olmuştu." Arkadaşının yüzünde hâlâ şaşkın bir ifade görünce Kate devam etti: "Yani Milly'yi gördükten, onunla konuştuktan ve ondan ayrıldıktan sonra demek istiyorum. Onu Milly ikna etti."</p>

  <p class="normal">"Milly mi?" diye anlamsızca tekrarladı Densher yine.</p>

  <p class="normal">"Senin samimi olduğuna. Sevdiğin kişinin <span class="ideitalik">o</span> olduğuna." Kate bunu öyle bir şekilde söylemişti ki, Densher derhal harekete geçti ve bir kez daha pencerenin önünde buldu kendini. Bu arada Kate devam ediyordu: "Maud Teyze döndüğünde bizzat onun ağzından duymuş. Şu anda Maud Teyze'nin seninle arasının bu kadar iyi olmasının sebebi de bu."</p>

  <p class="normal">Densher sadece bir dakika boyunca konuşmadan pencereden dışarı baktı – ardından dönüp uzaklaştı. "Ve tabii <span class="ideitalik">seninle</span> de." Bu yorum, aşırı olumlayıcı etkisiyle, neredeyse bir misillemeydi; daha doğrusu, gerçeğin ifadesi olmasa misilleme sayılabilirdi. Gerçek olduğu için keskindi, ama gerçekliği nedeniyle o kadar belirleyici bir argüman olarak ağırlığını hissettiriyordu ki, her ikisinin de devam etmesini engelledi. Bu da, sessizce birbirlerine bakarak bu gerçekle yüzleşirlerken durumu ciddileştiriyordu. Sanki yanlış bir sözün tetikleyebileceği bir tehlike varmış gibiydi. Dolayısıyla Densher sonunda daha akıllıca hareket etti: Kate'in karşısında durarak yeleğinin cebinden bir cüzdan, cüzdanın içinden de katlanmış bir mektup çıkardı, Kate'in bakışları mektuba kenetlendi. Densher ardından cüzdanı yerine yerleştirip görünür şekilde içgüdüsel ve bilinçsiz olduğundan iyice tuhaf bir tavırla, mektubu tutan elini sırtına götürdü. Bu konumda nihayet konuştuğunda başka bir konuya değindi. "Mrs. Lowder'ın söylediklerinden anladığım kadarıyla baban bu evdeymiş, öyle mi?"</p>

  <p class="normal">Densher'ın bu tür sapmalarına karşılık vermekte hiçbir zaman gecikmeyen Kate şimdi de vakit geçirmedi. "Bu evde, doğru. Ama bizi rahatsız edeceğinden korkmamıza gerek yok." dedi, Densher'ın aklından geçen buymuşçasına. "Yatıyor."</p>

  <p class="normal">"Hasta mı yani?"</p>

  <p class="normal">Kate esefle başını iki yana salladı. "Babam asla hastalanmaz. Olağanüstüdür. Sadece – sınır tanımaz."</p>

  <p class="normal">Densher düşündü. "Onunla ilgili olarak sana herhangi bir şekilde yardımcı olabilir miyim?"</p>

  <p class="normal">"Evet." Kate mükemmel, bitkin, neredeyse soğukkanlı biçimde her şeye hâkimdi. "Ziyaretini onun için – ayrıca Marian için – mümkün olduğunca mesele haline getirmeyerek."</p>

  <p class="normal">"Anlıyorum. Benimle görüşmenden hiç hoşlanmıyorlar. Buna rağmen gelmezlik edemezdim – edebilir miydim?"</p>

  <p class="normal">"Hayır, gelmezlik edemezdin."</p>

  <p class="normal">"Öte yandan, bir an önce gidebilirim, öyle mi?"</p>

  <p class="normal">Bu sözler bir anda Kate'i allak bullak etti neredeyse. "Ah, ne olur bugün bana çirkin sözler atfetme. Yeterince derdim var."</p>

  <p class="normal">"Biliyorum – biliyorum!" Densher derhal yakaran bir tonda konuştu. "Ben de derdini paylaşıyorum, hepsi bu. Ne zaman geldi?"</p>

  <p class="normal">"Üç gün önce – bir yıla yakın bir süre Marian'ı hiç arayıp sormamış, görünürde varlığını bile unutmuştu (Marian da şikâyetçi değildi zaten); öyle bir durumda çıkageldi ki, Marian'ın geri çevirmesi imkânsızdı."</p>

  <p class="normal">Densher duraksadı. "Yani muhtaç halde mi?.."</p>

  <p class="normal">"Hayır, aç değildi, maddi bir ihtiyacı yoktu – görünüşüne bakılırsa, paraya bile yoktu. Her zamanki gibi şahane görünüyordu. Ama – korku içindeydi."</p>

  <p class="normal">"Neden korkuyordu?"</p>

  <p class="normal">"Bilmiyorum. Birinden – bir şeyden. Sessiz sakin durmak istediğini söylüyor. Ama sükûneti feci bir şey."</p>

  <p class="normal">Kate ıstırap çekiyordu, ama Densher sormadan edemedi. "Ne yapıyor?"</p>

  <p class="normal">Bunun üzerine Kate de duraksadı. "Ağlıyor."</p>

  <p class="normal">Densher tekrar birkaç saniye bekledi ama şansını denedi. "Ne yapmış ki?"</p>

  <p class="normal">Bu soru Kate'in ağır ağır ayağa kalkmasına sebep oldu, bir kez daha yüz yüzeydiler. Kate'in bakışları Densher'ınkilere kenetlenmişti, yüzü her zamankinden solgundu. "Beni seviyorsan –şu anda– babamla ilgili soru sorma."</p>

  <p class="normal">Densher tekrar bekledi. "Seni seviyorum. Seni sevdiğim için buradayım. Seni sevdiğim için bunu getirdim sana." Bunun üzerine hâlâ arkasında, elinde tuttuğu mektubu gösterdi.</p>

  <p class="normal">Ne var ki –Densher mektubu uzattığı halde– Kate'in sadece bakışları mektuba yöneldi. "Mührünü bile açmamışsın!"</p>

  <p class="normal">"Zaten mührünü açsam, içinde ne olduğunu da bilirdim. Mührünü <span class="ideitalik">sen</span> aç diye sana getirdim."</p>

  <p class="normal">Kate –mektuba hâlâ dokunmuyordu– haddinden fazla ciddiydi. "<span class="ideitalik">Ondan</span> sana gelmiş bir mektubun mührünü açayım diye mi?"</p>

  <p class="normal">"Tam da ondan geldiği için. Sen nasıl değerlendirirsen ben de öyle kabul edeceğim."</p>

  <p class="normal">"Anlamıyorum." dedi Kate. "Sen nasıl değerlendiriyorsun?" Densher cevap vermeyince devam etti: "Bana öyle geliyor ki biliyorsun. İçgüdüyle seziyorsun. Okumana gerek yok. Bu bir kanıt."</p>

  <p class="normal">Densher bu sözleri bir suçlamaymış gibi karşıladı, hazırlıklı olduğu ve tek bir cevabı olan bir suçlama. "Gerçekten de içgüdümle seziyorum. Dün gece düşünüp taşınırken hissettim. Saatin etkisiyle hissettim." Mektubu havaya kaldırdı, artık itiraf etmekten çok ısrar eder gibiydi. "Bunun zamanı ayarlanmıştı."</p>

  <p class="normal">"Noel'e mi?"</p>

  <p class="normal">"Noel'e."</p>

  <p class="normal">Kate'in yüzünde ansızın tuhaf bir tebessüm belirdi. "Hediye günü!" Ardından, Densher bir şey söylemeyince devam etti: "Yani daha yazabilecek durumdayken yazdığını ve bu şekilde zamanlayarak beklettiğini mi kastediyorsun?"</p>

  <p class="normal">Densher düşünürken yine cevap vermeyerek sadece Kate'in gözlerine baktı. "<span class="ideitalik">Sen</span> kanıt derken neyi kastediyorsun?"</p>

  <p class="normal">"Ne kadar harikulade biçimde sevildiğinin kanıtı elbette." dedi Kate. "Ama mührünü açmayacağım."</p>

  <p class="normal">"Kesinlikle ret mi ediyorsun?"</p>

  <p class="normal">"Kesinlikle. Asla açmam." Ardından tuhaf biçimde ekledi: "Açmadan da biliyorum."</p>

  <p class="normal">Densher yine duraksadı. "Nedir bildiğin?"</p>

  <p class="normal">"Seni zengin ettiğini bildiriyor."</p>

  <p class="normal">Densher bu kez daha uzun bir süre bekledi. "Servetini bana bıraktığını mı?"</p>

  <p class="normal">"Hepsini değil kuşkusuz, serveti muazzam bir servet. Ama yüklü bir meblağ. Ne kadar olduğunu öğrenmek istemiyorum." dedi Kate. Ve garip tebessümü tekrar belirdi. "Ona güveniyorum."</p>

  <p class="normal">"Sana söylemiş miydi?" diye sordu Densher.</p>

  <p class="normal">"Asla!" Kate bu düşünce karşısında görünür biçimde kızardı. "Öyle olsa ona haksızlık etmiş olurdum. Oysa hiç haksızlık etmedim." diye ekledi.</p>

  <p class="normal">Ona inanan Densher –elinde değildi– mektubu elinde tutarak karşısında durmaya devam ediyordu. Şimdi çok daha sakindi, içindeki fırtına dinmişti sanki. "Bana haksızlık etmedin Kate; işte bu yüzden –madem söz kanıtlardan açıldı– ben de <span class="ideitalik">sana</span> bir kanıt sunmak istiyorum. Senin –kendim vazgeçme pahasına– kutsal kabul ettiğim bir şeyi görmeni istemiştim."</p>

  <p class="normal">Kate kaşlarını hafifçe çattı. "Anlayamadım."</p>

  <p class="normal">"Bir armağan, bir fedakârlık bulmak istedim, takdirimi özel olarak ifade edecek bir şey..."</p>

  <p class="normal">Kate, "Takdir ettiğin nedir?" diye sordu.</p>

  <p class="normal">"Senin olağanüstü fedakârlığın. Sen Venedik'te muhteşem bir cömertlik sergiledin."</p>

  <p class="normal">"Bana sunduğun mükâfat da bu belgeyle ilgili ayrıcalık mı?"</p>

  <p class="normal">Densher bir hamle yaptı. "Hislerimi simgelemek için bulabildiğim tek şey."</p>

  <p class="normal">Kate ona uzun uzun baktı. "Hislerin kendinden duyduğun korku hayatım. Kendini hizaya sokmak zorunda kalmışsın. Kendine eziyet etmek zorunda kalmışsın."</p>

  <p class="normal">"Bu yüzden mi razı olacaksın?"</p>

  <p class="normal">Kate bir an gözlerini mektuba dikti, ama eli hâlâ uzanmıyordu. "Kesinlikle almamı mı istiyorsun?"</p>

  <p class="normal">"Kesinlikle almanı istiyorum."</p>

  <p class="normal">"Ne istiyorsam yapmak üzere mi?"</p>

  <p class="normal">"Elbette yazılanları açıklamanın haricinde. İçeriği –bunu telaffuz etmemi mazur gör– ikimizin arasında kalmalı."</p>

  <p class="normal">Kate son bir kez duraksadı, ama az sonra kararını verdi. "Bana güvenebilirsin." Kutsal metni Densher'dan alıp bir süre elinde tuttu; bakışları Milly'nin daha önce konuşmuş oldukları güzel yazısına kenetlendi. "Elde tutmak bilmeye yetiyor." dedi sonunda.</p>

  <p class="normal">"Bilmez miyim!" dedi Merton Densher.</p>

  <p class="normal">"Eh, madem ikimiz de biliyoruz!.." Kate yaklaşmış olduğu şömineye döndü ve aniden mektubu alevlerin arasına fırlatıverdi. Densher sanki bu hareketi geri almak ister gibi bir hamle yaptı – ama yarıda kesti; Kate'in hareketi ne kadar kararlıysa onun kendini toparlaması da o kadar çabuk oldu. Kate'le birlikte kâğıdın yanışını seyretmekle yetindi, ardından tekrar göz göze geldiler. "Her şeyi New York'tan öğreneceksin." dedi Kate.</p>
</body>
</html>
