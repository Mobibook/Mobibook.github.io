<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_47">IV</h2>

  <p class="normal">Mrs. Condrip'in kapısını çaldığında, alacakaranlık –erken saatte çöken bir alacakaranlık– iyice yoğunlaşmıştı. Chelsea'ye öğlen yemek saatinde varmak istemediğinden ve yemek işini kendi imkânlarıyla halletmesi gerektiğini hatırladığından, kiliseden kulübüne gitmişti. Sonuçta, amacına yarı yarıya ulaşmış oldu; kulübün büyük, loş kütüphanesinin boşluğunda bir koltuğa çöktü, onun dışında bir tek kişi bile yoktu, bir süre sonra gözlerini kapatıp kaçırdığı gece uykusunun bir saatini telafi etti. Daha önce –ilk yaptığı şey buydu– kısa bir not yazmış ve Noel sebebiyle terk edilmiş olan mekânda zar zor bir ulak bulup notu şüphe içinde kendisine teslim etmişti. Mesajının elden iletilmesini istiyordu; ulak her nedense notun teslim alındığına dair bir belge getirmediği için de, bu ele körü körüne güvenmek durumunda kaldı. Saat dörtte Mrs. Condrip'in küçük salonunda Kate'le yüz yüze geldiğinde notunun ona ulaşmış olduğunu öğrenip rahatladı. Kate beklenti içinde ve o ölçüde hazırlıklıydı, bu da işleri –içinde bulundukları durumda bir yararı varsa– biraz kolaylaştırıyordu. Kate'in koşulları, içeri girdiği andan itibaren dikkatini çekmişti; bunun bir nedeni de, onu daha önce sürekli gördüğü koşullarla aradaki keskin ve anlamlı farklılıktı. Onu hep görece görkemli ortamlarda görmüştü; teyzesinin şaşaalı evinde, Kensington'un ulu ağaçlarının ve Venedik'in yüksek tavanlarının altında. Venedik'te, çok önemli bir anda, muhteşem San Marco Meydanı'nın merkezi olarak görmüştü; daha da önemli bir anda, kendi yoksul, ama yoksulluğuna rağmen bir azameti ve köklülüğü olan dairesinde görmüştü, ancak Mrs. Condrip'in evi, bu en iyi halinde bile, sefil olmamakla birlikte neredeyse abes derecede uygunsuz bir dekordu. Kate solgun, ciddi ve sevecen çehresiyle Densher'da derhal garip bir olayı, bir sürgün yerini elinden geldiğince olumlu değerlendiren seçkin bir yabancı –küçük Chelsea sokağının yabancısı– izlenimini uyandırdı. İşin olağanüstü yanı, Densher'ın üçüncü dakikanın sonunda kendisini ondan daha az yabancı hissetmesiydi.</p>

  <p class="normal">Gariplik kısmen küçük odada mobilyanın ölçeğinin ve kütlesinin yarattığı genel uyumsuzluktan kaynaklanıyordu – Densher bunu peyderpey fark ediyordu. Eşyalar, süsler, iki kız kardeşin nazarında belli ki en azından Mrs. Condrip açısından daha iyi günler olarak adlandırılabilecek bir dönemden kalma yadigârlardı. Pencerelere büyük gelen perdeler, adım atacak yer bırakmayan kanepelerle sehpalar, tavana ulaşan şömine süslemeleri ve neredeyse yere kadar sarkan gösterişli avize, eski evlerinin yadigârları, bedbaht anneleriyle bağlarıydı. Bu unsurların kendi içlerindeki niteliği ne olursa olsun, Densher giderek azalan loş gün ışığını görünmez kılan bir kütle olarak bıraktıkları etkiyi neredeyse tekinsiz bir çirkinlik olarak görüyordu. Uzlaşmaya, taviz vermeye yanaşmıyorlardı; farklılıklarını anlayışsızca, zevksizce dayatıyorlardı. Kate'in meziyetleri onlar bağlamında algılandığında derhal öne çıkıyordu. Ancak Densher bu meziyetlerin bilincine ilk kez varmıyordu; esasen şu sırada hatırlatılmasına dahi ihtiyacı yoktu. Zihninin sık sık oynadığı bir oyunla, Kate'in şu andaki sıkıntısıyla ilgili olarak onun adına müthiş üzüldüğünü biliyordu sadece – oysa sabah harekete geçişinde belirleyici olan bakış açısı bu değildi; bununla birlikte, kendisi onun yerinde olsa, bütün bunları biraz daha hafife alabileceğini de biliyordu. Densher böyle bir yerde oturuyor olabilirdi; ne var ki deyim yerindeyse onun kumaşından insanların herhangi bir yerde sürgün hissini yaşamaları imkânsızdı. Bu tür kişiliğe sahip insanlar, göreli kabalıkları sayesinde bir şekilde duruma ayak uydururlardı. Densher'ın doğal, kaçınılmaz, nihai yuvasının –kendine kaldığı takdirde– kuşkusuz bu boyutlarda olmamakla birlikte, içinde bulunduğu ev kadar tuhaf ve katlanılmaz eşyalarla dolu olması ihtimal dışı sayılmazdı. Ayrıca, etrafındaki eşyalar bu kadar uyumsuz olmasa, bakanda esef duygusu yaratan bir dekor oluşturmasa, Kate'in Kate olmayacağını düşünürken, aynı anda Kate'in oradaki insanlarla ilişkisini de belirlediğini anladı; bu gerçek Densher'da garip biçimde hem güven hem de merak duygusu uyandırdı. Kendisi bu kısacık görüşünde onu böylesine yabancı ve fark etmeden alaycı buluyorsa, kim bilir onlar nasıl buluyor, her şeyden önemlisi, Kate onları nasıl buluyordu?</p>

  <p class="normal">Kate şömine rafındaki uzun mumları yaktıktan sonra bile Densher kendi kendine bu soruyu sorabiliyordu. Şöminede yanan ateş dışında odadaki tek aydınlatma buydu; Kate mumları sessizce, duygusuzca, bununla birlikte bu sıkıntılı durumlarında, daha iyisi olmadığından, sıcak bir atmosfer yaratması beklenen Noel ateşinin bulunduğunu ima edercesine yakmıştı. Sıcak atmosfer, koşullar göz önüne alındığında kesinlikle bundan ibaret olacaktı. Densher notunda sadece onu derhal görmesi gerektiğini ve Kate'in onu kabul edeceğini umduğunu yazmıştı, ancak daha ilk bakışta, Kate'in bu aceleciliğin başlıca konusunu anlamış olduğunu gördü. "Bu sabahki birkaç dakikalık görüşmemizde sana haber verip vermediğini Mrs. Lowder'a soramadım," diye açıkladı Densher, "ama anladığım kadarıyla vermiş, zaten ben de öyle tahmin etmiştim. O anda senin ansızın buraya geldiğini söyleyince şaşkına dönmüştüm."</p>

  <p class="normal">"Evet, gerçekten birdenbire oldu." Ateşin kısık ışığında son derece derli toplu ve güzel görünen Kate elleri kucağında, Densher'ın söylediklerini dinledi. Densher Sir Luke Strett'in kapısının önünde olanları derhal anlatmıştı. "Bana hiçbir haber göndermedi. Ama önemli değil – kastettiğin buysa eğer."</p>

  <p class="normal">"Kastettiğimin bir kısmı." dedi Densher, ancak Kate'in sessizce beklediği bir aradan sonra sözlerine devam ettiğinde, geri kalanını açıklamadı. "Mrs. Stringham telgraf çekmiş, dün gece geç saatte. Zavallı kadıncağız bana telgraf çekmedi. Olay dün meydana gelmiş olmalı." diye ekledi; "Sir Luke, anlaşılan derhal yola çıkıp doğrudan geliyor ki, yarın sabah burada olacakmış. Dolayısıyla, anladığım kadarıyla Mrs. Stringham kendisine miras kalan bu durumla tek başına yüz yüze kalıyor. Ama Sir Luke'un kalması mümkün değildi elbette." diye sözünü bitirdi.</p>

  <p class="normal">Kate'in bakışı, Densher'ın zaman kazanmaya çalıştığı duygusuna kapıldığını belli belirsiz açığa vuruyordu belki. "Sana Sir Luke mu telgraf çekti?"</p>

  <p class="normal">"Hayır – ben herhangi bir telgraf almadım."</p>

  <p class="normal">Kate şaşırdı. "Peki bir mektup?.."</p>

  <p class="normal">"Mrs. Stringham'dan mı – hayır." Ancak Densher bu konuyu da kısa kesti – oysa Kate'in bir başka soruyu sormaktan kaçınması ona açıklama imkânı tanımıştı. Öyleyse Densher kimden duymuştu? Densher en azından Kate'le yüz yüzeyken gerçekten zaman kazanıyor olabilirdi; Kate bu çabaya saygı gösterdiğini sergilemek istercesine farklı bir soru sordu. "Onun yanına gitmek ister misin – Mrs. Stringham'ın yanına?"</p>

  <p class="normal">Densher en azından bu konuda kararlıydı. "Katiyen. Tek başına, ama son derece becerikli ve cesur bir kadın. Ayrıca..." diye devam edecekken sözünü kesti.</p>

  <p class="normal">"Ayrıca Eugenio var, değil mi?" dedi Kate. "Elbette, Eugenio'yu hatırlamamak mümkün değil."</p>

  <p class="normal">Kate bu sözleri katı yüreklilikle söylemediğini açıkça gösteren bir tonda telaffuz etmişti, Densher da aynı şekilde onayladığını açıkça gösterdi. "Gerçekten mümkün değil, Mrs. Stringham için vazgeçilmez olacak – elinden her şey gelir. Benim söyleyeceğim şuydu," diye devam etti: "Amerika'dan birtakım insanlar en kısa zamanda gelecektir mutlaka."</p>

  <p class="normal">Kate bu konuda Densher'ın merakını derhal giderebilecek konumdaydı. "Adını hatırlamıyorum, Milly'nin işleriyle ilgilenenlerin başında gelen şahıs –mütevelli heyetinin başkanı herhalde– Mrs. Stringham'ın son mektubunu alınca Venedik'e gitmişti zaten."</p>

  <p class="normal">"Ya, demek teyzenin benimle son görüşmesinden –yani bu sabahkinden önceki görüşmesinden– sonra varmış Venedik'e. Bunu duymak beni rahatlattı. Öyleyse idare ederler."</p>

  <p class="normal">"Kesinlikle ederler." İkisi de hâlâ akıllarından geçen asıl konuya girmiyormuş gibi konuşuyorlardı. Ne var ki Kate az sonra konuya bir adım yaklaştı. "Peki ama kimse sana telgraf çekmediyse bu sabah Sir Luke'a gitmenin sebebi neydi?"</p>

  <p class="normal">"Bambaşka bir nedendi – birazdan anlatacağım. Seni derhal görmemi gerektiren şey, konuşmaya geldiğim şey de bu. Ama biraz sonra." dedi Densher. "Seni burada görmek bana çok fazla şey hissettirdi." Konuşurken ayağa kalkmıştı, Kate ise tamamen kıpırtısız oturuyordu. Densher şömineye yaklaşmış, sırtını ateşe verip durduğu yerde hafifçe öne eğilerek Kate'e bakıyordu, merak ettiği şeyi sormakla yetindi. "Buraya çok kötü bir şey yüzünden mi geldin?"</p>

  <p class="normal">Densher'ın bütün söylediklerinden sonra Kate'in geri kalanını duymak istemesi doğaldı, dolayısıyla Kate Densher'ın sorusunun üzerinde durmayarak kendi aklındaki konuda ısrar etti. "Sormama izin verirsen, kastettiğin, <span class="ideitalik">onun</span>, ölmeden önce..." Kate'in merakla dolu yüzü ısrarını sözlerinden daha çok ifade ediyordu.</p>

  <p class="normal">"Elbette izin veririm." dedi Densher biraz duraksadıktan sonra. "Dediğim gibi, bana gelen şeyi sana söylemek için geldim. Bu kararı verebilmek için dün gece ve bu sabah uzun uzun düşündüğümü söylemekte sakınca görmüyorum. Neyse, sonunda geldim." Bu sözlerin ardından yüzünde beliren tebessümün Kate'e yapay görünmesinin kaçınılmaz olduğunun farkındaydı.</p>

  <p class="normal">Kate kendisinin Densher'a, Densher'ın ona davrandığından daha dolambaçsızca davrandığını kanıtlamak ister gibi konuştu. "Gelmek istemiyor muydun?"</p>

  <p class="normal">"Şekerim, mesele sadece isteyip istememek olsaydı çok basit olurdu." dedi Densher gülümsemeye devam ederek. "Ne yapmam gerektiği düşüncesi, itiraf etmem gerekir ki çeşitli zor ve meşum şekillere büründü. Gerçekten benim açımdan – doğrusu bana mutluluk getirmeyecek bir şekil aldı."</p>

  <p class="normal">Bu açıklama belli ki Kate'i şaşırtmıştı – Densher'ı söylediklerinin ışığında inceledi. "Sen allak bullak görünüyorsun – ıstırap çektiğin belli. İyi değilsin."</p>

  <p class="normal">"Yok canım – iyiyim!"</p>

  <p class="normal">Ama Kate ona aldırmadan devam etti. "Yaptığın şeyden nefret ediyorsun."</p>

  <p class="normal">"Fazla basitleştiriyorsun yavrucuğum." dedi Densher, bu kez oldukça ciddi bir ifadeyle. "O kadar da basit değil."</p>

  <p class="normal">Kate öyleyse ne olabileceğini düşünür gibiydi. "Hiçbir ipucu olmayınca ne olduğunu bilemem tabii." Bununla birlikte sabırlı ve kıpırtısız durmaya devam ediyordu. "Böyle bir anda sana yazabildiyse kaçınılmaz olarak şaşırıyorum. Ne kadar iyi niyetli olsam da anlayamıyorum." Sonra, Densher karşısında duran, cesaretini kıran muazzam açıklamayı ifade etmek istercesine susunca, Kate ekledi: "Sen ne yapacağına karar vermemişsin."</p>

  <p class="normal">Bunu usulca, neredeyse şefkatle söylemişti, Densher da ilk anda itiraz etmedi. Ama ona baktıktan sonra etti. "Aksine, karar verdim. Ama seni burada görüp senin için ne anlama geldiğini düşününce!.." Bakışları, adeta birtakım imaların baskısı altındaymış gibi odada geziniyordu.</p>

  <p class="normal">"Korkunç bir yer, değil mi?" dedi Kate.</p>

  <p class="normal">Bunun üzerine Densher doğrudan sorusuna döndü. "Çok mu kötü bir şey için gelmek zorunda kaldın?"</p>

  <p class="normal">"Onu anlatmak en az senin anlatacakların kadar uzun sürer." dedi Kate. "Sen beni burada görmeye, benim için ne anlama gelebileceğine aldırma – onu ben bile henüz bilmiyorum. Ayrıca lütfen unutma ki, nihayet senin başın dertteyse ben de sana biraz yardımcı olmak isteyebilirim. Hatta belki kesinlikle yardımcı olabilirim."</p>

  <p class="normal">"Canım benim, isteğini sezdiğim için zaten!.. Başım dertte herhalde – öyle denebilir sanıyorum." Densher bunu öylesine tuhaf, ani bir yalınlıkla söyledi ki, Kate gözlerini iri iri açmaktan başka şey yapamadı – Densher da derhal durumu fark etti. Bunun üzerine muğlaklığını elinden gelince toparlamaya çalıştı. "Oysa başımın dertte olmaması gerekir." Bu sözler daha da muğlaktı.</p>

  <p class="normal">Kate biraz bekledi. "Benim meselem için kullandığın deyişle, çok mu kötü bir şey?"</p>

  <p class="normal">Densher ağır ağır konuştu: "Eğer sen öyle düşünürsen söyle. Yani düşüncem sence..."</p>

  <p class="normal">O kadar yavaş konuşuyordu ki, Kate araya girdi. "Kötüyse mi?" Sonunda Kate bir sabırsızlık belirtisi gösterip güldü. "Neden söz ettiğini bilmediğim sürece iyi veya kötü bulmama imkân yok ki."</p>

  <p class="normal">Bunun üzerine Densher sadede geldi, ama önce Kate'in karşısında, şöminenin önünde, elleri cebinde bir o yana bir bu yana döndü durdu. Hatta bu sırada bir başka anı hatırladı – Venedik'te o fırtınalı, kasvetli günde Susan Shepherd tıpkı Kate'in şu anda oturduğu gibi Densher'ın dairesinde otururken, kendisi de tıpkı şu anda olduğu gibi ıstırap çekerek neyi söyleyip neyi söyleyemeyeceğine karar vermeye çalışmıştı. Bununla birlikte, aslında şu anda durumu daha kolaydı. En azından arkadaşının karşısında durduğunda daha kolay olduğuna inanmaya çalıştı. "Sözünü ettiğim yazışma –tarihi itibariyle– bu son günlere ait olamaz kesinlikle. Üzerindeki damga okunuyor ve bugünlere ait, ama o tarihte yazmış olamaz, çünkü!.." Densher sözünü yarıda kesip adeta anlasın diye Kate'e baktı.</p>

  <p class="normal">Anlamak zor değildi. "Ölüm döşeğinde olduğu için mi?" Kate yine de birkaç saniye düşündü. "Yeryüzünde onun gibi biri daha olamayacağı konusunda hemfikir değil miydik?"</p>

  <p class="normal">"Evet." Densher Kate'in başının üzerinden öteye bakarak açıkça konuştu. "Yeryüzünde onun gibi biri daha olamaz."</p>

  <p class="normal">Kate oturduğu yerden hâlâ kıpırdamayarak, gözlerini Densher'ın dalıp gitmiş gözlerine çevirdi. Sonra, Densher'ın bakışları kendisine döndüğünde, bir soru ekledi. "Ne yazdığına bağlı değil mi bir ölçüde?"</p>

  <p class="normal">"Belki biraz – ama fazla değil. Bir mesaj işte." dedi Densher.</p>

  <p class="normal">"Mektup mu yani?"</p>

  <p class="normal">"Evet, bir mektup. Kendi el yazısıyla bana yazılmış – kendi el yazısı olduğu kesin."</p>

  <p class="normal">Kate düşündü. "Onun el yazısını çok mu iyi tanıyorsun?"</p>

  <p class="normal">"Kesinlikle."</p>

  <p class="normal">Bu cevabın tonu Kate'in –biraz tuhaf biçimde– bir sonraki sorusunu belirledi sanki. "Ondan çok sayıda mı mektup aldın?"</p>

  <p class="normal">"Hayır. Sadece üç not." Densher gözlerini Kate'ten ayırmadan konuşuyordu. "Üçü de son derece kısa notlar."</p>

  <p class="normal">"Canım, sayısı önemli değil." dedi Kate. "Hatırladığından eminsen, üç satır bile yeterli."</p>

  <p class="normal">"Hatırladığımdan eminim. Ayrıca," diye devam etti Densher, "el yazısını başka yerlerde de gördüm. Hatırladığım kadarıyla, bir keresinde sen, o Venedik'e gitmeden önce tam da bu nedenle, el yazısını görmem için onun notlarından birini göstermiştin bana. Bir kere de benim için bir şeyi kopya etmişti."</p>

  <p class="normal">"Canım, sebeplerinin ayrıntısını sormuyorum." dedi Kate, neredeyse gülümseyerek. "Tek bir sebep yeterlidir." Bununla birlikte, sabırsızlıkla ya da alayla konuşuyormuş izlenimi uyandırmamak için ekledi: "Peki yazısı her zamanki gibi mi görünüyor?"</p>

  <p class="normal">Densher daha da iyi tasvir etmek istermişçesine cevap verdi. "Çok güzel bir el yazısı var."</p>

  <p class="normal">"Evet – çok güzel bir el yazısı <span class="ideitalik">vardı</span>." Kate yine onun fikrine saygı gösterdiğini belirtmek üzere ekledi: "Muhteşem bir insan olduğunu biliyorduk zaten. Her şey mümkündür."</p>

  <p class="normal">"Evet, her şey mümkündür." dedi Densher, tuhaf biçimde bu yoruma sarılarak. "Ben de kendi kendime bunu söylüyorum. Senin böyle düşüneneceğinden daha da emindim zaten." diye biraz belirsiz bir yorum yaptı.</p>

  <p class="normal">Kate devam etsin diye bekledi, ama o yine elleri cebinde dönüp bu kez odanın tek penceresine yaklaştı, içeride lamba yanmadığı için perde kapatılmamıştı. Densher sokak lambalarıyla aydınlanan sise bakarak tıpkı Mrs. Stringham'ın bakışları üzerindeyken Büyük Kanal manzarasına daldığı gibi o sefil, küçük Londra sokağının görüntüsüne daldı – diğer çağrışımın etkisiyle sokağı gerçekten sefil buluyordu. Önceki olayda kendisini bu davranışa iten şeyin Kate'i ele verme fırsatına yoğunlukla direnmesi olduğunu bilinci kaydetti. O olayda kendisini bekleyen dostu, olumlu cevap vermesini beklemişti; Densher'ın manzaraya öfkeyle bakmasının sebebi ise, bu umudun abesliğiydi. Öte yandan Kate'in dikkati, bu dakikalar boyunca Densher'ın tanıdık sırtına ve omuzlarına kenetlenmişti – adeta onlarda gizli ifadeyi, paylaşılmamış şeyleri, hâlâ eksik olan ve anlamak için ne kadar uğraşsa da sonsuza dek eksik kalacak bağlantıları seyrediyordu. Kate bu gerginliğin sonucunda Densher'ı tekrar dürttü. "Bu –sözünü ettiğin mektubu– dün gece mi aldın?"</p>

  <p class="normal">Soru Densher'ın ona dönmesine sebep oldu. "Fleet Street'ten döndüğümde –her zamankinden bir saat önce dönmüştüm– masamın üzerinde başka birtakım mektuplarla birlikte buldum. Ama daha kapıdayken, olağanüstü bir şekilde gözlerim derhal onu seçti. Dokunmama gerek kalmadan tanıdım, ne olduğunu anladım."</p>

  <p class="normal">"Anlıyorum." Kate saygıyla dinliyordu. Ama Densher'ın tonu o kadar sıra dışıydı ki, az sonra ekledi: "Sanki bu süre boyunca da dokunmamış gibi konuşuyorsun."</p>

  <p class="normal">"Dokundum, dokundum. O zamandan beri başka hiçbir şeye dokunmuyormuşum gibi geliyor bana. Hatta sımsıkı elimde tutuyorum." dedi Densher, daha açık konuşmaya çalışırcasına.</p>

  <p class="normal">"Nerede o zaman?"</p>

  <p class="normal">"Burada, yanımda."</p>

  <p class="normal">"Bana göstermek için mi getirdin?"</p>

  <p class="normal">"Sana göstermek için getirdim."</p>

  <p class="normal">Densher'ın ses tonu, diğer tuhaflıklarının yanı sıra, neredeyse neşeliydi, bununla birlikte sözleriyle uyumlu bir harekette bulunmadı. Dolayısıyla Kate'e yine beklenti içindeki yüzünü ona çevirmek düştü; bu arada Densher'ın yüzü, Kate'i sabırsızlandıracak şekilde, tuhaf biçimde başka bir düşünceyle dolu gibiydi. "Ama şimdi göstermek istemediğini fark ediyorsun."</p>

  <p class="normal">"Çok istiyorum hem de." dedi Densher. "Ama sen hiçbir şey söylemiyorsun."</p>

  <p class="normal">Bunun üzerine Kate nihayet mantıksız bir çocuğa gülümsercesine gülümsedi. "Bana öyle geliyor ki, senin söylediğin kadarını ben de söylüyorum. Aradığın açıklamaları elindeki belgede niçin bulamadığını bile söylemedin henüz." Sonra, Densher hiçbir şey demeyince Kate'in zihninde bir şimşek çaktı. "Yoksa okumadın mı?"</p>

  <p class="normal">"Okumadım."</p>

  <p class="normal">Kate bakakaldı. "Bu durumda ben nasıl yardımcı olabilirim ki?"</p>

  <p class="normal">Densher bir kez daha Kate'i olduğu yerde kıpırtısız bırakıp beş altı adım attıktan sonra yine onun karşısına döndü. "Bana bir şeyi söyleyerek. Geçen gün söylemediğin bir şeyi."</p>

  <p class="normal">Kate anlamamış gibiydi. "Geçen gün mü?"</p>

  <p class="normal">"Dönüşümden sonra ilk görüşmemizde – sana geldiğim pazar günü. O adamın sabahın o saatinde onun yanında ne işi vardı? Orada, onun yanında olması ne anlama geliyor?"</p>

  <p class="normal">"Sen kimden söz ediyorsun?"</p>

  <p class="normal">"O adamdan – Lord Mark'tan tabii ki. Ne demeye geliyor?"</p>

  <p class="normal">"Maud Teyze açısından mı?"</p>

  <p class="normal">"Evet canım – aynı zamanda senin açından. İkisi aynı kapıya çıkıyor; geçen gün sorduğumda cevap vermedin."</p>

  <p class="normal">Kate o günü hatırlamaya çalıştı. "Sen herhangi bir saatle ilgili herhangi bir soru sormadın bana."</p>

  <p class="normal">"Sana onu en son ne zaman gördüğünü sordum – Venedik'e ikinci baskınından öncesini kastediyorum. Söylemekten kaçındın, ben de görece daha önemli bir konudan bahsettiğimiz için üzerinde durmadım. Ama gerçek şu ki, hâlâ söylemiş değilsin."</p>

  <p class="normal">Bu konuşmada iki şey Kate'in dikkatini diğerlerinden daha çok çekmiş gibiydi. "Ben 'söylemekten kaçındım', sen de 'üzerinde durmadın', öyle mi?" Kate'in çehresi soğuk ve ifadesizdi. "Bir şeyler gizliyormuşum gibi konuşuyorsun."</p>

  <p class="normal">"Ama bak," diye ısrar etti Densher, "şimdi bile söylemiyorsun. Benim tek öğrenmek istediğim," diye açıkladı yine de, "Lord Mark'ın Milly'yi bekleyen akıbeti fiilen hızlandıran darbeye –kuşkuya yer bırakmayacak biçimde!– yol açan davranışının daha önce seninle arasında geçen bir şeyle bağlantısı olup olmadığı. Bizim sözlü olduğumuzu nereden biliyordu?"</p>
</body>
</html>
