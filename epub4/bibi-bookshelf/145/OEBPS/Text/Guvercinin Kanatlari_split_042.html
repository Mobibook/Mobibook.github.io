<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_42">III</h2>

  <p class="normal">Neredeyse derhal konuya girdiler; Densher daha sonra düşündüğünde ne kadar hızlı hareket ettiklerini düşünüp şaşıracaktı. "Başını duvara çevirdi."</p>

  <p class="normal">"Kötüleştiğini mi söylemek istiyorsunuz?"</p>

  <p class="normal">Zavallı kadın, karşısında içeri girdiği haliyle, ayakta duruyordu; Densher onu görünce alevlenen hevesi ve merakıyla, ziyaretçisinin pardösüsünü almayı teklif eden ev sahibesini anında, elinin bir hareketiyle göndermişti. Mrs. Stringham ıslak tülünün ardından dalgın bir edayla etrafına bakınıyordu; o anda attığı adımın son derece farkındaydı ve bu adımı karanlıkta atmış olduğuna hayıflanıyordu, ama henüz bir şey göremediği açıktı. "<span class="ideitalik">Nasıl</span> olduğunu bilmiyorum – size bu yüzden geldim zaten."</p>

  <p class="normal">"Geldiğinize çok sevindim," dedi Densher, "aslında çaresizlik içinde sizi bekliyormuş gibiydim – öyle hissediyorum."</p>

  <p class="normal">Mrs. Stringham dalgın bakışlarını tekrar Densher'a çevirdi – kullandığı kelime dikkatini çekmişti. "Kendinizi çaresiz mi hissediyordunuz?"</p>

  <p class="normal">Ancak bu kez kelime Densher'ın dudaklarına mühürlendi. Bu kelimeyi telaffuz etmesi şikâyet gibi gelecekti kulağa; oysa daha ziyaretçisinin durumuyla ilgili bir bilgisi olmadığı halde, kendi derdinin sözü edilmeye değer olmadığını anlamıştı. Densher'ın, odasında bir ateş yanmamasından ötürü utanmasına sebep olan ıslak giysileriyle Mrs. Stringham'ın derdi büyüktü ve Densher bu derdin tamamını yüklenip geldiğini hissediyordu. Cevap olarak sabrettiğini ve her şeyden önemlisi hareket etmediğini söyledi. "Bir fare kadar kıpırtısız – siz de fark etmişsinizdir zaten. Bu üç gün boyunca hayatımda hiç kalmadığım kadar hareketsiz kaldım. Yapılacak tek şey bu gibi geldi bana."</p>

  <p class="normal">Bunu bir ilke ya da çare gibi sunmasının, dostu için, kendi bakış açısıyla derhal karşılık verebileceği bir bakış açısı olduğunu gördü. "En iyisini yaptınız." dedi Mrs. Stringham. "Sizi merak ettim. Ama en iyisini yaptınız." diye tekrarladı.</p>

  <p class="normal">"Yine de bir yararı olmadı, öyle mi?"</p>

  <p class="normal">"Bilemiyorum. Gitmiş olacağınızdan korktum." Sonra, Densher ağır ağır, ama son derece kararlı biçimde başını iki yana salladığında, "Gitmeyecek misiniz?" diye sordu.</p>

  <p class="normal">"Gitmek hareketsizlik sayılır mı?" diye sordu Densher.</p>

  <p class="normal">"Yani benim için kalır mısınız demek istiyorum."</p>

  <p class="normal">"Sizin için her şeyi yaparım. Bundan böyle zaten sadece sizin için bir şey yapabilirim, öyle değil mi?"</p>

  <p class="normal">Mrs. Stringham düşündü, Densher sözlerinin onu rahatlattığını daha da açıkça görüyordu. Densher'ın varlığı, çehresi, sesi, hatta Kate'in kendisini takdire şayan şekilde ziyaret ettiği yoksul, ama duyguyla yüklü eski daire – bütün bunlar, şimdi karşısında bulduğunda Mrs. Stringham için ihtiyaç duyduğu yardımı temsil ediyordu; öyle ki, hiçbir şey söylemeden durup hepsini içine sindiriyordu. Ne var ki, kişiliği gereği vicdanı sesini duyuruyordu. Tadına vardığı şey, neredeyse kişisel bir hazdı. Densher'a Mrs. Stringham'ın bu üç günü nasıl geçirdiği konusunda bir fikir veriyordu. "Benim için yapacağınız her şey onun için de yapılmış sayılır. Ama, ama!.."</p>

  <p class="normal">"Ama artık bütün bunların önemi yok mu?"</p>

  <p class="normal">Mrs. Stringham bir an ona sanki dile getirdiği gerçeğin kendisiymiş gibi baktı. "Yani biliyor musunuz?"</p>

  <p class="normal">"Ölüyor mu?" diye sordu Densher cevap olarak.</p>

  <p class="normal">Mrs. Stringham duraksadı – yüz ifadesi Densher'ı tartar gibiydi. Ardından o da tuhaf bir cevap verdi. "Sizin adınızı bile anmadı. Hiç konuşmadık."</p>

  <p class="normal">"Üç gün boyunca mı?"</p>

  <p class="normal">"Sanki her şey bitmişçesine." diye devam etti Mrs. Stringham sadece. "En ufak bir göndermede bile bulunmadı."</p>

  <p class="normal">Densher biraz anlamaya başlayarak, "Ha, <span class="ideitalik">benim</span> hakkımda konuşmadığınızı mı söylemek istiyorsunuz?" dedi.</p>

  <p class="normal">"Başka ne hakkında olacak? Sanki ölmüşsünüz gibi."</p>

  <p class="normal">"Doğrusunu isterseniz," dedi Densher biraz duraksadıktan sonra, "ölüyüm gerçekten."</p>

  <p class="normal">"O zaman <span class="ideitalik">ben</span> de ölüyüm." dedi Susan Shepherd, kolları pardösüsünün üzerine düşerek.</p>

  <p class="normal">Ses tonu bir an kuru çaresizliğiyle her şeye hâkim oldu; kendine ait bir canlılığı olmayan, Kate'in bıraktığı –belki de gizemli yollardan ziyaretçisinin algılarına ulaşmakta olan– hayat kıvılcımı dışında yaşamayan kasvetli mekânda yok oluşlarının anlamsızlığını temsil ediyordu. Ve Densher'ın buna verecek cevabı yoktu; tekrar, "Ölüyor mu?" diye sorabildi sadece.</p>

  <p class="normal">Ne var ki sorusu, Mrs. Stringham'ın, sanki bunlar çiğlikmiş, neredeyse maddi acılarmış gibi, tekrar, "Yani biliyor musunuz?" demesine sebep oldu.</p>

  <p class="normal">"Evet," dedi Densher sonunda, "biliyorum. Ama benim şaşırdığım, <span class="ideitalik">sizin</span> bilmeniz. Aslında bildiğinizi zannetmeye ya da varsaymaya hakkım yok."</p>

  <p class="normal">"Buna rağmen varsayabilirsiniz." dedi Susan Shepherd. "Biliyorum."</p>

  <p class="normal">"Her şeyi mi?"</p>

  <p class="normal">Tülün ardında Mrs. Stringham'ın bakışları hâlâ ısrarlıydı. "Hayır – her şeyi değil. O yüzden geldim."</p>

  <p class="normal">"Size gerçeği söylemem için mi?" Mrs. Stringham bunun üzerine duraklayınca Densher etkilendi ve inleyerek, şüpheyle, "Ah, ah!" dedi. Gözlerini ondan ayırarak mekâna çevirdi; o anda bu mekân içindeki şeyin bir parçasıydı; her zamankinden de çok, orayı tutmasının şimdi yüklü bir çağrışıma dönüşen sebebinin yıpranmış mabediydi. <span class="ideitalik">Bunu</span> söylemesi söz konusu değildi, ama buna rağmen Susan Shepherd kesinlikle o kadar olağanüstüydü ki, şimdiden harekete geçmiş olan bir sezgiyle bunun da bilincine varmaya başlamış olabilirdi. Densher onun kendisini yargılamaya gelmediğini gördü ve bundan etkilendi; daha çok, cüret ettiği ölçüde acımaya gelmişti. Bu Densher'a onun kendi alçalışını sergiliyordu – en azından ıstırabın alçalışını; ansızın ona kanı kaynadı ve onunla birlikte olmaktan hoşlandığını hissetti. Mrs. Stringham'ın o inlediğinde teskin etmeye çalışması bu duygularını iyice pekiştirdi.</p>

  <p class="normal">"Her halükârda –eğer bunun bir anlamı varsa– birlikte olacağız."</p>

  <p class="normal">Densher kendi iyi niyetini onda buluyordu. "Ben de aynı şeyi hissediyorum. Çok anlamı var." Mrs. Stringham sessizce, Densher'ın duygularını paylaştığını hissettirdi; bunun üzerine, Densher beslemiş olabileceği korkuların silindiğini hissetti. Bu müthiş bir teselliydi, çünkü anlamaya çalışırken kendi başına tam olarak kavrayamadığı çok değerli bir şeyi ele geçirmiş oluyordu. Kate'in benzersiz bir cüretkârlıkla –ve Densher'ın o sırada sorgulamadığı temellere dayanarak– Mrs. Stringham'ın yeri geldiğinde bir sırrı paylaşmaktan irkilecek bir kadın olmadığını söylemiş olduğunu hatırladı. Bu da Kate'in sürekli kendini gösterdiği durumlardan biriydi. "Yani benim hakkımda çok kötü düşünceler beslemiyor musunuz?"</p>

  <p class="normal">Cevabın sinirli bir coşkuyla verilmemesi değerini iyice artırıyordu – Susan Shepherd Densher'ın neler zannetmiş olabileceğini pekâlâ anlar gibiydi. Ne düşündüğünü şöyle bir düşünmesi Densher'a yardımcı olan şeydi. "Siz olağanüstü davrandınız!"</p>

  <p class="normal">Bu sözlerin hemen ardından Densher hâlâ ayakta durmakta olduklarını fark etti. Misafirinin pardösüsünü çıkarmasına yardımcı oldu; ne var ki, Susan Shepherd buyur edildiği koltuğa oturup tülünü çıkardığında, perişan çehresinden, az önce söylediği sözlerden başka ona edilecek iltifatı olmadığını anladı. Densher için bundan başka bir tesellisi yoktu ve bu teselli bile hâlâ duruma bağlıydı. İkisi buluşmalarının bir kış günü şafağı kadar hüzünlü, gri ışığında oturdular. Bu ışıkta Densher'ın zihnine yansıttığı görüntü iyice belirginleşiyordu. "Başını duvara çevirdi."</p>

  <p class="normal">Densher manzarayı bütün netliğiyle görüyordu; ikisi suskunluklarıyla bu gördüğü şeyi o haliyle bırakır gibiydiler. "Hiç mi konuşmuyor? Benimle ilgili olarak sormuyorum."</p>

  <p class="normal">"Hiçbir şey hakkında konuşmuyor – hiç kimse hakkında." Susan Shepherd tıpkı kendi yaşamak zorunda kaldığı şekliyle durumu aktarmaya devam etti. "Ölmek <span class="ideitalik">istemiyor</span>. Yaşını düşünsenize. İyi yürekliliğini düşünsenize. Güzelliğini düşünsenize. Bütün meziyetlerini düşünsenize. <span class="ideitalik">Sahip</span> olduklarını düşünsenize. Yattığı yerde, kaskatı, hepsine tutunmaya çalışıyor. Ben de Tanrı'ya şükrediyorum!.." Zavallı kadın sözünün bu tutarsız sonunu yarım bıraktı.</p>

  <p class="normal">Densher şaşırmıştı. "Tanrı'ya şükür mü ediyorsunuz?"</p>

  <p class="normal">"Bu kadar sakin olduğu için."</p>

  <p class="normal">Densher yine şaşırdı. "<span class="ideitalik">Gerçekten</span> o kadar sakin mi?"</p>

  <p class="normal">"Sakinden de öte. Haşin. Daha önce hiç böyle olmamıştı. İşte böyle – günlerdir. Anlatmam mümkün değil – ama böylesi daha iyi. Bana söylese dayanamazdım zaten."</p>

  <p class="normal">"Söylese mi?" Densher hâlâ anlayamamıştı.</p>

  <p class="normal">"Neler hissettiğini. Nasıl tutunduğunu. Ne kadar istemediğini."</p>

  <p class="normal">"Ölmek istemediğini mi? Elbette istemez." Densher uzun süre sessiz kaldı; sanki birlikte bunu önlemek için ne yapabileceklerini düşünür gibiydiler. Ama konuştuğunda söylediği şey bu olmadı. Milly'nin "haşin" hali, muazzam sarayın sessizliği gözünde canlanıyordu; karşısında oturan ufak tefek kadının nasıl kulak kesilip beklemiş olacağı da. "Peki ama, <span class="ideitalik">siz</span> ona ne yaptınız ki?"</p>

  <p class="normal">Mrs. Stringham bilemeyerek etrafına bakındı. "Bilmiyorum. Ancak burada, sizinle konuşabiliyorum onu."</p>

  <p class="normal">Densher tekrar tereddüt etti. "Benden kesinlikle nefret mi ediyor?"</p>

  <p class="normal">"Bilmiyorum. Nasıl bilebilirim ki? Hiç kimse asla bilemeyecek."</p>

  <p class="normal">"Asla söylemeyecek mi?"</p>

  <p class="normal">"Asla söylemeyecek."</p>

  <p class="normal">Densher tekrar düşündü. "Muhteşem olmalı."</p>

  <p class="normal">"Evet, gerçekten muhteşem."</p>

  <p class="normal">Dostu sonuç olarak Densher'a yardımcı olmuştu; elinden geldiğince durumu baştan sona gözden geçirdi. "Beni tekrar görmeye razı olur mu?"</p>

  <p class="normal">Dostunun gözleri iri iri açıldı. "Siz onu görmek ister miydiniz?"</p>

  <p class="normal">"Yani tasvir ettiğiniz haliyle mi?" Mrs. Stringham'ın şaşkınlığını hissetti, cevap vermesi biraz zaman aldı. "Hayır."</p>

  <p class="normal">"Gördünüz mü!" dedi Mrs. Stringham iç çekerek.</p>

  <p class="normal">"Ama o razı olursa her şeyi yaparım."</p>

  <p class="normal">Mrs. Stringham bir an bir umut görür gibi olduysa da uzun sürmedi. "Yapabileceğiniz bir şey var mı, bilemiyorum."</p>

  <p class="normal">"Ben de bilmiyorum. Ama belki <span class="ideitalik">o</span> biliyordur."</p>

  <p class="normal">Mrs. Stringham düşünmeye devam etti. "Artık çok geç."</p>

  <p class="normal">"Herhangi bir..."</p>

  <p class="normal">"Çok geç."</p>

  <p class="normal">Mrs. Stringham'ın umutsuzluğunun şüpheye yer bırakmaması –durum o kadar aşikârdı ki– Densher'ın duygularını körükledi. "Ama bu süre boyunca doktor?.."</p>

  <p class="normal">"Tacchini mi? Büyük yakınlık gösteriyor. Geliyor. Büyük bir Londralı hekimin onu tasvip etmesi, yönlendirmesi onu gururlandırıyor. Hatta hiç gitmiyor diyebilirim; o kadar ki, diğer hastaları ne yapıyor bilemiyorum. Milly'yi haklı olarak önemli bir şahsiyet gibi görüyor; kraliyet soyundanmış gibi davranıyor; gelişmeleri takip ediyor. Ne var ki Milly onu görmeye bile razı olmuyor; gerçi yüce gönüllülükle –sevgili kızımız beni düşünüyor çünkü– ona benim için gelebileceğini, kalabileceğini söyledi; o da vaktinin çoğunu Milly'nin kapısının önünde nöbet tutarak, odadan odaya geçip o korkunç salonda Venedik dedikodularıyla beni oyalamaya çalışarak geçiriyor; kapı eşiklerinde, holde, merdivende, tatlı, dayanılmaz bir tebessümle karşıma çıkıyor. Ondan hiç söz etmiyoruz." dedi Susan Shepherd.</p>

  <p class="normal">"Onun ricası üzerine mi?"</p>

  <p class="normal">"Aynen öyle. Onun istemediği şeyi yapmıyorum. Erzak fiyatlarından söz ediyoruz."</p>

  <p class="normal">"Yine onun ricası üzerine mi?"</p>

  <p class="normal">"Aynen öyle. Benim için teselli olacaksa hekimin istediğimiz kadar kalabileceğini ilk söylediğinde, konu olarak bunu önermişti."</p>

  <p class="normal">Densher duyduklarını tarttı. "Ama sizin için teselli değil ki!"</p>

  <p class="normal">"Katiyen değil. Ama bu," diye ekledi Mrs. Stringham, "onun suçu değil. Hiçbir şey benim için teselli değil."</p>

  <p class="normal">"Ne yazık ki <span class="ideitalik">benim</span> de bir teselli olmadığımı üzülerek hissediyorum."</p>

  <p class="normal">"Doğru. Ama ben buraya teselli bulmaya gelmedim."</p>

  <p class="normal">"<span class="ideitalik">Benim</span> için geldiniz."</p>

  <p class="normal">"Nasıl isterseniz öyle adlandırın." Susan Shepherd derin bir anlamla yüklü bakışlarını ona dikip bir an sessiz kaldı, ama ardından daha da derinlerden bir şey su yüzüne çıktı. "Esasen, doğal olarak..."</p>

  <p class="normal">"Esasen, doğal olarak, bizzat dostumuz için geldiniz. Ama artık benim bir şey yapmam için çok geç olduğunu söylüyordunuz, öyleyse?"</p>

  <p class="normal">Mrs. Stringham ona bakmaya devam etti; Densher gerçeğin kendisinden kaynaklanan bir öfkenin giderek Mrs. Stringham'ın içinde kabardığını görüyordu. "Evet, öyle söyledim. Ama siz burada olduğunuza göre," dedi, yine tuhaf bir şekilde etrafına bakınarak, "siz burada olduğunuza göre, her şeyi de hesaba katarak, onu terk etmememiz gerektiğini düşünüyorum."</p>

  <p class="normal">"Onu terk etmekten bizi Tanrı korusun!"</p>

  <p class="normal">"Yani terk etmeyecek misiniz?" Densher'ın tonu Mrs. Stringham'ın yüzünün tekrar kızarmasına yol açmıştı.</p>

  <p class="normal">"Terk etmeyeceğimi söylerken neyi kastediyorsunuz? <span class="ideitalik">O beni</span> terk etmedi mi? Beni görmeyi kabul etmediğine göre, ne yapabilirim ki?"</p>

  <p class="normal">"Ama az önce onu görmek istemediğinizi söylediniz."</p>

  <p class="normal">"Bana anlattıklarınıza dayanarak söyledim. Sizin tarif ettiğiniz şekilde görmek istemem sadece. Ona yardım edebilsem isterdim. Ama o durumda bile," diye devam etti Densher güvensizlikle, "önce onun istemesi gerekir. Zaten kahrolası mesele de bu. Kendisi <span class="ideitalik">istemeyecek. İsteyemez.</span>"</p>

  <p class="normal">Densher sabırsızlıkla ayağa kalkmıştı, çaresizlik içinde çırpınırken Mrs. Stringham da onu seyrediyordu. "Yapabileceğiniz bir şey var. Tek bir şey var, o da zor. Ama var." Densher elleri cebinde, karşısında durdu; çok geçmeden, ardından ne geleceğini bakışlarından anlamıştı. Mrs. Stringham adeta ondan söylemesi için izin vermesini beklercesine durdu; Densher bir şey demeyince sessizlikte tekrar bastıran sağanağın kanalın üzerindeki sesini duydular. Mrs. Stringham sonunda konuşmak zorunda kaldı, ama hâlâ korkuyormuşçasına, tam olarak söyleyemedi. "Aslında ne olduğunu sizin de bildiğiniz kanısındayım."</p>

  <p class="normal">Densher gerçekten de biliyordu ne olduğunu ve o da, Mrs. Stringham'ın dediği gibi zordu – hem de nasıl! Bir an bu zorluğa ve diğer her şeye sırtını döndü; öteki pencereye gidip yağmurun altında daha geniş, nehir gibi görünen kanala baktı; karşı taraftaki evler flu, küçük, her zamankinden iki kat uzakta görünüyordu. Mrs. Stringham sanki onu tuzağa düşürmüşçesine tek kelime etmiyordu, ilk konuşan yine Densher oldu. Ama sözleri Mrs. Stringham'ın son söylediklerine doğrudan bir cevap değildi – sadece oradan yola çıkmıştı. Tekrar ona doğru yürüyerek, "İzin verin bir düşüneyim – anlamam lazım." dedi, neredeyse şimdilik kabul edermişçesine. Anlaması gereken şey, meselenin özünde, Sir Luke Strett'in tutumunun ne olduğuydu. Onlar vazgeçmemekten söz ediyorsa, esas vazgeçmemesi gereken <span class="ideitalik">o</span> değil miydi? "En kötü ihtimal karşısında, Sir Luke olmadan karanlıkta sayılmaz mıyız?"</p>

  <p class="normal">"Zaten beni ayakta tutan o oldu." dedi Mrs. Stringham. "İlk gece ona telgraf çektim, hiç vakit geçirmeden cevap verdi. Gelecek de. Ama en erken perşembe öğleden sonra burada olabilecek."</p>

  <p class="normal">"İyi, bu da bir şey sayılır."</p>

  <p class="normal">Mrs. Stringham düşündü. "Bir şey sayılır – evet. Milly ondan hoşlanıyor."</p>

  <p class="normal">"Hem de nasıl! Ekim ayında geldiğinde –Milly'nin beyazlar içinde davetlilerini ağırladığı müzikli gecede– onu bana teslim edişi hâlâ gözümün önünde. İkimiz için de çok güzel bir olaydı – bizi ilişkiye geçirdi. Benden onu gezdirmemi rica etti, ben de istediğini yaptım, çok iyi anlaştık doğrusu. Bu ondan hoşlandığını kanıtlıyordu." dedi Densher hüzünlü bir tebessümle.</p>

  <p class="normal">"Sir Luke da <span class="ideitalik">sizden</span> hoşlandı." deme cüretini gösterdi Susan Shepherd.</p>

  <p class="normal">"Onu bilemem."</p>

  <p class="normal">"Öyleyse bilmeniz gerekir. Sizinle birlikte galerilere, kiliselere gitti; ona zaman kazandırdınız, en güzel şeyleri gösterdiniz; belki hatırlarsınız, büyük bir cerrah olmasa, büyük bir uzman olabileceğini söylemiştiniz bana. Yani güzellik konusunda."</p>

  <p class="normal">"Aslında öyle zaten," diye onayladı delikanlı, "<span class="ideitalik">Milly</span>'yle ilgili değerlendirmesi uzmanlığını kanıtlıyor. Boşuna değerlendirmedi onu." diye devam etti. "Onunla ilgilenmesi ancak son derece yararlı olabilir – bundan mümkün olduğu kadar yararlanmalıyız."</p>

  <p class="normal">Densher konuşurken bir yandan da elleri cebinde volta atıyordu; Susan Shepherd onun birkaç saniye önce kısmen itiraf ettiği takdire mesafeli davranmaya çalıştığını anlamıştı, bakışları da bunu yeterince ele veriyordu. "Ondan hoşlanmanıza sevindim!" dedi.</p>

  <p class="normal">Tonu Densher'ın dikkatinden kaçmadı. "Sevgili hanımefendi, siz de en az benim kadar hoşlanıyorsunuz ondan. <span class="ideitalik">Siz</span> kuşkusuz hoşlanıyorsunuz ondan. Buradayken kuşkusuz hepimiz hoşlandık ondan."</p>

  <p class="normal">"Evet, ama ben onun ne düşündüğünü hissediyorum sanki. Onunla ne kadar çok vakit geçirdiğiniz düşünülürse, sizin de bilmeniz gerekir herhalde."</p>

  <p class="normal">Densher aniden durdu, ama ilk anda bir şey söylemedi. "Milly'den hiç söz etmedik. İkimiz de onun sözünü etmedik, adını bile anmadık, onunla bağlantılı herhangi bir konuda bir konuşma geçmedi aramızda."</p>

  <p class="normal">Mrs. Stringham çizdiği tabloya şaşırarak baktı Densher'a. Ama birkaç saniye sonra, belli ki aklına bir itiraz geldi. "Meslek ahlakı gereği."</p>

  <p class="normal">"Kesinlikle öyle. Ama ayrıca ben onda bu erdemliliği hissettiğim için, ayrıca bir başka nedeni de vardı." Ansızın duygularını bütün yoğunluğuyla dile getirdi. "Sir Luke'la onun hakkında konuşmam imkânsızdı!"</p>

  <p class="normal">"Ya!" dedi Susan Shepherd.</p>

  <p class="normal">"Onun hakkında herhangi bir kişiyle konuşmam imkânsız."</p>

  <p class="normal">"Ben hariç." diye araya girdi dostu.</p>

  <p class="normal">"Siz hariç." Mrs. Stringham'ın sözlerine belli belirsiz bir tebessüm, bir anlam parıltısı eşlik etmişti; bu tebessüm Densher'ın dürüstlük adına ona bakmayı sürdürmesini sağladı. Yine dürüstlük adına –yani kendi sözlerinin dürüstlüğü adına– yüzü de kızardı; Kate'le konuşmasının esas konusunu bir hamleyle bastırmaktaydı. Misafiri birkaç saniye boyunca, göz göze geldiklerinde, bastırışını seyrediyor olabilirdi. Densher bastırmak <span class="ideitalik">zorundaydı</span> – zaten yüzünü kızartan da, bastırmak için harcadığı çabaydı. Su yüzüne çıkmasına izin veremezdi; henüz veremezdi en azından. Mrs. Stringham bunu istediği gibi yorumlayabilirdi. Sözlerini tekrarlamaya çalıştı, ama aslında değiştirdi. "Her halükârda, Sir Luke'un bana söyleyeceği, benim de ona söyleyeceğim bir şey yoktu. Sahte konuşmalar bizim için imkânsızdı, öte yandan..."</p>

  <p class="normal">"Öte yandan <span class="ideitalik">gerçek</span> bir konuşma daha da imkânsızdı." diye müthiş bir vurguyla onun yerine Susan Shepherd tamamladı sözünü. Kuşkusuz öyleydi – Densher inkâr etmedi; Mrs. Stringham anında sonuca varmıştı. "Bu da benim söylediğimi kanıtlıyor – paylaştığınız muazzam meseleler vardı. Aksi takdirde gevezelik ederdiniz."</p>

  <p class="normal">"Doğruyu söylemek gerekirse ikimiz de onu düşünüyorduk." diye onayladı Densher.</p>

  <p class="normal">"İkiniz de başka hiç kimseyi düşünmüyordunuz. Bu yüzden birlikte olmayı sürdürdünüz."</p>

  <p class="normal">Densher buna da karşı çıkmadı, ama doğrudan ilk söylediğine döndü yine. "Buna rağmen, ne düşündüğü hakkında hiçbir fikrim yok." Mrs. Stringham, Densher'ın daha önce de fark ettiği, kendine özgü içtenliğinden kaynaklanan sorulardan birini yöneltti bunun üzerine: "<span class="ideitalik">Kesinlikle</span> emin misiniz?" Densher'ın aralarındaki aşikâr farkı görmemesi imkânsızdı. "Belli ki siz artık umut kalmadığı kanısında olduğunu düşünüyorsunuz."</p>

  <p class="normal">Mrs. Stringham bu cevaba itiraz etmedi, ama direndi. "Benim ne düşündüğüm önemli değil."</p>

  <p class="normal">"Bakalım, göreceğiz." derken, Densher neredeyse alçaklık derecesinde yüzeysel olduğunu hissetti. Mrs. Stringham'ın somut bir niyetle geldiğini son beş dakikadır giderek daha yoğunlukla hissetmekteydi ve hayatında ilk kez bir şeyi ertelemeyi bu kadar çok istiyordu. Her şeyi perşembe gününe kadar ertelemek isterdi, daha salı günü olmasına hayıflanıyordu; bunun korku olup olmadığını düşündü. Ne var ki gelecek olan Sir Luke'tan korkmuyordu; ölmekte olan Milly'den de korkmuyordu; karşısında oturan Mrs. Stringham'dan da korkmuyordu. Tuhaftır, Kate'ten de korkmuyordu, çünkü Kate'in varlığı ansızın silinerek ya da titrekleşerek kaybolup gitmiş gibiydi. Susan Shepherd'ın bu sayede yerini koruyan varlığı onu etkilemiş, hareketsiz hale getirmişti. Kate nasıl ki gittiğinden beri sarayda bir referans, bir yankı olmaktan çıkmışsa, şimdi de Densher'ın duyarlılığında yer almıyordu; duyarlılığı, kendisini çevreleyen nesneler arasında varlığını ilk kez algılamıyordu. Çok geçmeden kendinden korktuğunu ve hatta önlem almazsa kaçınılmaz biçimde giderek daha çok korkacağını anladı. "Bu arada," diye ekledi, dostuna hitaben, "sizi görmek benim için çok önemliydi."</p>

  <p class="normal">Mrs. Stringham bu sözler üzerine yavaşça ayağa kalktı, sözleri neredeyse Densher'ın temkinli davrandığına dair bir ipucu vermiş gibiydi. Sanki Densher'ın aniden onu gönderme ihtiyacı hissettiğini görmüşçesine duruyordu karşısında. Ama bu durumda böyle ani bir karar, Mrs. Stringham'a Densher'ın ruh haline ilişkin kanısında ısrar etme imkânı sağlayabilirdi ancak. Üstelik ısrar etmek için ancak bir iki dakikaya ihtiyacı olduğunu açıkça belli etti. Zaten daha önce de söylemişti. "<span class="ideitalik">O</span> rica ederse yapar mısınız? Yani bizzat Sir Luke size bildirirse. Bir de, siz ona bildirme fırsatını verecek misiniz?" İşte şimdi içtendi!</p>

  <p class="normal">"Neyi bildirme fırsatını?"</p>

  <p class="normal">"Eğer siz Milly'ye yalanlarsanız, bir yararı olacağını."</p>

  <p class="normal">Densher –son bir çeyrek saat içinde ikinci kez– saç diplerine kadar kızardığını hissetti. Ne var ki kızarmayı utanç göstergesi olarak yorumlaması söz konusu değildi artık, şu anda daha çok korku göstergesiydi. Korktuğu şeyi bütün belirginliğiyle gösteriyordu Densher'a. "Neyi yalanlarsam?"</p>

  <p class="normal">Bu soru Mrs. Stringham'ın tekrar duraksamasına yol açtı, Densher başından beri bildiğini belli etmemiş miydi? "Canım, Lord Mark'ın ona söylediği şeyi elbette."</p>

  <p class="normal">"Lord Mark ona ne söyledi ki?"</p>

  <p class="normal">Mrs. Stringham'ın çehresinde şaşkınlık belirdi – Densher'ın aniden aksileştiğini düşünür gibiydi. "Bildiğiniz kanısına varmıştım." Bu sefer kızarma sırası ondaydı.</p>

  <p class="normal">Sözleri Densher'ın merhametini artırdı, ama aynı zamanda başka tedirginliklere de yol açtı. "Demek ki <span class="ideitalik">biliyorsunuz</span>..."</p>

  <p class="normal">"O korkunç ziyaretini mi?" Mrs. Stringham gözlerini iri iri açtı. "Zaten her şeyin sebebi o."</p>

  <p class="normal">"Evet – bunu anlamıştım. Ama ayrıca..."</p>

  <p class="normal">Densher yine kekeliyordu, ama Mrs. Stringham artık bütün bildiklerini söylemek istiyordu. "Ben onun Milly'ye söylediklerinden söz ediyorum." dedi teskin edercesine. "Sizin <span class="ideitalik">bunu</span> bildiğinizi varsayıyordum."</p>

  <p class="normal">"Ya!" dedi Densher kendini tutamayarak.</p>

  <p class="normal">Hemen ardından bu ünleminin, sanki Densher onun aklında başka bir şey olduğunu zannetmişçesine, Mrs. Stringham'ı rahatlattığını fark etti. Bunun üzerine Mrs. Stringham'ın zihninde her şey açıklığa kavuştu. "Siz söylediklerini doğru zannettiğimi düşünüyordunuz demek!"</p>

  <p class="normal">Mrs. Stringham'ın yüzü iyice kızarınca Densher kendini ele verdiğini anladı. Ama hemen ardından, bunun önemli olmadığını daha da açıkça kavradı. İşte her şey nihayet açığa çıkmıştı ve en azından bunun ertelenmesi mümkün değildi artık. Mrs. Stringham'ın düşüncesiyle –Densher'a onaylatmak istediği düşünceyle– yüz yüzeydiler. Densher on dakika önce anlamak istediğini ifade etmişti ve esasen Mrs. Stringham tamamen buna dayanarak hareket ediyordu. Ne var ki anlaması gereken şey basit bir konu değildi, şimdilik göründüğünden daha da geniş kapsamlı olabilirdi.</p>

  <p class="normal">Densher onun son sözlerine karşılık vermeyerek tekrar bir dönüş yaptı, bir dakika boyunca dalgın dalgın pencereden dışarı baktı; Mrs. Stringham onu köşeye sıkıştırdığının farkındaydı şüphesiz. Bunu derhal fark ettiği belliydi; bunun üzerine onu "gafil avlamış" olma duygusu hızla vicdan azabına dönüştü ve üstüne varmayacağını belirtmek istercesine konuştu. "Söylemek istediğim şu: Milly'ye sizin başından beri Miss Croy'la sözlü olduğunuzu söyledi."</p>

  <p class="normal">Densher yerinde sıçrayarak döndü, sözleri neredeyse kamçı darbesi gibiydi; aklına ilk gelen şeyi söyledi – daha sonra bunun ne büyük bir aptallık olduğunu anlayacaktı. "<span class="ideitalik">Neyin</span> başından beri?"</p>

  <p class="normal">"Bunlar benim sözlerim değil." Mrs. Stringham tatlılıkla konuşuyordu. "Ben sadece Lord Mark'ın Milly'ye söylediklerini aktarıyorum."</p>

  <p class="normal">Daha önce sabırsızca konuşmuş olan Densher kendini toparlamıştı. "Kabalığım için özür dilerim. Neden söz ettiğinizi biliyorum elbette. Kendisini akşama doğru San Marco Meydanı'nda gördüm," diye açıkladı, "sadece gördüm –Caffè Florian'ın camının ardından – aramızda bir konuşma geçmedi. Esasen kendisini tanıdığım bile söylenemez – konuşmamız için bir neden yoktu. Zaten tek bir kere gördüm – o gece dönmüş olmalı. Ama gelmesi için mutlaka bir sebep olması gerekirdi, bunu biliyordum; ne için gelmiş olabileceğini düşünüp durdum."</p>

  <p class="normal">Mrs. Stringham da en az onun kadar düşünmüştü. "Tahrik etmek için geldi."</p>

  <p class="normal">Densher onayladı. "Bir iki ay önce, yalancı bir mutlulukla kendisini nasıl birisi uğruna reddettiğini ondan daha iyi bildiğini Milly'ye kanıtlamak için geldi."</p>

  <p class="normal">"Ne kadar iyi biliyormuşsunuz!" – Mrs. Stringham neredeyse gülümsüyordu.</p>

  <p class="normal">"Bunu biliyorum – ama Lord Mark'a ne faydası olacağını bilmiyorum."</p>

  <p class="normal">"O faydanın, eğer sabrederse –fazla da değil, biraz sabrederse– ileride görüleceğini düşünüyor. Milly'yi ne hale getirdiğini bilmiyor. Bunu sadece <span class="ideitalik">biz</span> biliyoruz."</p>

  <p class="normal">Densher anlamıştı, ama şaşırıyordu. "Ondan gizledi mi – neler hissettiğini?"</p>

  <p class="normal">"Hiçbir şey belli etmemeyi başardı – bundan eminim. Lord Mark darbeyi indirdi, o da gözünü kırpmadan göğüsledi." Mrs. Stringham'ın tecrübeyle konuştuğu açıktı, aktardığı şeye hayranlığı tekrar ortaya çıktı. "Muhteşem bir insan o!"</p>

  <p class="normal">Densher da tekrar ciddiyetle onayladı. "Muhteşem!"</p>

  <p class="normal">"Lord Mark ise," diye devam etti Mrs. Stringham, "aptallar şahı."</p>

  <p class="normal">"Aptallar şahı." Bir an bütün olayı, aptalca akıbetini düşünerek birbirlerine baktılar. "Oysa müthiş zeki diye biliniyor."</p>

  <p class="normal">"Müthiş – bizzat Mrs. Lowder'ın fikri bu. Londra'da <span class="ideitalik">bana</span> çok nazik davranıyordu." diye devam etti Mrs. Stringham. "Neredeyse acıyordum ona – o kadar temiz kalpliydi."</p>

  <p class="normal">"Tipik ahmak."</p>

  <p class="normal">"Evet, ama aslında –bunu Milly'nin ilk anda söylediği birkaç şeyden anladım– <span class="ideitalik">Milly</span>'ye zarar vermek gibi bir niyeti katiyen yoktu. Ona kesinlikle zarar vermek istemiyordu."</p>

  <p class="normal">"En büyük ahmaklık da bu zaten." diye cevap verdi Densher. "Elbette bir tek bana zarar vermekti niyeti."</p>

  <p class="normal">"Ve kendine bir fayda sağlamak – böyle bir sonucu olacağını düşünüyordu. Daha önceki ziyaretinde olanları kabul edememişti bir türlü." diye devam etti Mrs. Stringham. "Fazlasıyla aşağılanmıştı."</p>

  <p class="normal">"Evet, gözümle gördüm."</p>

  <p class="normal">"Doğru, o da sizi gördü. Bir bakıma, kendisi geri çevrilirken sizin kabul edildiğinizi gördü."</p>

  <p class="normal">"Aynen öyle," dedi Densher, "ben de aynı sonuca varmıştım. Ayrıca bu süre boyunca benim o sırada <span class="ideitalik">ne sebeple</span> kabul edildiğimi de biliyordu. Haftalarca kalmak üzere kabul edildiğimi. Bu onun için düşünce malzemesiydi."</p>

  <p class="normal">"Kesinlikle – bu kadarına dayanması mümkün değildi. Ne var ki," dedi Mrs. Stringham, "onun için düşünce malzemesi olmaya devam ediyor."</p>

  <p class="normal">"Peki ama, aslına bakılırsa," dedi şimdiye kadarkinden de fazla şeyi düşünmesi gereken Densher, "nasıl oldu da öğrendi? Yani yeterince bilgi edindi?"</p>

  <p class="normal">"Yeterince derken neyi kastediyorsunuz?" diye sordu Mrs. Stringham.</p>

  <p class="normal">"Harekete geçebilmek için –güvence içinde olabilmek için– her şeyi öğrenmiş olması gerekir."</p>

  <p class="normal">Densher dostunun sorusuna aldırmadan devam etmişti sözlerine, ama yüz yüze bakışırlarken aralarında bir iletişim olmuştu. Mrs. Stringham'ın birkaç saniye sonra bir soru daha sormasının nedeni de buydu. "Her şey derken neyi kastediyorsunuz?"</p>

  <p class="normal">Densher sorusuna dolaylı bir cevap verdi. "Lord Mark ekim ayından beri neredeydi?"</p>

  <p class="normal">"Sanıyorum İngiltere'ye dönmüştü. Bildiğim kadarıyla doğrudan İngiltere'den geldi buraya."</p>

  <p class="normal">"Doğrudan, bu iş için mi? Onca yolu yarım saatlik görüşme için mi geldi?"</p>

  <p class="normal">"Bir daha denemek için – belki yeni bir gerçeğin de yardımıyla denemek için. Muhtemelen onun nezdinde itibarını yükseltmek için – öncekinden farklı bir girişim. Her halükârda ona söyleyeceği bir şey vardı ve imkânlarının yarım saatle sınırlanacağını bilmiyordu. Belki de gerçekten yarım saat en etkili yöntemdi. Öyle <span class="ideitalik">oldu</span>!" dedi Susan Shepherd.</p>

  <p class="normal">Dostu sözlerini fazlasıyla kavramıştı; bununla birlikte, Mrs. Stringham konuyu esasen Densher'ın cesaret edemediği kadar aydınlattıkça –ayrıntılara açıklık getirdikçe– yeni sorular peş peşe baş gösteriyordu. O ana kadar karışık, dolaşık bir yumak halinde olan sorular tek tek ayrılıp belirginlik kazanıyordu. Sorduğu ilk soru beklenmedikti: "Son zamanlarda Mrs. Lowder'dan haber aldınız mı?"</p>

  <p class="normal">"Evet, tabii, iki üç kere. Doğal olarak Milly'ye ilişkin haberleri merak ediyor."</p>

  <p class="normal">Densher duraksadı. "Doğal olarak <span class="ideitalik">bana</span> ilişkin haberleri de merak ediyor mu?"</p>

  <p class="normal">Dostu da tıpkı onun gibi bir an duraksadı.</p>

  <p class="normal">"Ona verdiğim bütün haberler gereğince iyiydi. Bu öyle olmayan ilk haber olacak."</p>

  <p class="normal">"'Bu mu'?" dedi Densher düşünceli bir edayla.</p>

  <p class="normal">"Lord Mark'ın gelişi ve Milly'nin şu andaki hali."</p>

  <p class="normal">Densher biraz daha düşündü. "Mrs. Lowder Lord Mark hakkında neler yazdı? Onlarla görüştüğünden söz etti mi?"</p>

  <p class="normal">"Sadece bir kere sözünü etti – sondan bir önceki mektubunda. O zaman bir şey yazmıştı."</p>

  <p class="normal">"Neydi yazdığı?"</p>

  <p class="normal">Mrs. Stringham söylemek için çaba harcadı. "Miss Croy'la ilgiliydi. Kate'in Lord Mark'ı düşündüğü kanısında olduğunu yazdı. Daha doğrusu, <span class="ideitalik">Lord Mark'ın Kate'i</span> düşündüğü demeliyim belki de – ne var ki Maud Lord Mark'ın bu kez önünü daha açık gördüğü izlenimine kapılmış."</p>

  <p class="normal">Densher onu yere bakarak dinlemişti, ama konuşmadan önce başını kaldırdı; yüzündeki ifade, sorusundaki tuhaflığın farkında olduğunu kanıtlıyordu. "Yani Lord Mark'ın, yeğenine evlenme teklif etme konusunda teşvik edildiğini mi söylemek istiyor?"</p>

  <p class="normal">"Ne demek istediğini bilmiyorum."</p>

  <p class="normal">"Tabii, elbette," dedi Densher kendini toparlayarak, "kendim çözemediğim bir bilmeceyi sizin çözmenizi bekleyerek canınızı sıkmamam gerekir. Ama bana çözebilirmişim gibi geliyor." diye ekledi.</p>

  <p class="normal">Mrs. Stringham biraz çekinerek konuştu, ama tehlikeyi göze aldı. "Doğrusunu isterseniz bana da çözebilirmişim gibi geliyor."</p>

  <p class="normal">Mrs. Stringham'ın bu hali –Densher'ın bunu kavradığı yüzünden belliydi– içeri girdiği andan itibaren Densher'la ilgili olarak algılarının ne büyük bir mesafe kat ettiğini gösteriyordu. Dört gün önce ayrıldıklarında ikisinin arasında, derinde birçok şey mevcuttu. Oysa şimdi bunlar çalkantılı yüzeyde yer alıyorlardı ve onları böylesine süratle yüzeye çıkaran Densher olmamıştı. Kadınlar harikaydı – en azından bu kadın öyleydi. Ama Milly de, Maud Teyze de ondan aşağı kalmazdı; hepsinden çok da, biricik Kate'i. Sonuçta Densher kadınlar çetesiyle ilgili duygularının zaten bilincindeydi. Hem de ne kadınlar! İçinde bulunduğu düğümün inceliği de buydu zaten. Bu izlenimi, –onun açısından olduğu kadar bizim açımızdan da– Mrs. Stringham'ın söylediği sözü göz ardı ederek ona sorduğu soruyla bağlantısız sayılmayabilirdi. "Bu arada Miss Croy dostumuza mektup yazdı mı?"</p>

  <p class="normal">"<span class="ideitalik">Onun</span> da dostu." diye düzeltti Mrs. Stringham. "Bildiğim kadarıyla tek satır yazmadı."</p>

  <p class="normal">Densher yazmamış olacağından emindi – sonuçta bu durum, kendisinin altı hafta boyunca Milly'ye söz konusu hanımın hiç sözünü etmemesinden ancak biraz daha garip sayılırdı. Aslına bakılırsa, Milly'nin ondan söz etmemesinden ancak biraz daha garipti. Buna rağmen, ayrıca mantıksız biçimde, Kate'in suskunluğu Densher'ın yüzünü kızarttı. Konudan mümkün olduğunca hızlı uzaklaştı; uzaklaşmanın en iyi yolu, tekrar yargılamakta oldukları adama dönmekti. "Lord Mark ona ulaşmayı nasıl becerdi? Daha önce aralarında geçenler düşünülürse, Milly'nin onunla görüşemeyeceğini söylemesi yeterdi."</p>

  <p class="normal">"Ah, Milly'nin iyi yürekliliği üzerindeydi. Daha önceki ziyarete oranla daha kolaydı." diye açıkladı Susan Shepherd, biraz utanarak.</p>

  <p class="normal">"Daha mı kolaydı?"</p>

  <p class="normal">"Gafil avlandı. Durum farklıydı."</p>

  <p class="normal">"Evet. Ama belirli bir bakımdan farklı değildi."</p>

  <p class="normal">"Milly'nin katı davranmasını gerektirecek farklılık yoktu. Kesinlikle. Dolayısıyla yumuşak davranabilirdi." Bunun üzerine Densher bir şey söylemeyince Mrs. Stringham sabırsızlıkla söylediği şeyi tamamlamakla yetindi. "Altı haftadır burada <span class="ideitalik">sizinle</span> birlikte olmuştu."</p>

  <p class="normal">"Ah!" diye inledi Densher usulca.</p>

  <p class="normal">"Üstelik sanıyorum önceden ona mektup yazmış olmalı – yani ziyaretine zemin hazırlayacak bir tonda yazmış olmalı. Bir hatır meselesi olarak sunmuş olmalı. Sonra da bir anda..."</p>

  <p class="normal">"Bir anda maskesi düştü, değil mi?" diye araya girdi Densher. "İğrenç yaratık!"</p>

  <p class="normal">Susan Shepherd'ın yüzü biraz soldu, ama bakışları, adeta bir umut ışığı görmek için keskinleşti. "Doğrusu giderken pek tasasızdı."</p>

  <p class="normal">"Aynı zamanda umutsuz gitmiş olmalı."</p>

  <p class="normal">"Kesinlikle öyle."</p>

  <p class="normal">"O zaman gerçekten de aşağılık bir intikamdan ibaretti. Üstelik onu tanımıyor mu?" diye sordu delikanlı. "Daha birkaç hafta önce onu görmedi mi, böyle bir teklif için belki birkaç aylık ömrü kaldığını anlamadı mı, hissetmedi mi?"</p>

  <p class="normal">Mrs. Stringham ilk anda ona sessizce bakmaktan başka karşılık vermedi; bu sessizliği, ardından verdiği olağanüstü cevabın etkisini iyice artırdı. "Sözünü ettiğiniz şeyin farkına varmış olmalı kuşkusuz, tıpkı sizin de farkına vardığınız gibi."</p>

  <p class="normal">"Yani onu istemesinin <span class="ideitalik">tek sebebi</span>!.."</p>

  <p class="normal">"Tek sebebi." dedi Susan Shepherd.</p>

  <p class="normal">"Şerefsiz!" diye haykırdı Merton Densher. Ama bu sözü söyler söylemez, yine misafirinin sakınımlı davranışının ardında bir niyet gizlendiğini fark ederek yüzü kızardı ve uzaklaştı. Hava giderek kararmaktaydı, dışarıdaki kasvetli havaya bir kez daha baktıktan sonra dostuna döndü. "Işık yakalım mı – lamba ya da mum?"</p>

  <p class="normal">"Ben istemem."</p>

  <p class="normal">"Hiçbirini mi?"</p>

  <p class="normal">"Ben istemem."</p>

  <p class="normal">Pencerenin önünde birkaç saniye daha durduktan sonra aklına bir şey geldi ve arkadaşına döndü. "Miss Croy'a evlenme teklif etmiş olmalı. Olay bu."</p>

  <p class="normal">Mrs. Stringham hâlâ sakınımlıydı. "Bunu değerlendirmek size kalmış."</p>

  <p class="normal">"Ben böyle değerlendiriyorum. Mrs. Lowder da değerlendirmiştir – ama <span class="ideitalik">o</span>, zavallı, yanlış değerlendirmiştir. Miss Croy'un kendisini reddetmesi," diye varsayımını sürdürdü Densher, "Lord Mark'a sebep gerektiren bir olgu gibi görünmüştür."</p>

  <p class="normal">"Ve sebebin siz olduğundan da emindir, öyle mi?"</p>

  <p class="normal">"O kadar emin değildir – çünkü burada kalmaya devam ediyorum, zaten bu da Miss Theale'e yaptığı baskının gerekçesiydi. Ama yeterince emindir. Ona göre," dedi Densher cesurca, "ben Lancaster Gate'te sebep teşkil etmiş olabilirim, ama aynı zamanda Venedik'te bir şeylere kalkışmış da olabilirim."</p>

  <p class="normal">Mrs. Stringham da ondan cesaret aldı. "Bir şeylere 'kalkışmış' mı? Neye?"</p>

  <p class="normal">"Tanrı bilir. Yaygın deyimiyle bir 'numara çevirmeye'. Bir şeytanlığa. Düzenbazlığa."</p>

  <p class="normal">"Hiç kuşkusuz korkunç bir varsayım." dedi Mrs. Stringham. Arkadaşı, gergin –ikisi için de hayli uzun– bir dakikalık sessizliğin ardından tekrar ondan uzaklaştı ve bir dakika boyunca da, tekrar elleri cebinde pencereden dışarıyı seyretti. Bunun Mrs. Stringham'ın yorumuna cevap olmadığını gayet iyi biliyordu, hatta kendi kendine buna verilecek bir cevap olmadığını söyler gibiydi. Susan Shepherd onu kendi haline bıraktı, Densher onun konuşmayı aydınlıkta sürdürmeyi reddettiğine memnun oldu. Aydınlık daha çok Mrs. Stringham'ın işine yarardı. Ama o, karanlıktan bile yarar sağlamayı başardı. Nihayet konuştuğunda, ses tonundan belliydi, daha önce söylediği sözleri bu kez bambaşka, sır paylaşır bir tonda söyledi. "Eğer Sir Luke sizden bizzat, hatırı için yapabileceğiniz bir şey olarak rica ederse, korkunç bir şekilde inandırıldığı şeyi Milly'nin kendisine yalanlar mısınız?"</p>

  <p class="normal">Densher kararsızlığının farkındaydı, hem de nasıl! Ama sonunda konuştu: "Yani Milly'nin inandığından kesinlikle eminsiniz, öyle mi?"</p>

  <p class="normal">"Emin mi?" Mrs. Stringham durumun tamamını işaret eder gibiydi. "Siz karar verin!"</p>

  <p class="normal">Densher karar vermek için yine bir süre düşündü. "<span class="ideitalik">Siz</span> inanıyor musunuz?"</p>

  <p class="normal">Sorusunun, dostu üzerinde baskı oluşturduğunun farkındaydı; cevabını ketumluğu bir yana bırakarak, kendini zorlayarak vereceğini bilmek onu biraz rahatlatıyordu. Bununla birlikte Mrs. Stringham cevap verdi ve bu kez gerçekten baskı altında kalan Densher oldu. "Benim inancım kaçınılmaz olarak az çok sizin hareket tarzınıza bağlı olacak. Siz pekâlâ olayı çözümleyebilirsiniz – eğer isterseniz. Onun hayatını kurtarmak için yalanlamaya razı olduğunuz takdirde size sonuna kadar inanacağıma söz veririm."</p>

  <p class="normal">"İyi ama, mesele yalanlamaksa –lanet olsun– tam olarak neyi yalanlayacağım?"</p>

  <p class="normal">Densher Mrs. Stringham'ın konuyu daraltacağını umar gibiydi, ama o daraltacağına daha da genişletti. "Her şeyi."</p>

  <p class="normal">Her şey Densher'a hiç bu kadar kapsamlı, bu kadar muazzam görünmemişti. "Ya!" diye karanlığın içinden inlemekle yetindi.</p>
</body>
</html>
