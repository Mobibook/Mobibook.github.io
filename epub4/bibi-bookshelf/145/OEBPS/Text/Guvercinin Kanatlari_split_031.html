<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_33">I</h2>

  <p class="normal">Milly'nin onlara rastlayıp öğle yemeğine getirdiği gün, Kate'le Densher vedalaşarak onu Mrs. Stringham'la baş başa bıraktıktan sonra Milly uyarılmış kişilerin, kaygıyla yaşama savaşı verenlerin yaşadığı, adeta beline asılı kılıca elini atarcasına elini doğrudan cesaretinin kaynağına götürdüğü anlardan birini yaşamıştı. Milly elini kararlı bir tavırla kalbine bastırdı; iki kadın garip yüz ifadeleriyle birbirlerine baktılar. Susan Shepherd büyük hekimi kabul etmişti; onun için sıradan bir olay olmadığı belliydi, ama Milly o ana kadar, şimdi neredeyse itiraf ettiği gibi, davet ettiği konukları iletişimi ve ifşaatı engelleyecek şekilde, bir set gibi kullanmıştı ısrarla. "Ne kadar tatlı davrandınız. İçiniz içinize sığmadığı halde onlara karşı çok naziktiniz. Kate istediği zaman büyüleyici olmuyor mu gerçekten?"</p>

  <p class="normal">Başlangıçta nöbet geçirircesine adeta çeşitli tehlikelerle çarpışan zavallı Susie'nin yüz ifadesi şimdi epeyce gevşemişti. Çok uzaklarda kalmış olan o noktaya geri dönmek için çaba göstermesi gerekti. "Miss Croy mu? Evet, hoş ve akıllıydı. Biliyordu." diye ekledi Mrs. Stringham. "Biliyordu."</p>

  <p class="normal">Milly cesaretini topladı – ama her şeyden çok, o anda dostu için yoğun bir merhamet duyuyordu. Onun mücadele halinde olduğunu anladı – acıma duygusunu ele vermemek için bütün gücüyle mücadele ediyordu; bu da, mizacı düşünülürse, işkence demekti onun için. Milly bu mücadelenin yoğunluğundan, acımanın boyutlarını tahmin edebiliyordu; dolayısıyla Mrs. Stringham'ın hem duygusal hem zihinsel olarak acı çektiğini anladı. Bu izlenimin genç kızı anında sakinleştirmesi muhteşemdi. Engelin ortadan kalkmasıyla nasıl bir rahatlık zemini bulabileceklerini esefle düşünürken, sorusunun cevabını neredeyse sevinç denebilecek bir rahatlamayla bulmuştu. Bu zemin, kaçınılmaz zemin, Milly'nin görünürde çok daha rahatsız biçimde <span class="ideitalik">ona</span> acımaya mahkûm olan Susie'ye acıması olacaktı. Mrs. Stringham'ın üzüntüsü Mrs. Stringham'a acı verirdi, oysa kendi üzüntüsünün ne zararı olabilirdi? Zavallı genç kız, yaşadığı beş dakikalık coşku içinde elinin enerjik bir hareketiyle havada rüzgâr estirerek konuyu arkadaşına çevirdi. "Kate sizin Sir Luke Strett'ten başka şey düşünemediğinizi mi biliyordu?" diye sordu.</p>

  <p class="normal">"Hiçbir şey söylemedi, ama yumuşak ve kibardı; sanki bana yardımcı olmaya çalışıyordu." İyi yürekli Susie bunu söyler söylemez neredeyse trajik bir edayla kendi sözleri karşısında dehşete düştü. Sahte bir cesaretle gözlerini Milly'ye dikti. "Aklımın başka yerde olduğunu anladı demek istiyorum. Biliyor değil, tahmin edebilen bir insan demeliydim." Yüzünde kahramanca bir ifade vardı. "Ama önemli olan <span class="ideitalik">o</span> değil, Milly."</p>

  <p class="normal">Genç kız artık her şeyi göğüsleyebileceği kanısındaydı. "Hiç kimse önemli değil Susie. Hiç kimse." Ama sonraki sözleri bununla çelişkiliydi. "Benim burada olmayışıma canı sıkıldı mı? Aslında istediği bu değil miydi – meseleyi doğrudan <span class="ideitalik">sizinle</span> halletmek değil miydi?"</p>

  <p class="normal">"Bir şey 'halletmedik' Milly." dedi Mrs. Stringham, sesi hafifçe titreyerek.</p>

  <p class="normal">"Sizden çok hoşlanmadı mı?" diye devam etti Milly. "Benim hakkımda bilgi edinebileceği en hoş insan olduğunuzu düşünmedi mi? Birbirinize kanınız kaynamadı mı, hatta birbirinize âşık olmadınız mı; ortak bir konu olarak ben sizin için büyük avantaj olmayacak mıyım? Gördüğüm kadarıyla beni çok yararlı bir şeye dönüştüreceksiniz."</p>

  <p class="normal">"Evladım, evladım!" diye mırıldandı Mrs. Stringham yakarırcasına; bununla birlikte, itiraz edermiş gibi görünmekten bile korktuğunu belli ediyordu bir yandan.</p>

  <p class="normal">"Kendisi de muhteşem değil mi, iyi bir insan değil mi? Ne derse desin, onunla tanışmış olmak çok hoş değil mi? Benim için ideal insanlar sizsiniz – şimdi anlıyorum bunu; ikiniz kendi aranızda ne yapacaksınız, biliyor musunuz?" Susie bir şey söylemeden şaşkınlıkla, kendini tutarak bakmayı sürdürünce devam etti: "Beni sonuna kadar destekleyeceksiniz. İstediğiniz şekilde. Birlikte kararlaştırın. Ben de kendi adıma sizden aşağı kalmayacağım ve üçümüz –belki başkalarıyla birlikte, kaç kişi gerekiyorsa, istediğiniz kişilerle!– tanrılara yaraşır bir ekip olacağız. Sizin için bir tüy kadar hafif olacağım." Susie bir süre o kadar suskun kaldı ki, genç dostu neredeyse bunu "hastalığın bir parçası" olarak gördüğünü fark etti – gözlemini dile getirmemek için kendini zor tuttu. Bu da Milly'nin kendince kararlı ve akıllı olmasına yardım etti. "Her halükârda müthiş ilginç biri, değil mi? – bu da büyük avantaj. En azından sıkıcı bir tipe düşmedik – körü körüne daldığımız düşünülürse öyle de olabilirdi."</p>

  <p class="normal">"İlginç mi bir tanem?" Mrs. Stringham artık ayaklarının yere daha sağlam bastığını hissediyordu. "İlginç olup olmadığını bilemem, ama bildiğim bir şey var ki canım," dedi sesi yine titreyerek, "her türlü beklentini karşılayacak kadar ilgili."</p>

  <p class="normal">"Elbette – doğru. Herkes gibi."</p>

  <p class="normal">"Hayır canım benim, herkes gibi değil. Çok daha derinden ve akıllıca."</p>

  <p class="normal">"Hah, işte!" dedi Milly gülerek. "İşte sizin böyle olmanızı istiyorum Susie. Moralinizi bozmayın. Onunla çok güzel zamanlarımız olacak. Hiç merak etmeyin."</p>

  <p class="normal">"Merak etmiyorum Milly." Zavallı Susie'nin yüzünde yalanının asaleti okunuyordu.</p>

  <p class="normal">Bunun üzerine derinden etkilenen dostu Susie'nin yanına gitti, ona sımsıkı sarıldı; bu kucaklaşmada ifade edilen şeyler kelimeleri aşıyordu. Her ikisi de diğerini bu adı konmayan derdinden ötürü teselli etmek istercesine kucaklıyordu; Mrs. Stringham için çaresizliğin işkencesini keşfetmenin derdi, Milly içinse, böyle bir zamanda <span class="ideitalik">onu</span> düşünmenin derdi. Milly'nin varsayımı muazzamdı; dostu için zor olan, itiraz etmenin, varsayımı şefkat ve belirsizliğin izin vermeyeceği ölçüde kanıtlaması anlamına gelmesiydi. Esasen aralarında kanıtlanan tek şey, bu şekilde birbirlerine tutunabilecekleriydi – bir de elbette, belirttiğimiz gibi koruma ve destek vaadinin tamamen genç kadına ait olması. "Size özel olarak ne söylediğini ya da bana ne söylemenizi rica ettiğini sormuyorum," dedi Milly az sonra, "aslında onu size bırakmamı nasıl karşıladığını da, benimle ilgili aranızda geçenlerin hiçbirini de sormuyorum. Sizin rahatça buluşabilmenizi sağlamamın nedeni bunları sizden öğrenmek değildi – çünkü bilmek istemediğim şeyler var. Nasılsa onu tekrar tekrar göreceğim ve lüzumundan fazla şeyi bileceğim. Benim tek istediğim, <span class="ideitalik">onun</span> belirlediği çerçevede, bu her neyse, beni sonuna kadar desteklemeniz; bunu nasıl yapacağınızı sizin bilmeniz yeterli, o size yol gösterecektir. Ben işinizi kolaylaştıracağım – söylemek istediğim bu; öyle ki, çoğu zaman destek olduğunuzun bile farkında olmayacaksınız. Siz işin o kısmını bana bırakın. İşte. Anlaştık. İkimiz birbirimizi destekleyeceğiz; kendimi bırakmayacağımdan kesinlikle emin olabilirsiniz. Hiçbir şeyden korkmanız gerekmediğine göre, bundan daha güvenli durumda olabilir misiniz?"</p>

  <p class="normal">"Gerçekten de sana yardım edebileceğimi söyledi – elbette, bunu söyledi." diye hevesle onayladı Susie. "Neden söylemesin ki, zaten aksi takdirde seninle yola çıkar mıydım? Ama bana korkunç herhangi bir şey söylemedi – hiçbir şey, kesinlikle hiçbir şey." diye hararetle ısrar etti zavallı kadın. "Sadece onun söylediklerini ve canın ne isterse onu yapmanı söyledi – onun söylediği de zaten canının istediğini yapman."</p>

  <p class="normal">"Onun elinin altında olmalıyım. Ara sıra ona görünmeliyim. Ama zaten bu da canımın istediğini yapmak olacak. Neyse ki ona görünmekten hoşlanıyorum." dedi Milly gülümseyerek.</p>

  <p class="normal">Mrs. Stringham'ın bu konuda itirazı yoktu; içinde bulundukları durumda bu pratik yaklaşıma sarıldı. "Benim için gerçekten hoş olacak olan ve eminim benden istediği şey bu – senin canının istediğini yapmana yardımcı olmam."</p>

  <p class="normal">"Biraz da beni sonuçlarından esirgemek, değil mi?" dedi Milly gülerek. "Elbette önce canımın istediği şeylerin olması lazım." diye ekledi.</p>

  <p class="normal">"Eminim bir şeyler bulursun." dedi Mrs. Stringham cesurca. "Bence bazı şeyler var – örneğin bu. Yani bizim böyle anlaşmamız." diye açıkladı.</p>

  <p class="normal">Milly düşündü. "Sizin <span class="ideitalik">onunla</span>, onun da sizinle rahat etmeniz mi? Evet – bu benim işime yarayacak."</p>

  <p class="normal">Susan Shepherd bu söz üzerine biraz kafası karışmış gibi göründü. "Sen kimden söz ediyorsun?"</p>

  <p class="normal">Milly bir anlık bir şaşkınlık geçirdi – sonra kavradı. "Mr. Densher'dan söz etmiyorum." Bu ihtimal ayrıca ona eğlenceli de gelmişti. "Gerçi Mr. Densher'la da rahat ederseniz daha da iyi olur."</p>

  <p class="normal">"Ha, Sir Luke Strett'ten mi söz ediyorsun? Çok mükemmel biri olduğu su götürmez. Bana kimi hatırlatıyor, biliyor musun?" diye devam etti Susie. "<span class="ideitalik">Bizim</span> önde gelen hekimimizi – Bostonlu Dr. Buttrick'i."</p>

  <p class="normal">Milly Bostonlu Dr. Buttrick'i tanıyordu, ama saygılı bir suskunluğun ardından konuyu değiştirdi. "Mr. Densher'la tanıştınız sonunda, nasıl buldunuz onu?"</p>

  <p class="normal">Susie gözlerini arkadaşından ayırmadan bir süre düşündükten sonra cevabını verdi. "Çok yakışıklı buldum."</p>

  <p class="normal">Milly gülümsemeye devam etmekle birlikte bir öğretmenin öğrencisi karşısındaki tavrına büründü. "Eh, ilk seferlik bu kadarı yeter. Ben canımın istediğini yaptım."</p>

  <p class="normal">"Öyleyse bizim de istediğimiz bu. Gördün mü, ne çok şey varmış."</p>

  <p class="normal">Milly "çok şey" lafı üzerine başını iki yana salladı. "En iyisi bilmemek – o zaman hiçbir şey dışlanmış olmaz. Ben bilmiyorum. Hiçbir konuda hiçbir şey bilmiyorum – tek bildiğim, sizin benim <span class="ideitalik">yanımda</span> olduğunuz. Bunu hiç unutmayın lütfen. Ben kendi adıma sizin için hiçbir şeyi unutmayacağım. Her şey yolunda kısacası."</p>

  <p class="normal">Bütün bu konuşmaların sonucunda, amaca uygun olarak Susie ister istemez teskin edici bir yaklaşım benimsedi. "Elbette yolunda. Bence şunu anlaman gerekiyor, onun gözünde..."</p>

  <p class="normal">"Uzun ve güzel bir hayat yaşamamam için bir neden yok, değil mi?" Milly Susie'nin sözünü tamamlamasına fırsat vermeden, adeta anlamak ve bir süre düşünmek üzere kendisi dile getirmişti. Ama tepkisi farklı oldu. "Canım <span class="ideitalik">onu</span> biliyorum elbette." Arkadaşının söylemek istediği pek de önemli değilmiş gibi konuşuyordu.</p>

  <p class="normal">Mrs. Stringham önemini anlatmaya çalıştı. "Söylemek istediğim şu: Bana, sana söylemediği hiçbir şey söylemedi."</p>

  <p class="normal">"Gerçekten mi? Ben onun yerinde olsam söylerdim!" Belki hayal kırıklığına uğramıştı, ama keyfi yerindeydi. "Bana <span class="ideitalik">yaşamamı</span> söyledi." dedi garip bir biçimde kelimeyi sınırlayarak.</p>

  <p class="normal">Susie biraz şaşırmıştı. "Öyleyse daha ne istiyorsun?"</p>

  <p class="normal">"Canımın içi," dedi genç kız bir süre sonra, "emin olun hiçbir şey 'istemiyorum'. Buna rağmen," diye ekledi, "yaşıyorum. Kesinlikle yaşıyorum."</p>

  <p class="normal">Tekrar bakıştılar, ama Mrs. Stringham canlanmıştı. "Ben de öyle, göreceksin!" derken moralinin yükseldiği sesinden anlaşılıyordu. Ancak akıllılık edip –sözlerinin yüklü olduğu anlamla yetinerek– daha fazla bir şey söylemedi. Milly'nin yardımıyla, karşı karşıya bulundukları duruma epeyce hâkim olmuştu, hatta bu on dakikalık konuşma, kafasında beliren yeni bir fikrin daha net biçimde bilincine varmasını sağlamıştı. Belki de yeni bir değer yüklenmiş eski bir fikirdi; her halükârda, son bir saat içinde, başlangıçta cılız da olsa özel bir parlaklık kazanmıştı. Bunun sebebi, sabahleyin karanlığın aniden çökmesiydi – bir yıldızın parlaklık kazanması için gerekli karanlık. Henüz yoğun bir alacakaranlık hâkim olabilirdi, ama gökyüzü görece aydınlanmıştı; bu andan itibaren Susan Shepherd'ın yıldızı ona hep göz kırptı. Şimdilik, Milly'yle konuşmalarından sonra, gökyüzünde kalan tek yıldız buydu. Onu seyrederken aslında Sir Luke Strett'in ziyaretiyle ortaya çıkmış, hemen ardından gelen izlenimlerle de sabitleşmiş olduğunu anladı. Milly'nin peşinde Mr. Densher'la –daha doğrusu, garip biçimde Milly'nin peşindeki Miss Croy'un peşinde olan Mr. Densher'la– çıkagelmesi bu izlenimi pekiştirmişti; ne var ki Susie'nin bunu kavraması aradaki karanlık ortadan kalkınca mümkün olmuştu. Arkadaşlarının bir saat süren ziyareti boyunca karanlık hâkim olmuş, Miss Croy'un odalardan birinde Susie'ye dikkati çeken bir yakınlık göstermesinin Milly'yle delikanlının öbür odada birlikte olduklarını vurgulamasıyla biraz aydınlanmıştı. O anda bütün yoğunluğunu hissettirmemesinin sebebi, zavallı kadının hâlâ o ilk karanlık içinde, muhteşem, iyi yürekli hekimin ardında bıraktığı karanlığın içinde olmasıydı.</p>

  <p class="normal">Söz konusu durumun bilgi sahibi bir hayal gücünde kazanabileceği yoğunluk, Susie'nin artık Mrs. Lowder'la baş başa vererek yapmakta sakınca görmediği birkaç özel konuşmada –başka şeylerle birlikte– bizim için yeterince ortaya çıkacaktır kuşkusuz. Eski dostuna güvendiğine daha önce hiç bu kadar sevinmemişti, çünkü böyle bir durumda güvenecek kimsesi olmasa, mutlaka tökezlerdi. Artık ketum olmak suskunluk sayesinde mümkün değildi; sessizlik kaba ve kalındı, oysa bilgelik, titrek de olsa incelerek belirli bir noktaya varmak zorundaydı. Aktardığımız konuşmanın ertesi günü sabahtan Lancaster Gate'e gitti; orada, Maud Manningham'ın tapınağında davranışlarıyla ilgili hesap verirken yavaş yavaş rahatladı. Düzenli aralıklarla kendi kendine davranışlarının hesabını vermeyi çoktandır alışkanlık haline getirmişti – elbette sıklığı, kendi denetimi dışındaki yasalarla belirlenen, yoluna çıkabilecek kişilik sınamalarına bağlıydı. Kısacası, davranışlarıyla ilgili keskin yargılardan kendini asla sakınmazdı ve çoğunlukla ifade edebildiği bir değerlendirmeydi. Şu anda ise, kendinde hesap verebileceği bir yan kalmadığını hissediyordu; kaçınılmazın, uçurumun dibine fazlasıyla gömülmüştü. Kendisiyle ilgili hesabı başkasına vermek zorundaydı; ev sahibesine söylediği ilk şey, ağlamasına izin vermesini rica etmek oldu. Otelde, Milly'nin gözü önünde ağlayamazdı ve otelden de bu yüzden ayrılmıştı; bu uygun fırsatı bulunca ağlayabildi neyse ki. Başlangıçta bol bol ağladı, kendini gözyaşlarına bıraktı; ilk kez meselesini bu kadar iyi ifade ediyordu. Üstelik Mrs. Lowder gözyaşlarının anlamını akıllıca değerlendirdi, ama Susie masasının yanında otururken, o kendi ifadesiyle bir iki mektup daha çiziktirdi. Gözyaşlarının bulaşıcılığına direnebiliyordu, ama sabrı sayesinde konuğunun hararetli ricasını layıkıyla karşıladı. "Bir daha ağlayamayacağım, biliyor musun – en azından <span class="ideitalik">onun</span> karşısında, dolayısıyla fırsat buldukça açılmam lazım. Kendisi ağlasa bile benim kendimi bırakmam doğru olmaz, umutsuzluğun itirafı anlamına gelir çünkü. Onun yanında bulunuşumun sebebi bu değil – daima mükemmel olmak zorundayım. Zaten Milly kendi ağlamayacaktır."</p>

  <p class="normal">"Ağlaması için bir sebep olmaz umarım." dedi Mrs. Lowder.</p>

  <p class="normal">"Sebep olsa da ağlamaz. Tek bir gözyaşı dökmez. Ona engel olan bir şey var."</p>

  <p class="normal">"Ya!" dedi Mrs. Lowder.</p>

  <p class="normal">Mrs. Stringham arkadaşının şüpheciliğine aldırmayarak, "Evet, gururu." diye açıkladı ve bu açıklamayla anlattıkları tutarlı bir biçime büründü. Maud Manningham, her türlü sebep varken bile, <span class="ideitalik">kendisini</span> ağlamaktan alıkoyan şeyin hiçbir zaman gurur olmadığını ima etmişti; böyle zamanlarda, zaten bu sebeplerin daha çok iş çıkarması, çeşitli ayarlamalar gerektirmesi, mektupların yazılması, zillerin çalması, hizmetkârların örgütlenmesi, kararların verilmesi zorunluluğuydu onun ağlamasını engelleyen. "Şu anda mektup yazıyor olmasam ağlayabilirdim." dedi – bunu söyleyişinde arkadaşına yönelik bir sertlik yoktu; onun farklı olmasına izin veriyordu. Nasıl ki bir piyano akortçusunun işine müdahale etmezse, onun da ağlamasına müdahale etmiyordu. Zavallı Susie böylece zaman kazandı; Mrs. Lowder görünüşü kurtarmak ve posta saatini kaçırmamak için zarflanıp pullanmış mektuplar elinde, bir zile basarak çağırdığı hizmetkârı odanın kapısında karşıladığında olayla ilgili gerçeklere ilişkin yeterince fikir edinmişti. Asıl olaya –bir önceki gün, kendisiyle Milly hakkında görüşmek isteyen Sir Luke'la buluşmasına– zemin hazırlamak üzere bir iki gerçeği belirtmesi gerekti sadece.</p>

  <p class="normal">"Kendisi mi istemişti?"</p>

  <p class="normal">"Sanıyorum memnun oldu. Memnun olduğu açıkça belliydi doğrusu. Bir çeyrek saat kadar kaldı. <span class="ideitalik">Onun</span> için bunun uzun bir süre olduğunu anladım. İlgileniyor." dedi Mrs. Stringham.</p>

  <p class="normal">"Milly'nin hastalığıyla mı?"</p>

  <p class="normal">"Bunun bir hastalık olmadığını söylüyor."</p>

  <p class="normal">"Neymiş o zaman?"</p>

  <p class="normal">"En azından," diye açıkladı Mrs. Stringham, "benden habersiz onu görmeye gittiğinde Milly'nin zannettiği hastalık değilmiş – ama <span class="ideitalik">olabilirmiş</span>. Milly bir şeyden korktuğu için gitmiş, Sir Luke onu tepeden tırnağa muayene etmiş, hiçbir şüphesi kalmamış. Yanılıyormuş, zannettiği hastalıktan mustarip değilmiş."</p>

  <p class="normal">"Ne zannediyormuş ki?" diye sordu Mrs. Lowder.</p>

  <p class="normal">"Söylemedi."</p>

  <p class="normal">"Sen sormadın mı peki?"</p>

  <p class="normal">"Ben hiçbir şey sormadım," dedi zavallı Susie, "o ne söylediyse kabul ettim. O da gerektiği kadarını söyledi sadece – harikaydı. Tanrı'ya şükür, gerçekten ilgileniyor."</p>

  <p class="normal">"O <span class="ideitalik">seninle</span> ilgilenmiş olmalı şekerim." dedi Maud Manningham tatlılıkla.</p>

  <p class="normal">Konuğu bu yorumu açıksözlülükle karşıladı. "Evet canım, sanıyorum ilgilendi. Benden nasıl yararlanabileceğini anladı demek istiyorum."</p>

  <p class="normal">Mrs. Lowder bunu doğru anladı. "Milly adına."</p>

  <p class="normal">"Milly adına. Akla gelebilecek, gerekebilecek her şey. Beni sonuna kadar kullanabilir, en azından bu hoşuna gitti. Onun için en önemli şeyin mutluluk olduğunu söylüyor."</p>

  <p class="normal">"Kuşkusuz herkes için en önemli şey bu. Öyleyse," dedi Mrs. Lowder doğal olarak, "niye böyle ağlıyoruz?"</p>

  <p class="normal">"Ne var ki," diye sızlandı zavallı Susie, "her şey çok garip, bizim dışımızda. Yani eğer mutlu olamazsa."</p>

  <p class="normal">"Olmak zorunda." Mrs. Lowder imkânsızı tanımıyordu. "Mutlu <span class="ideitalik">olacak</span>."</p>

  <p class="normal">"Aslında – sen de yardım edersen... Bizlerin gerçekten yardım edebileceğini düşünüyor."</p>

  <p class="normal">Mrs. Lowder bir an bütün ihtişamıyla Sir Luke Strett'in düşündüklerini tarttı. Dizleri birbirinden ayrı oturuşuyla pazar yerinde iri küpeli, tipik bir köylü kadına benzediği söylenebilirdi; arkadaşı da karşısında malları, meselenin çeşitli yönlerini birer birer onun geniş önlüğüne bırakıyordu. "Peki seni görmeye sırf bunun için mi geldi – onun mutlu olması gerektiğini söylemek için mi?"</p>

  <p class="normal">"Mutlu <span class="ideitalik">edilmesi</span> gerektiğini – mesele de bu zaten. Söylediğine göre, bu yeterli," diye devam etti Mrs. Stringham, "nasılsa bütün olayı muhteşem, mümkün bir proje haline getiriyor."</p>

  <p class="normal">"Eh, eğer mümkün hale getiriyorsa!"</p>

  <p class="normal">"Özellikle muhteşem demek istiyorum. Yani bunu işin <span class="ideitalik">bana</span> düşen kısmı olarak koydu ortaya. Geri kalanı ona ait."</p>

  <p class="normal">"Geri kalanı ne peki?" diye sordu Mrs. Lowder.</p>

  <p class="normal">"Bilmiyorum. <span class="ideitalik">Onun</span> işi. Milly'yi müşahede altında tutmaya niyetli."</p>

  <p class="normal">"Öyleyse niye 'hastalık' değil diyorsun? Önemli bir hastalık olmalı."</p>

  <p class="normal">Mrs. Stringham önemini her haliyle ele veriyordu. "Milly'nin zannettiği hastalık değil sadece."</p>

  <p class="normal">"Başka bir hastalık mı?"</p>

  <p class="normal">"Başka bir hastalık."</p>

  <p class="normal">"Onun zannettiği hastalık için muayene ederken başka bir şey mi bulmuş?"</p>

  <p class="normal">"Başka bir şey, evet."</p>

  <p class="normal">"Ne bulmuş peki?"</p>

  <p class="normal">"Aman!" diye haykırdı Mrs. Stringham. "Öğrenmekten Tanrı beni korusun!"</p>

  <p class="normal">"Ne olduğunu söylemedi mi?"</p>

  <p class="normal">Ama zavallı Susie kendini toparlamıştı. "Yani gerçekten hastaysa zaten zamanı gelince öğreneceğim demek istiyorum. Sir Luke durumu tartıyor, bu konuda ona güvenebilirim – çünkü bana güvendiğini hissediyorum. Tartıyor." diye tekrarladı.</p>

  <p class="normal">"Yani emin değil mi?"</p>

  <p class="normal">"Şimdilik gözlüyor. Bunu kastettiğini sanıyorum. Milly şimdi gidecek, ama üç ay sonra tekrar görünecek ona."</p>

  <p class="normal">"Öyleyse bence bu arada bizi korkutmaması lazım."</p>

  <p class="normal">Büyük hekimin saflarında yerini almış olan Susie bu sözle biraz irkildi. En azından belli belirsiz bir sitem sergiledi. "Onun mutluluğu için seferber olmak bizi korkutur mu?"</p>

  <p class="normal">Mrs. Lowder taviz vermedi. "Evet, <span class="ideitalik">beni</span> korkutuyor. Ben iyice anlayıncaya kadar daima korkarım – bu şekilde adlandırabilirim. Ne gibi bir mutluluktan söz ediyor?"</p>

  <p class="normal">Mrs. Stringham buna duraksamadan cevap verdi. "Canım, biliyorsun işte!"</p>

  <p class="normal">Bunu öyle bir tonda söylemişti ki, arkadaşının anlamaması imkânsızdı; gerçekten de bir iki saniye sonra anladığı belli oldu. Belki aniden işin hafif esprili yanı da devreye girip yardımcı olduğundan, olumlu denebilecek şekilde karşıladı. "Pekâlâ, diyelim ki anladım. Mesele şu..." Ama sorusu o kadar anlam yüklüydü ki, devamını getirmedi.</p>

  <p class="normal">"Bunun onu tedavi edip etmeyeceği mi?"</p>

  <p class="normal">"Aynen öyle. Kesin bir çare mi – ilacı bu mu?"</p>

  <p class="normal">"Bence buna kendimiz de karar verebiliriz!" dedi Mrs. Stringham incelikle.</p>

  <p class="normal">"Ama biz hasta değiliz."</p>

  <p class="normal">"Hayatım, hiç âşık olmadın mı?" diye sordu Susan Shepherd.</p>

  <p class="normal">"Oldum yavrucuğum, ama doktor tavsiyesiyle değil."</p>

  <p class="normal">Maud Manningham ister istemez anlık bir neşeyle konuşmuştu; bu da –neyse ki– konuğunun moralini yükseltecek bir meydan okuma işlevi gördü. "Elbette âşık olmak için ondan izin istemiyoruz. Ama bunun yararlı olacağını düşündüğünü bilmek önemli."</p>

  <p class="normal">"Ama şekerim," diye haykırdı Mrs. Lowder, "bana kalırsa o söylemese de bunu zaten biliyoruz. Yani bize söyleyebileceği tek şey buysa..."</p>

  <p class="normal">"Yo," diye araya girdi Mrs. Stringham, "<span class="ideitalik">tek</span> şey değil. Sir Luke'un başka şeyler de söyleyeceğini seziyorum; beni yetersiz bir konuşmayla başından savdığını sanmıyorum. Onunla tekrar görüşeceğiz, bunu talep edeceğini ima etti. Yani boşuna olmayacak."</p>

  <p class="normal">"Öyleyse niçin olacak? Teklif edeceği biri olduğunu mu söylemek istiyorsun? Sen hiçbir şey söylemedin mi yani?"</p>

  <p class="normal">Mrs. Stringham sorulara gereğince cevap verdi. "Ne demek istediğini anladığımı belli ettim. Bundan fazlasını yapamazdım. Ayrıntıya girme yetkisini bulmadım kendimde, ama ziyareti beni allak bullak ettiği halde, önceki akşam senden öğrendiklerim beni teselli etti."</p>

  <p class="normal">"Milly ve Kate'ten ayrıldıktan sonra sana arabada söylediklerim mi?"</p>

  <p class="normal">"Belli ki sen üç dakikada durumu kavramışsın. Şimdi, o döndükten, ben de kendisiyle tanıştıktan ve kendi izlenimlerimi oluşturduktan sonra, senin muhteşem olduğunu düşünüyorum." dedi Mrs. Stringham.</p>

  <p class="normal">"Elbette muhteşemdim. Hayatta başka türlü oldum mu hiç?" diye sordu Maud Manningham. "Ama biliyor musun, Milly Merton Densher'la evlenirse muhteşem olmayacak."</p>

  <p class="normal">"İnsanın sevdiği erkekle evlenmesi daima muhteşemdir. Ama biz pek aceleci davranıyoruz!" dedi Mrs. Stringham, hüzünlü bir tebessümle.</p>

  <p class="normal">"Durum benim gördüğüm gibiyse zaten acele etmek gerekir. Aslına bakarsan, önceki gece, Kate'i almak üzere seninle geri dönerken bu konudaki içgüdülerim dışında ne biliyordum? Hislerim yeterliydi – adamın döndüğünü adım gibi biliyordum."</p>

  <p class="normal">"Ben de zaten bu yüzden muhteşem olduğunu söylüyorum. Yine de sen önce onu bir gör." dedi Mrs. Stringham.</p>

  <p class="normal">"Derhal göreceğim." dedi Mrs. Lowder kararlı bir edayla. "Peki, nedir izlenimlerin?"</p>

  <p class="normal">Mrs. Stringham'ın izlenimleri şüphelerinin ardında kaybolmuş gibiydi. "Milly'yi nasıl sevebilir?"</p>

  <p class="normal">Arkadaşı her zamanki oturaklı tavrıyla yapıştırdı cevabı: "Yol gösterilerek."</p>

  <p class="normal">"Öyleyse Tanrı aşkına," dedi Mrs. Stringham inlercesine, "ona yolu göster! İpleri senin elinde gibi geliyor bana."</p>

  <p class="normal">Maud Lowder gözlerini arkadaşına dikti. "Onunla ilgili izlenimin bu mu?"</p>

  <p class="normal">"Seninle ilgili izlenimim bu şekerim. Sen herkesi idare ediyorsun."</p>

  <p class="normal">Mrs. Lowder gözlerini arkadaşından ayırmamıştı; Susan Shepherd şaşırtıcı biçimde onu memnun ettiği için samimiyetsizlik hissetmiyordu. Ancak önemli bir sınırlama vardı. "Kate'i idare etmiyorum."</p>

  <p class="normal">Bu sözlerde arkadaşının daha önce kendisinden duymadığı bir ima yatıyordu – Mrs. Stringham'ı dehşete düşüren bir anlam. "Kate'in onu sevdiğini mi söylemek istiyorsun?"</p>

  <p class="normal">Bildiğimiz gibi Lancaster Gate'in ev sahibesi bu gerçeği o ana kadar gizlemişti, arkadaşının ani sorusu yüz ifadesinde bir değişikliğe sebep oldu. Gözlerini kırptı – ardından soruyu dikkatle inceledi, sonra da belki istemeden kendini ele vererek, belki sadece bir karara varıp Mrs. Stringham'ın şaşkınlığından etkilenerek her türlü sonucu kabullendi. Susan Shepherd'ın gözünde sadece bu sonuçlara razı olmakla kalmıyordu; ansızın sonuçların amacına tahmininden daha fazla yardımcı olacağını fark etmişti. Gerçekten de Mrs. Lowder'daki bu değişim bir sabırsızlıkla kendini belli etti; önemli bir gerçeği özenle gizlemişti ve akıllıca gizlemediğinin söylenmesini istemezdi. Bununla birlikte, Susie düşünemediği için onun nezdinde epeyce aptal durumuna düştüğünü hissetti. Ne var ki Susie'nin şu anda, yeni bilgilerin ışığında en çok düşündüğü şey, Kate'in inanılmaz ikiyüzlülüğüydü. Haykırışına bir cevap beklerken bunu düşünme fırsatı buldu. "Kate sevdiğini sanıyor. Ama yanılıyor. Ve kimse de bilmiyor." Mrs. Lowder bu belirgin ve belirleyici noktalara değinerek cevap verdi. Ama bu kadarla kalmadı. "<span class="ideitalik">Sen</span> bilmiyorsun – senin benimseyeceğin tutum bu olmalı. Daha doğrusu kesinlikle reddettiğin yolunda bir tutum olmalı."</p>

  <p class="normal">"Onu sevdiğini reddetmek mi?"</p>

  <p class="normal">"Sevdiğini zannettiğini bile reddetmek. Kesinlikle, mutlak biçimde. Böyle bir şeyin kulağına geldiğini bile reddedeceksin."</p>

  <p class="normal">Susie bu yeni görevi göğüslemeye çalıştı. "Milly'ye mi yani – sorarsa?"</p>

  <p class="normal">"Elbette Milly'ye. Başka kimse sormayacak zaten."</p>

  <p class="normal">"Aslında," dedi Mrs. Stringham birkaç saniye sonra, "Milly sormaz."</p>

  <p class="normal">Mrs. Lowder şaşırdı. "Emin misin?"</p>

  <p class="normal">"Evet, düşünüyorum da, eminim. Neyse ki öyle. Ben yalan söylemeyi beceremem."</p>

  <p class="normal">"Tanrı'ya şükür ben beceririm," dedi Mrs. Lowder, neredeyse aşağılayıcı bir tonda; "yapılacak en iyi şey yalan söylemekse beceririm. İnsan her zaman en iyisini yapmalı. Ama bu durumda belki yalansız da idare ederiz." diye devam etti. Konuya ilgisi artmıştı; arkadaşı birkaç dakika sonra onun daha büyük bir şevkle, hararetle konuştuğunu fark etti – bir süre sonra da farkı yaratan şeyin ne olduğunu anladı. Mrs. Stringham bunu o sırada, ama belli belirsiz fark etti; önce sadece Maud'un ona yardım etmek için bir sebep bulduğunu anladı. Sebep, tuhaf biçimde kendisinin de Maud'a yardım edebilmesiydi; bu amaçla şimdi yalan söylemeye bile hazır olduğunu bildirmek istiyordu. Belki de onun için en can alıcı nokta, bu uygulamanın toplumsal ahlaka uygunluğu konusundaki şüphesinin ev sahibesinin canını biraz sıkmasıydı; bu ileride daha belirgin bir bakış açısı oluşturacaktı. Kate'in yanılgısına, teyzesinin ifade ettiği şekliyle, sevgisi konusundaki, ortadan kaldırılabilecek yanılgısına ilişkin gerçek – görünüşe bakılırsa daha yakın bir ilişki içinde hareket edecekleri zemin buydu. Mrs. Stringham, Kate'in yanılgısının ortadan kaldırılması görevine tayin edilmişti – ancak doğruyu söylemek gerekirse, bunun hangi yöntemlerle başarılacağını henüz anlamış değildi. Yoksa sadece Mr. Densher'ın mı yanılgısı ortadan kaldırılacaktı? Bunun başarılması, başka şeylerin de başarılmasını sağlayabilirdi. Ne yazık ki, bu görev karşısında Susie'nin cesareti şimdiden kırılmıştı. Milly'nin inandığı şeye kendisinin de yürekten inandığına kaniydi; şimdi Milly için uğraşmak korkunç bir çaba gerektiriyordu. Bütün bunlar zihninde bulanık biçimde mevcuttu – bu sorular bulutunun içinden Maud Manningham'ın oturan iri cüssesi giderek belirginleşen, hatta fikir teatisinde bir kehanet biçimine bürünen bir kütle olarak yükseliyordu. Kehanet dile getirildi – en azından işleyişini az önce izlediği süreçle tamamen uyuşan bir anlam çıktı ortaya. Anlamı şuydu: "Evet, sana Milly konusunda yardım edeceğim, çünkü bunu başarırsak, bu sayede ben de Kate konusunda yardım almış olacağım." Mrs. Stringham artık bu bakış açısını benimseyebilirdi. Ansızın, ne kadar tuhaf da olsa, Kate'in aleyhine, en azından Mrs. Lowder'ın yüce gönüllü, endişeli değerlendirmesine göre Kate'in lehine çaba göstermeye hevesli olduğunu fark etti. Kısacası, Kate'in ne olacağını umursamadığını fark etti – sadece içten içe Kate'in kaderinin baskın olduğundan emindi. Kate tehlikede değildi, Kate acınacak durumda değildi; Kate Croy, ne olursa olsun, Kate Croy'u korurdu. Ayrıca bu arada arkadaşının, kendisinden de süratli hareket etmekte olduğunu gördü. Mrs. Lowder zihninde şimdiden genel hatlarıyla bir hareket planı çizmişti, bu planı bütün canlılığıyla ortaya attı: "Birkaç gün daha kalmanız lazım, her ikiniz de vakit geçirmeden onunla birlikte akşam yemeğinde buluşmalısınız." Maud buna ek olarak merhamet içgüdüsüyle, öngörüyle iki gece önce buna büyük ölçüde zemin hazırlamış olduğunu da belirtti. "Zavallı kızcağız, sen şalını almak üzere gittiğinde ikimiz konuşurken kendini ele verdi."</p>

  <p class="normal">"Daha sonra bana anlatmıştın, hatırlıyorum. Gerçi benim de enikonu hissettiğimden fazla bir şey değildi." dedi Susie, kendi hakkını da vererek.</p>

  <p class="normal">Ama Mrs. Lowder bu sözler üzerine kendisine öyle bir baktı ki, Susie kendi söylediğinden şüpheye düştü: "Bu müthiş fedakârlığından ders almalıyım herhalde."</p>

  <p class="normal">"Fedakârlık mı?" dedi Mrs. Stringham. "Ben hiçbir şeyi feda etmiyorum ki – aksine, sıkı sıkı tutuyorum."</p>

  <p class="normal">Ev sahibesi tahammülü zorlanmışçasına, biraz sert bir tavırla, pirinç kaplı, kapaklı yazı masasına döndü, üzerindeki bir iki nesneyi oynattı. "<span class="ideitalik">Ben</span> feda ediyorum ama. Biliyorsun, onun için düşündüğüm kişi Mr. Densher gibi biri değildi kesinlikle. Pekâlâ mümkün olduğunu düşündüğüm ihtimalleri biliyorsun."</p>

  <p class="normal">"Sen muhteşemdin." dedi Susie, arkadaşının hakkını vererek. "Dük, düşes, prenses, saray, beni de inandırdın bunlara. Ne var ki <span class="ideitalik">o</span> inanmıyor. Bunları istemiyor; gelişmeler göz önüne alınırsa, iyi ki de istemiyor. Öyleyse ne yapabiliriz? Emin ol pek çok hayalim vardı. Ama artık tek bir hayalim var."</p>

  <p class="normal">Mrs. Stringham'ın bu son sözleri söylerkenki ses tonu anlamını o kadar belli ediyordu ki, Mrs. Lowder'a anladığını göstermek kalıyordu sadece. Bir süre durumu sessizce düşündüler. "Onun istediği şeyi elde etmesi mi?"</p>

  <p class="normal">"Eğer ona gerçekten bir yararı dokunacaksa, evet."</p>

  <p class="normal">Mrs. Lowder ne yararı dokunabileceğini düşünürmüş gibi göründü, ama o anda başka şey söyledi. "Aslında beni biraz kışkırtıyor, biliyor musun – ne de olsa duyarsız bir insanım. Neler düşünmüştüm. Elbette bu gerekeni yapmamıza engel değil."</p>

  <p class="normal">"Milly'yi olduğu gibi kabul etmeliyiz." dedi Mrs. Stringham bunun üzerine.</p>

  <p class="normal">"Mr. Densher'ı da olduğu gibi kabul etmeliyiz." Mrs. Lowder acı acı güldü. "Keşke daha iyi olsaydı!"</p>

  <p class="normal">"Daha iyi olsaydı," diye cevap verdi arkadaşı, "onu yeğenine isterdin, o zaman da Milly engel teşkil ederdi. <span class="ideitalik">Senin</span> için engel teşkil ederdi yani." diye ekledi Susie.</p>

  <p class="normal">"Zaten bu durumda da ediyor – gerçi artık önemi yok ya. Ama Kate'le ikisini –hem de siz buraya gelir gelmez– bir ikili olarak gördüm. Senin kızın benimkine yardım edeceğini tahmin ettim – bunu sana söylemekte bir sakınca görmüyorum, herhalde size kucak açmamın bir nedeninin de bu olduğunu söyleyeceksin. Neler feda ettiğimi görüyorsun işte. Feda ediyorum. Ama bu tutumu benimseyince," diye devam etti Mrs. Lowder, "layığıyla benimsiyorum. Yani her şeye güle güle. Hoş geldin Mrs. Densher! Tanrım!" diye homurdandı.</p>

  <p class="normal">Susie pes etmedi. "Benim kız Mrs. Densher olarak bile önemli biri olacak."</p>

  <p class="normal">"Evet, bir hiç olmayacak. Ayrıca," dedi Mrs. Lowder, "kendi kendimize gelin güvey oluyoruz."</p>

  <p class="normal">Arkadaşı üzülerek onayladı. "Koşulları unutuyoruz."</p>

  <p class="normal">"Yine de ilginç." Mrs. Lowder'ın aklına başka bir şey gelmişti. "Densher da aslında bir hiç değil." Daha önce sorduğu, ama arkadaşının o sırada cevap vermediği soruya döndü yine. "Sahi, nasıl buldun onu?"</p>

  <p class="normal">Susan Shepherd bu soru karşısında kendisinin bile bilmediği bir sebepten ötürü biraz temkinli olma ihtiyacı hissetti. Bu yüzden de ayrıntıya girmedi. "Çok hoş buldum."</p>

  <p class="normal">Mrs. Lowder'a, insanların tamamen samimi olmadıklarında başvurduğu bir yöntemle, aşırı bir ısrarla baktı – bakışı etkisini gösterdi. "Evet, çok hoştur."</p>

  <p class="normal">Ne var ki bu sözlerin etkisi de bir o kadar belirgindi, Mrs. Stringham'ın neredeyse tekrar neşelenmesine yol açtı. "Onu beğenmediğini sanıyordum!"</p>

  <p class="normal">"Kate için beğenmiyorum."</p>

  <p class="normal">"Ama Milly için de beğenmiyorsun."</p>

  <p class="normal">Mrs. Stringham bunu söylerken ayağa kalkmıştı, arkadaşı da kalktı. "Şekerim, kendim için beğeniyorum."</p>

  <p class="normal">"En iyisi de bu zaten."</p>

  <p class="normal">"Eh, bu da bir şey. Yeğenime layık değil, size de layık değil. Ben teyzeyim, zavallıyım, enayiyim."</p>

  <p class="normal">"Ama <span class="ideitalik">ben</span> değilim – bunların hiçbiri değilim." dedi Susie.</p>

  <p class="normal">Ama arkadaşı devam etti. "Başkaları için yaşıyor insan. Sen de öylesin. Ben kendim için yaşasam ona hiç itirazım olmazdı."</p>

  <p class="normal">Mrs. Stringham daha sağlamdı. "Ben onu hoş buluyorsam, nasıl yaşadığımdan bağımsız olarak hoş buluyorum."</p>

  <p class="normal">Mrs. Lowder bunun üzerine pes etti. Sadece bir an duraksadıktan sonra bir kahkahayla kendini ele verdi. "Elbette kendi içinde iyi biri."</p>

  <p class="normal">"Ben de fazlasını iddia etmiyorum." dedi Susie daha ölçülü bir tavırla ve bu ayrıntıyla –Merton Densher'ın "kendi içinde" ne olduğuyla– ilk konsey toplantısı biraz ilgisiz bir tonda, fiilen sona erdi.</p>
</body>
</html>
