<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_29">II</h2>

  <p class="normal">Perşembe günü geldiğinde Densher'ın tahminlerinde tamamen de yanılmadığını görmesi müthişti. Kate ona her şeyi açıklamamıştı gerçi, ama on beşinci dakikanın sonunda birçok şeyi de açıklamıştı. Konuşmaya salı günkü görüşmelerinde her şeyin anlaşılmamış olduğuna şaşırdığını belirterek başladı. Densher şimdi onun düzenleyişiyle bütün parçaların az çok yerine oturduğunu görüyordu; üstelik Kate arada geçen süreyi bu parçaları evirip çevirmekle, yerleştirmekle geçirmiş de değildi. Zihnindeki genel netlik yorgun ve perişan değil, cıvıl cıvıl ve alımlı görünmesini sağlıyordu; Amerikalı hanımların ikna edilmesi –abes bir varsayımdı– söz konusu olmamakla birlikte, Maud Teyze konusunda biraz daha çaba göstermeyi zorunlu kıldıkları da barizdi. Maud Teyze onlara o kadar kibar davranmışken, "İzniniz olursa sizin evinizde buluşacağız, ama bunu sır olarak saklamakta bize yardımcı olacağınızdan eminiz." denemezdi. Maud Teyze'yle konuşmaları kaçınılmazdı – bir şey söylememelerini rica etmek abesti; Kate konuşmaya kendiliğinden başladığında bütün bunları ele almıştı. O gün Kate'in genelde ele aldıkları Densher açısından gerçekten olağanüstüydü; ne var ki her şeyi baştan sona değil, parça parça söylettiği hissine de kapılmış olabilirdi. Bununla birlikte, daima Kate'ten ne kadar çok şey isterse Kate'in vermeye o kadar hazır olduğunu hissetmişti. Daha Amerika'ya gitmeden önce bile, birkaç kere, "Dolabın anahtarı sende, tahminimce evlendiğimizde şekeri bana parça parça vereceksin." demişti Kate'e. Kate de besininin şeker olacağını düşündüğüne sevindiğini söylemiş, bu öngörülen aile düzeni adeta şimdiden yürürlüğe konmuştu. Doğruyu söylemek gerekirse şu anda dolaptan çıkan malzeme pek de tatlı sayılmazdı kuşkusuz, ama Densher'ın acil ihtiyacını bir şekilde karşılıyordu. Her halükârda, Kate'in açıklamaları daha fazla soruya yol açsa da, bu sorular ne onları yoruyor ne de Kate'in sabrını tüketiyordu. Açıklamalar doğal olarak basitti; örneğin Miss Theale'in onlara bir yardımı dokunamayacağına dair açıklama. Densher bu konuda kendi düşündüğü ihtimali açıkça dile getirdi. "Burada buluşamayacağımıza, açık havadan ve kalabalık yerlerden de bıktığımıza göre, salı günkü gibi bir cankurtaran sandalı hiç yoktan iyidir diye düşünüyorum iki gündür. Ama dostlarımız bu merciye hesap vermek durumundaysa söylenecek daha fazla bir şey yok kuşkusuz. Tanrı'ya şükür, korkunç gecikmemizin tabutuna bir çivi daha çakıldığı anlamına geliyor." Lafı daha fazla uzatmadan bundan çıkarılacak dersi ifade etti memnuniyetle. "Umarım artık bu şekilde idare edemeyeceğimizi anlıyorsundur."</p>

  <p class="normal">Kate'in buna gülmesinin sebebi –keyfi gerçekten yerindeydi– otelde Densher'ın, görünüşe bakılırsa en çok tadını çıkardığı imkândı. "Sadece Milly'yle konuştuğun düşünülürse fikrin harika." Ama kendi iyimserliği de harikaydı. "Belki de alışırsın ona – alışacaksın. Haklısın – yeter ki bizimle birlikte ya da yakınımızda olsunlar." İkisinin de sevimli dostlar sıfatıyla onlara ister istemez destek olacaklarını da açıkça söyledi. "Maud Teyze'ye söylerler, ama kapıları bize açık olur; o başka mesele. Bir dost daima yardımcı olur – Milly benim dostum." Bu arada Mrs. Stringham'ı bir yana bırakmış, meseleyi Milly'ye indirgemişti. "Üstelik bizden özellikle hoşlanıyor. Senden özellikle hoşlanıyor. Bunu değerlendir bence." Densher sert ültimatomuna, artık böyle idare edemeyeceklerini kesin biçimde hatırlatmasına Kate'in aldırmadığını hissetti; zaten ilişkilerinin başından beri Densher'ın kimi sözlerine –genellikle keskin sözlerine– fiilen, ısrarla tepki vermeme huyu vardı. Tepkisini daha alışılmadık yollardan belli ederdi. Şimdi de aynı şeyi yapıyordu; Densher aslında umurunda olmadığını düşünmüyordu. Bununla birlikte, Kate ikincil bir meseleyi ele aldı. "Burada buluşamayacağımızı söylüyorsun, ama bak, buluşuyoruz işte. Bundan daha hoş bir durum olabilir mi?"</p>

  <p class="normal">Niyeti Densher'a işkence etmek değildi – Densher öyle olduğunu da düşünmüyordu, ama eve biraz gergin gelmişti, dolayısıyla Kate bunu bir lütuf olarak niteleyince kaşları biraz çatıldı. Esarete dönüşe benzemiyor muydu biraz? Üstü örtülü, allanıp pullanmış bir esaretti belki, ama Densher içten içe Lancaster Gate'in en yüksek düzeydeki imtiyazlarının bile asla özgürlüklerinin işareti olamayacağını biliyordu. Üst katta, oturma odası olarak düzenlenmiş, ama belli ki kullanılmayan –teklifsizliğe izin vermeyen bir mekândı– ve akla gelebilecek en çirkin mavi tonunda döşenmiş küçük misafir odalarından birindeydiler. Densher içeri girer girmez ilgiyle kapalı kapılara bakmış, Kate bu ilgisine cevaben sakıncası olmadığını, Maud Teyze'nin –bu defalık– onlara cömert davrandığını söylemişti; yalnız kalabileceklerdi, korkulacak bir şey yoktu. Ancak Kate'in bu konuya yeniden değinmesi Densher'ı daha doğrudan etkiledi, meseleye daha da çok yaklaştırdı. Gerçekten yalnızdılar – bir sakıncası yoktu; kapalı kapılara tekrar baktı, izinli yalnızlığı, koca evin oturaklı sessizliğini içine sindirdi. Aynı anda bunlarla Kate'in güçlü, büyüleyici iradesi sayesinde içinde iki kat canlanan bir şey arasında bağlantı kurdu. Vardığı nokta, Kate'in kaçamak davranmasına tahammül edemeyeceğiydi – etmesi mümkün değildi! Güçlük çıkarmasına, kaçamak davranmasına tahammül edemezdi, etmeyecekti. Zekâ ya da kişilik bakımından ne kadar arzulanır olursa olsun, onun kendisinden daha derin olmasını istemiyordu; iletişimlerinin dolambaçsız, kolay, ilişkilerinin bağımsız olabileceği bir konumda istiyordu onu. Bunun etkisiyle birkaç saniye sonra, "Beni olduğum gibi kabul eder misin?" diye sordu.</p>

  <p class="normal">Sözlerindeki gerçeklik Kate'in benzinin hafifçe solmasına yol açtı – Densher'ın nazarında bu, Kate'in güçlü iradesini harika biçimde yumuşatıyordu; az sonra genç kızın o güne kadar kullandığı en etkileyici ses tonuyla cevap vermesi memnuniyetini iyice artırdı. "Lütfen kendimi denememe izin ver! Emin ol önümü açıkça görüyorum – mani olma; beni bekle, zaman tanı bana. Canım benim," dedi Kate, "bana inanman yeterli, her şey çok güzel olacak."</p>

  <p class="normal">Densher Kate'in sanki zaten inanmıyormuş gibi kendisine inanmasından söz etmesini dinlemek için dönmemişti Londra'ya; Kate'in yakarışının katlanılmaz kıldığı ani bir yoğunlukla onu sımsıkı kavramak üzere dönmüştü – bunu şimdi bir anda anlamıştı. Kate'i sıkıca tutup, neredeyse öfkeyle, "Beni seviyor musun, seviyor musun, seviyor musun?" dedi; Kate sanki Densher kendisine vurabilirmiş, ama bunu minnetle kabul etmeye hazırmış gibi gözlerini kapadı. Teslimiyeti cevabı, cevabı teslimiyetiydi; Densher söylediklerini neredeyse işitmemekle birlikte o kadar etkilendi ki, o anda içten içe onu elinde tuttuğunu hissetti. Birbirlerine uzun uzun sarılmaları, kaçamağın hezimetiydi; Densher böylece sunduğu şeylerin Kate'in nazarındaki gerçekliğinden emin oldu. Kelimelerle ifade edilen bir vaatten daha etkiliydi; Densher daha sonra düşündüğünde Kate'in muhteşem biçimde samimi olduğu şeklinde niteledi bunu. Zaten tek istediği de buydu – samimiyet neredeyse her şeyi taşıyabilecek bir temeldi. Bu o kadar çok şeyi pürüzsüz biçimde hallediyordu ki, ondan alacağı bir söz kalmamıştı. Yeminler, taahhütler bir yana, artık konuşabilirlerdi. Esasen meseleler ancak şimdi masaya yatırılmış gibiydi. Kate'in kendi planını uygulamak konusundaki yakarısını Densher beş dakikanın sonunda daha açık seçik biçimde ele almıştı; az önce olanların yarattığı farkın, Kate'in seçimi lehine bir fark olduğu belirginleşmişti. Tutulacak yol nasılsa ansızın bir ayrıntıya dönüşmüştü – Kate'in alanı ve sorumluluğuydu; zekâsının tutkusuyla bir bütün olduğu da daha tutarlı bir belirginlik kazanmıştı. Densher, "Sürekli sana güvenmediğim konusunu açmak istemiyorum elbette." derken hoşgörülü bir tebessüm takınabiliyordu.</p>

  <p class="normal">"Umarım istemiyorsundur! Ne yapmak istediğimi zannediyorsun ki?"</p>

  <p class="normal">Densher'ın ne zannettiğini gerçekten biraz düşünmesi gerekti; aklına ilk gelen, doğal olarak, sürdürdükleri oyunun esasen tuhaf olmasıydı ve buna ancak açıkça değinebilirdi. "Bu kadar özel biçimde vakit kazanmaya çalışmak, çoğu kişinin gözünde, en hafif deyimiyle enayilik." Her şeye rağmen, ziyareti boyunca, "olduğum gibi" kozuna bir daha başvurmadı. Eskiden olduğu halinde ne kadar parasızsa, şimdi olduğu halinde de o kadar parasızdı ve aslına bakılırsa, muhtemelen hep de öyle olacaktı; oysa Kate'in, birkaç ay önceki haline kıyasla kaybedecek epeyce daha fazla şeyi vardı. Densher Lancaster Gate'te buluşmalarının, istasyonlarda ya da parklarda buluşmaya oranla bu gerçeği nasıl öne çıkardığını pekâlâ görüyordu; öte yandan bunu orada buluşmamaya mazeret olarak kullanamazdı. Mrs. Lowder kayıtsız kalıyorsa, kayıtsızlığı bir bakıma Kate'in onu olduğu gibi kabul ettiği takdirde feda edeceği şeylere bir yenisini eklemiş oluyordu. Kısacası, Kate onunla ilişkisini o kadar ustalıkla yürütüyordu ki, sanki hâlâ bekleyiş halinde olmalarını bu oturma odasının çirkin mavisinden, çiçekli Sèvres porselenlerinden, girift süslemeli pirinçlerinden farklı biçimde ifade ediyordu. Densher Maud Teyze konusunda onu bir kez daha sıkıştırdığında, az sonra mecburen kendisiyle görüştüğünde anlayacağını söyleyerek neredeyse her şeyi söylemiş oldu. Densher bunun üzerine, "Yani ikna olacağına dair <span class="ideitalik">kesin</span> bir işaret olduğunu mu söylemek istiyorsun?" diye sordu. "Benim sözünü ettiğim, onun riyakârlıkları ya da cesur düzenbazlıkları değil sadece." diye açıkladı. "Unutma ki, biz ne kadar zeki ya da kabul ediyorum, güçlü bir ikili olsak da, onu parmağımızda oynatabildiğimiz kadar o da bizi parmağında oynatabilir."</p>

  <p class="normal">"O <span class="ideitalik">beni</span> parmağında oynatmak istemiyor hayatım," dedi Kate açıkça, "gerekmedikçe bana katiyen acı çektirmek istemiyor. Fazlasıyla seviyor beni ve onun yaptığı ya da yapmadığı her şeyin bir değeri var. <span class="ideitalik">Bunun</span> –bizimle ilgili bugünkü tutumunun– bir değeri var. Bana kalırsa şu anda odasında, sen burada benimleyken kesinlikle odasından dışarı çıkmıyor. Ama bu 'parmağında oynatmak' değil – katiyen değil."</p>

  <p class="normal">"Onun onayı ve bir çek değilse mesele nedir o zaman?" diye sordu delikanlı.</p>

  <p class="normal">Kate'in cevabı gediksizdi. "Küçük hesaplar peşinde olmaması sadece. O önemsiz ayrıntıların fevkinde bir insan. Bize <span class="ideitalik">genelde</span> güveniyor; köşe bucakta peşimize düşmeye niyeti yok; bir şeyi açıkça istersek," dedi Kate, "omuz silkip üzerinde durmaz. Gerçekten tek bir kusuru var – bizimle ilgili benimsediği yaklaşımda ayrıntılara kayıtsız. Ne var ki," diye devam etti neşeyle, "biz onunla ayrıntılar konusunda mücadele etmiyoruz."</p>

  <p class="normal">"Bana öyle geliyor ki," dedi Densher biraz düşündükten sonra, "onu ayrıntılarda aldatıyoruz." Bu cümlesi, ağzından çıktığı anda hem onda, hem de arkadaşında, az önceki kucaklaşmalarının üzerlerinde bıraktığı mutluluk halesi için söylenmiş hissini yarattı.</p>

  <p class="normal">Bununla birlikte, Kate'in kafasında bu olayla ilgili herhangi bir karışıklık yoktu; Densher onun bu kadar küçük bir şey yüzünden suçluluk duymayacağını mutlulukla gördü. "Bir daha yapabileceğimizi –yani burada buluşabileceğimizi– söylemek istemiyorum." diye açıkladı Kate.</p>

  <p class="normal">Gerçekten de Densher bir daha nerede buluşabileceklerini düşünüyordu. Lancaster Gate bu kadar kısıtlıysa, mesele tekrar ortaya çıkıyordu. "Bir daha hiç gelemez miyim?"</p>

  <p class="normal">"Elbette gelirsin – onu görmeye. Aslında," dedi arkadaşı gülümseyerek, "sana âşık olan o."</p>

  <p class="normal">Ama bu Densher'ın –biraz daha ciddiyetle– ona bir süre bakmasına yol açtı. "Herkesin bana âşık olduğu zannına kapılma."</p>

  <p class="normal">Kate duraksadı. "Herkes demiyorum."</p>

  <p class="normal">"Az önce Miss Theale'i söyledin."</p>

  <p class="normal">"Senden hoşlandığını söyledim, evet."</p>

  <p class="normal">"Eh, aynı kapıya çıkar." Ama ardından, önceki konuya döndü: "Mrs. Lowder'a bizzat teşekkür etmem gerekir elbette. Yani bu imkânı sağladığı için – kendi adıma."</p>

  <p class="normal">"Aman, çok da fazla teşekkür etme!" Kate genelde tedbirli olma gerekliliğini vurgulamanın yanı sıra, "bu imkân"ın çağrıştırdıklarına yönelik alaylı bir neşe sergiliyordu. "Ne için teşekkür ettiğini merak eder sonra!"</p>

  <p class="normal">Densher uyarının her iki yönünün de hakkını verdi. "Doğru, her şeyi de söyleyemem ona."</p>

  <p class="normal">Belki bu kadar ciddi bir tonda konuştuğu için, Kate gene güldü. Ama hafif bir tonda karşılık verdi. "Ona hiçbir şey 'söyleyemezsin', önemi de yok zaten. Ama ona iyi davran. Memnun et onu, ne kadar zeki olduğunu göster – ama çaba gösterdiğini belli etmeden. Ona karşı sevimli ol yeter, başka bir şey yapman gerekmez."</p>

  <p class="normal">Ama Kate de meseleyi fazlasıyla basitleştirmişti. "Anladığım kadarıyla ona karşı 'sevimli' olabilmek için senden vazgeçtiğim kanısını uyandırmam şart – bunu da ölsem yapmam! Bu oyundan başka bir şey değil." dedi Densher hararetle.</p>

  <p class="normal">"Elbette oyun. Ama sen görüşmelerimizden ne kadar hoşlandığını ona hatırlattıkça benden vazgeçtiğini –ya da benim senden vazgeçtiğimi– düşünmesine imkân yok."</p>

  <p class="normal">"Eğer bizi inatçı ve tutarlı bir konumda görecekse, ne yararı olacak?" diye sordu Densher.</p>

  <p class="normal">Kate bir an tereddüt etti. "Neyin ne yararı olacak?"</p>

  <p class="normal">"Benim onu memnun etmemin – herhangi bir şeyin. Memnun edemem onu." diye kestirip attı Densher.</p>

  <p class="normal">Densher'ın tutarsızlığı karşısında hayal kırıklığına uğrayan Kate yine gözlerini dikip baktı ona, ancak sonucunda şikâyetten daha olumlu bir şey çıktı. "Öyleyse <span class="ideitalik">ben</span> memnun ederim. Sen onu bana bırak." Ardından ikisini az önce birleştiren güdüyle tekrar Densher'a yaklaşıp aynı şefkatle sarıldı. Böylece daha önceki yakarısını yeniliyor, tekrarlıyordu; Densher'ın karşılık vermesiyle en önemli gerçek açıklığa kavuşmuş oluyordu. Birbirlerini bu şekilde sahiplenmek, bir şekilde <span class="ideitalik">her şeyi</span> açıklığa kavuşturuyordu. Bunun Densher üzerindeki etkisi, bir kez daha, bu koşullarda, cömertlikten başka bir tutum benimseyememesi oldu. Her şeyi o kadar tereddüt etmeden Kate'e bırakmıştı ki, Kate birkaç saniye sonra daha önceki –ve görünüşe bakılırsa kesinlikle– en değerli fikirlerine döndü. "Az önce beni Milly'nin sana âşık olduğunu söylemekle suçladın. Doğrusunu istersen, evet, öyle diyorum. Bize bu şekilde yararı dokunacak işte. Onun seninle görüşmesi için bir gerekçe teşkil edecek – dolayısıyla bizim ilişkimizi sürdürmemize yardımcı olacak."</p>

  <p class="normal">Densher hayretle baktı ona – Kate her bakımdan şaşırtıcıydı. "Peki <span class="ideitalik">benim</span> <span class="ideitalik">onunla</span> görüşmem için ne gibi bir gerekçe teşkil edecek?"</p>

  <p class="normal">"Benim için bir sakıncası yok!" dedi Kate gülümseyerek.</p>

  <p class="normal">"Onu ayartmamın mı sakıncası yok?"</p>

  <p class="normal">Kate farklı şekilde ifade etti. "<span class="ideitalik">Onun seni</span> ayartmasının sakıncası yok."</p>

  <p class="normal">"Ayartamayacak nasılsa – dolayısıyla sakıncalı olabilecek bir durum da yok zaten. Peki ama," diye devam etti Densher, "bildiklerini düşünürsen, nasıl 'yardımcı' olacak?"</p>

  <p class="normal">"Bildiklerini mi? Bildikleri engel oluşturmaz."</p>

  <p class="normal">Densher şaşırdı. "Bizi sevmesine mi?"</p>

  <p class="normal">"Sana yardımcı olmasına. O öyle biri." diye açıkladı Kate Croy.</p>

  <p class="normal">Anlamak zordu gerçekten. "Benim bir başkasını sevmeme aldırmaz mı yani?"</p>

  <p class="normal">"Seni teselli etmek için her şeyi yapar." dedi Kate.</p>

  <p class="normal">"Peki ama neden ötürü teselli etmek için?"</p>

  <p class="normal">"Başkasını elde edememenden ötürü."</p>

  <p class="normal">Densher şaşkınlıkla bakmaya devam etti. "Peki ama nereden biliyor..."</p>

  <p class="normal">"Elde edemeyeceğini mi? Bilmiyor, ama elde edeceğini de bilmiyor. Bu arada seni şaşkın bir durumda görüyor, çünkü Maud Teyze'nin tavrından haberi var. Bu da sana iyi davranma fırsatı sunuyor ona." dedi Kate, net bir tavırla.</p>

  <p class="normal">"Peki bana nasıl bir fırsat sunuyor?" diye aynı mantıklı tavırla sordu delikanlı. "Ona hain bir sahtekâr gibi davranma fırsatı mı?"</p>

  <p class="normal">Kate duruma o kadar hâkimdi ki, Densher'ın şiddetli tepkisi karşısında gülümsedi. "Ondan müthiş hoşlanacaksın. Harika bir insan. Ayrıca başka nedenler de var."</p>

  <p class="normal">"Ne gibi nedenler?"</p>

  <p class="normal">"Başka zaman anlatırım. Söylediğim nedenler," diye ekledi genç kız, "şimdilik yeterli."</p>

  <p class="normal">"Ne için yeterli?"</p>

  <p class="normal">"Canım, onu tekrar görmek için – en kısa zamanda, zaten terbiye icabı da görmen gerekir."</p>

  <p class="normal">Densher ne demek istediğini anladı elbette, New York'ta aralarında geçenleri unutmuş değildi. Pek fazla bir şey olmamıştı, ama o sırada kesinlikle hoşuna gitmişti; dolayısıyla bunun mazeret olarak gösterilmesi az da olsa körükleyici bir etki yapabilirdi. "Tabii ki vakit geçirmeden ziyaretine gideceğim. Evet," dedi Densher, "bana âşık olması saçmalıktan başka şey değil, ama bundan tamamen bağımsız olarak, gösterdiği lütuflara karşılık vereceğim."</p>

  <p class="normal">Görünüşe bakılırsa Kate'in istediği de buydu zaten. "Gördün mü işte? Ben de seninle orada buluşurum."</p>

  <p class="normal">"Bu sebeple <span class="ideitalik">seni</span> niçin ağırlamak istesin, pek anlamış değilim." dedi Densher az sonra.</p>

  <p class="normal">"Beni kendim için ağırlıyor – daha doğrusu <span class="ideitalik">kendisi</span> için. Bana çok değer veriyor. Daha kaç kere açıklamam gerekecek kuzum?"</p>

  <p class="normal">Ama Densher hâlâ anlamış değildi. "Öyleyse itiraf etmem gerekir ki, bu kız beni aşıyor."</p>

  <p class="normal">Kate'in kendi görüşünü açıklamaktan başka çaresi yoktu. "O beni şimdiden –birkaç haftanın sonunda– en yakın arkadaşı olarak görüyor. Bu başka bir konu. İkimiz çok sıkı fıkı olduk." Kate bunu vurgulamak için, sanki Densher'ın her şeyden habersiz olduğunu birden anlamışçasına, nihayet asıl açıklamasını sundu. "Elbette benim <span class="ideitalik">seni</span> sevdiğimi bilmiyor. Sözü edilmeye değmeyecek kadar ilgisiz olduğumu sanıyor." Densher'ın gerçekten de her şeyden habersiz olduğu, bu sözler üzerine ortaya çıktı, Kate bunu şaşkınlıkla karşıladı. "Onun bildiğini mi zannediyordun?"</p>

  <p class="normal">"Durumumuzu mu? Elbette, göründüğünüz kadar yakın arkadaşsanız – ve durumu kendisine başka türlü sunmadıysan..." Kate buna öyle bir sabırsızlık nidasıyla karşılık verdi ki, Densher'ın ağzı açık kaldı. "İnkâr mı ettin yoksa?"</p>

  <p class="normal">Densher'ın bu kalın kafalılığı karşısında Kate kollarını açarak havaya kaldırdı. "İnkâr etmek mi? Hayatım, senin hiç sözünü etmedik ki."</p>

  <p class="normal">"Hiç mi?"</p>

  <p class="normal">"Şanına yakıştıramasan da – hiç söz etmedik."</p>

  <p class="normal">Densher anlamakta güçlük çekiyordu. "Peki ama Mrs. Lowder da söz etmemiş midir?"</p>

  <p class="normal">"Etmiştir muhtemelen. Ama <span class="ideitalik">senden</span> söz etmiştir. Benden değil."</p>

  <p class="normal">Densher bunu anlaşılmaz buldu. "Benimle ilgili senden bağımsız ne biliyor ki?"</p>

  <p class="normal">"Ne mi biliyor?" dedi Kate muzafferane bir edayla. "Zaten amacı da olayı azımsamak, kendisini tamamen ayırmak, bu konudaki yaklaşımını tutarlı biçimde sürdürmek. Maud Teyze'nin yaklaşımı, ilişkimizi –yani senden bana gelebilecek bir tehlikeyi– hiç şüphelenmemiş, duymamış olmak suretiyle her türlü gerçeklikten soyutlamak. Bu ilişkiden görmezden gelerek, yok sayarak kurtulacağına inanıyor – yeter ki taviz vermesin. Dolayısıyla, <span class="ideitalik">o</span>, kendi tarzında 'inkâr ediyor' denebilir. İşte seninle ilgili benden bağımsız olarak bildikleri bu. Benim gözümde senin herhangi bir ayrıcalığın olduğunu Mrs. Stringham'a da, Milly'ye de katiyen itiraf etmemiştir."</p>

  <p class="normal">"Sence kendileri anlamamışlar mıdır?" dedi Densher.</p>

  <p class="normal">"Hayır canım, anlamamışlardır," dedi Kate, "Milly salı günü beklenmedik biçimde bizimle karşılaştıktan sonra bile."</p>

  <p class="normal">"Bundan bir sonuç çıkarmamış mıdır?"</p>

  <p class="normal">"Senin, deyim yerindeyse benim için çıldırdığın sonucunu mu? Evet, senin nazarında ayrıcalıklı olduğumu fark etmiştir kuşkusuz – çünkü bana kalırsa bunu her zaman fazlasıyla, üstelik çiğ bir biçimde belli ediyorsun. Ama bunun ötesinde bir şey fark etmemiştir. <span class="ideitalik">Ben</span> fazla belli etmiyorum, belki de yeterince –başkaları söz konusu olduğunda seni memnun edecek kadar– belli etmiyorum."</p>

  <p class="normal">"Belli edip etmemek senin isteğine mi bağlı?" diye sordu Densher.</p>

  <p class="normal">Kate soru karşısında biraz duraksadı, ama dört dörtlük bir cevap buldu. "<span class="ideitalik">Sen</span> söz konusu olduğunda değil. Milly senin epeyce tutkun olduğun dışında," diye devam etti, "sana nazik ve iyi davrandığımı görüyor sadece."</p>

  <p class="normal">"Senin çok iyi olduğunu düşünüyor öyleyse!"</p>

  <p class="normal">"Gerçekten öyle. Benim gerçekten iyi olduğumu düşünüyor." diye gülümsedi Kate.</p>

  <p class="normal">Delikanlı kara kara düşündü. "Ama bir açıklaması da olduğunu düşünüyordur."</p>

  <p class="normal">"Ben de açıklarım o zaman." Kate gerçekten harikaydı; konu dönüp dolaşıp her şeyi ona bırakması için başlangıçtaki yakarısına ve Densher'ın güvenine gelmişti. "Yani açıklayacağım." diye ekledi.</p>

  <p class="normal">"Peki <span class="ideitalik">ben</span> ne yapacağım?"</p>

  <p class="normal">"Onun düşündüğünün ne kadar önemli olduğunu kabul et." Ne var ki Kate bu noktada tökezledi aslında. O anda neyi kastettiği sadece Densher'ın suskunluğundan belliydi; Densher tekrar konuşmaya fırsat bulamadan Kate hatırlama ve tedbir konularına döndü. Maud Teyze'nin cömertliği onları kendi onurlarını korumak durumunda bıraktığına göre, bu cömertliği suistimal edip her şeyi mahvetmemeleri gerektiğini hatırlamaları lazımdı. Densher'ın vakitlice ayrılması gerekiyordu; muhtemelen bu onlar açısından bir avantaj olurdu. Ama Milly konusuna da geri döndü. "Ziyaretine gitmeyi ihmal etme."</p>

  <p class="normal">Ancak Densher buna kulak asmadı. "Yani tekrar gelebilir miyim?"</p>

  <p class="normal">"Maud Teyze'yi görmek için – istediğin zaman. Ama <span class="ideitalik">bu</span> oyunu bir daha oynayamayız ona." dedi Kate. "Seninle burada yalnız görüşemem."</p>

  <p class="normal">"Nerede görüşeceğiz öyleyse?"</p>

  <p class="normal">"Milly'yi ziyarete git." diye tekrarlamakla yetindi Kate cevap olarak.</p>

  <p class="normal">"Bunun bana ne yararı olacak?"</p>

  <p class="normal">"Sen bir dene, göreceksin."</p>

  <p class="normal">"Yani sen de mi ayarlayıp orada olacaksın?" diye sordu Densher. "Diyelim ki geldin, yalnız görüşme imkânı mı verecek bu bize?"</p>

  <p class="normal">"Sen dene – göreceksin." dedi Kate yine. "Nasıl idare edebilirsek edeceğiz."</p>

  <p class="normal">"Ben de tam bunu düşünüyorum. Bana öyle geliyor ki daha iyi idare edebilirdik." Bu konuda düşündüğü Densher'ın bir an duraksamasına sebep oldu, ama kesin biçimde dile getirdi. "<span class="ideitalik">Sen</span> niçin <span class="ideitalik">bana</span> gelmiyorsun?"</p>

  <p class="normal">Kate'in üzgün bakışları, bu soruya kesin bir cevap vermesini beklemenin haksızlık olduğunu söyler gibiydi; bekleyişi nihayet Densher'ın merhamet olarak hissettiği bir yanına hitap etti. Böylece Densher kendini sevginin bu özel alanında buldu; ruhuna ve tenine ne kadar taviz verebileceklerini sormaya devam ederken, Kate bulundukları açmazda tek çare olarak gördüğü konuda tekrar sıkıştırdı onu. Densher bir an olsun Kate'in zihninde aptallığın zerresine yer olduğunu düşünse, can sıkıcı olurdu. "Ne büyük bir fark yaratacağını göreceksin." dedi.</p>

  <p class="normal">Eh, Kate aptal olmadığına göre akıllıydı; aptal olan Densher'dı – Kate ne isterse onu yapacak olması da bunun kanıtıydı. Yine de Kate'in "fark"a değinmesi üzerine, anlamak için son bir çaba gösterdi. Daha soruyu sorarken, Kate'in incelikli ama etkili dayanağını sezdi: "Az önce Milly'nin benden nefret ettiğini zannetmesinin fark yaratacağını mı söylemek istiyordun?"</p>

  <p class="normal">Ne var ki Kate meselenin böyle kabaca ifade edilmesi karşısında yine belirgin bir sabırsızlık sergiledi, zaten tartışmayı da bu şekilde aniden noktaladı. Onun bir işareti üzerine Densher kapıyı açtı; Kate ihtimalleri bu şekilde sunduktan sonra soruların anlamsız, şüphelerin saçma olduğunu belirtircesine bir edayla merdivene kadar geçirdi kendisini. "Gördüğüm şeyin güzelliğini mahvedersen gerçekten de nefret edeceğim senden!"</p>
</body>
</html>
