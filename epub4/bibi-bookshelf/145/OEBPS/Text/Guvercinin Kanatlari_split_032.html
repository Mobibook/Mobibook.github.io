<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_34">II</h2>

  <p class="normal">Toplantının en azından büyük hekim hakkında bilgi sahibi olmalarını sağlayarak bir fark yarattığı kanısındaydılar; bundan böyle onu karar vermek için gözler, bekler, inceler ya da buna benzer bir süreç planlar halde düşünmek durumundaydılar. Mrs. Stringham onun konuyu düşündüğü ve Lancaster Gate'teki görüşmede, ayrılmadan önce kabaca tarif ettiği ruh halinde olduğu kanısındaydı. Onun düşüncelerinin izinden gitti. Eğer konuştukları şey gerçekleşirse –yani Milly'nin düşünceleri kendinden başka bir konuya yönelirse– bunun hiçbir zararı olmaz, çok yararı da olabilirdi. Gerçekleşmezse –ikisi birlik olup endişeyle, ama incelikle uğraştıkları halde buna yardımcı olamazlarsa– eskisinden daha kötü bir durumda olmayacaklardı. Bu durumda genç kız yaz ve sonbalar mevsimlerinde özgürlüğünü yaşamış olacaktı; kendisine önerilen konuda elinden geleni yapmış ve sonunda ünlü hekimin karşısına çıktığında –ona sunacağı yeni bir şey olmamasının yanı sıra– onu kendisiyle ilgilenmeye daha da hevesli bulacaktı. Susan Shepherd ayrıca Milly'nin genel plana uygun hareket ettiğini de fark etmişti –ve eski dostuna ikinci bir rapor için malzeme olarak görüyordu bunu– Milly hiç vakit geçirmeden Sir Luke Strett'e uğrayıp vedalaşmaya ve teşekkür etmeye niyetli olduğunu açıkça söylemişti. Hatta niçin teşekkür edeceğini de belirtmişti, davranışları konusunda onu serbest bıraktığı için.</p>

  <p class="normal">"Aslında rahat davrandığım takdirde sonradan ondan sert bir mektup almayacağımdan emin değildim."</p>

  <p class="normal">Milly'nin bu sözlerine Susie fazla düşünmeden, biraz acele cevap vermişti. "Sana asla sert bir mektup yazmaz."</p>

  <p class="normal">Hemen ardından, genç dostunun sorusuyla aceleciliğini fark etti. "Neden yazmasın, bana ya da ona oyun oynayan herhangi birine?"</p>

  <p class="normal">"Çünkü o bunu oyun oynamak olarak görmez. Davranışlarını anlar. Çünkü bir sakıncası yok, anlıyor musun?"</p>

  <p class="normal">"Evet, anlıyorum. Gerçekten sakıncası yok. Beni herkesten daha serbest bırakıyor, çünkü beni kaderime terk etmenin en iyi yolu bu. Beni kandırıyor aslında, sert davransa da yararı olmaz."</p>

  <p class="normal">Bu karamsar patlamaya yol açmış olmaktan dolayı pişmanlık duyan zavallı Susie, tek kozuna sarıldı. "Yani Sir Luke Strett gibi bir adamı seni hafife almakla mı suçluyorsun?"</p>

  <p class="normal">Susie arkadaşının bakışını görmezden gelemezdi – sözlerini neredeyse gülerek, tuhaf biçimde algılamıştı. "Bana bu kadar acıması hafife almaksa eğer..."</p>

  <p class="normal">"O sana acımıyor." dedi Susie içtenlikle. "Sadece –herkes gibi– senden hoşlanıyor."</p>

  <p class="normal">"Onun görevi benden hoşlanmak değil. O herkesle bir değil ki."</p>

  <p class="normal">"Neden olmasın, mademki senin için çaba göstermek istiyor?"</p>

  <p class="normal">Milly tekrar Susie'ye baktı, ama bu sefer harika bir tebessümle. "İşte kendiniz de söylediniz!" Mrs. Stringham'ın yüzü kızardı, çünkü Milly'nin dediği doğruydu. Ama Milly daha fazla üstüne varmadı. "Yine de çabalayın benim için – çabalayın! Elbette benim istediğim de bu." Sonra her zamanki gibi dostuna sarılıp öptü. "<span class="ideitalik">Ona</span> böyle huysuzluk etmeyeceğim."</p>

  <p class="normal">"Umarım etmezsin!" Mrs. Stringham Milly'nin öpücüğüne karşılık güldü. "Ama etsen de seni hoş göreceğinden eminim. Canım benim, herkesten farklı olan <span class="ideitalik">sensin</span>."</p>

  <p class="normal">Milly bunu onaylayarak son sözü söyledi. "Farklıyım, bu sayede insanlar her yaptığımı kabul ediyorlar." Mrs. Stringham'ın bunun üzerine teslimiyetle kabul ettiği şey, Milly'nin hekime yaptığı ziyaretle ilgili suskunluğu oldu. Esasen bu, Milly'nin istikbali konusunda aralarında garip bir bağımsızlığın başlangıcıydı – davranış ve alışkanlıklarda kesin bir bağımsızlık. Genç kızın hararetli onayıyla her biri kendi yoluna gitti; aslında bu, Mrs. Stringham'ın Sir Luke Strett'le ilk görüşmesinden sonra büyük bir incelikle rica ettiği şeyin ta kendisiydi. Susie'nin hekimle özel, planlanmış, kişisel başka görüşmelerde bulunması fikrini olumlu karşılıyordu, bütün fikirleri olumlu karşılıyordu, ama hepsinden çok, kendisinin sanki hiçbir sorun yokmuş gibi davranacağı fikrinden hoşlanıyordu. Mademki başkaları onun için çaba gösterecekti, onun yaklaşımı da bu olacaktı; arkadaşına bu konuda bir şey söylememekle birlikte, tıbbi danışmanıyla da benimsediği yaklaşım bu oldu. Ona yaptığı ziyaretin sebebi çok basitti; iyi niyetinin kendisini ne kadar duygulandırdığını söylemek için gelmişti sadece. Bunu açıklaması gerekmedi, çünkü Sir Luke Strett, Mrs. Stringham'ın da dediği gibi, bir sakıncası olmadığından başka cevap veremeyeceğini anladı.</p>

  <p class="normal">"O akıllı hanımla harika bir çeyrek saat geçirdim. Çok iyi dostlarınız var."</p>

  <p class="normal">"Hepsi birbiri hakkında öyle düşünüyor. Ama ben de hepsi hakkında aynı şeyi düşünüyorum." dedi Milly. "Birbiriniz için mükemmelsiniz. Doğrusu bu sayede benim için de mükemmelsiniz."</p>

  <p class="normal">Milly bu görüşmede son derece garip bir izlenime ve aynı zamanda inceden bir telaşa kapıldı – fazla ileriye giderse, ilişkinin değerini değilse bile, doğallığını azaltabileceğini hissetti. Fazla ileriye gitmek, basitliği korumak için en azından çaba göstermeyi ihmal etmekti. Sürekli müdahale ederek kuşkusuz Sir Luke için incelikli bir yöntem olan iyi yürekliliğini her sergileyişinde ona engel olursa, Milly'den nefret etme noktasına gelebilirdi. Susie ondan nefret etmezdi, çünkü Susie kesinlikle onun uğruna acı çekmek istiyordu; Susie bir şekilde böylelikle ona iyilik etmiş olacağını düşünüyordu. Ne var ki Londra'nın en iyi doktorunun benimsemek istediği yöntem bu olmasa gerekti. İstese de vakti olmazdı; kısacası, Milly samimiyetle uyarıldığını hissetti. Güçlü, sakin idarecisiyle karşı karşıya otururken, bir an, Susie'yle can alıcı konuşmasında yaşadığından bambaşka hisler yaşadı. Sonuç aynıydı; Milly, mümkünse Sir Luke Strett'in de kendisine yardım etmesi için ona yardımcı olacaktı, ama mümkün değilse, bu durumu da kolaylaştırmak için yardımcı olacaktı. Bu çerçevede, neredeyse hasta-doktor rollerini tersine çevirecekti. Esasen Milly inceliğiyle ilgili her tür şüpheden hekimi kurtarmanın gerekliliğini bir kez anladıktan ve bunu başarmayı amaç edindikten sonra, Sir Luke hasta, kendisi de doktor sayılmaz mıydı? İnceliği Sir Luke'a bırakacaktı; bu inceliği kullanmak Sir Luke için bir zevk olacak, Milly de kuşkusuz zamanla onun zevkini paylaşacaktı. Hatta bir an bu başarılı düşünceler sayesinde çehresinin Sir Luke'un gözünde göreli bir sıhhatle parladığını, renklendiğini düşündü; bunun hemen ardından, Sir Luke gerçekten de bu varsayımı doğruladı. "En ufak yardımın bile yararı var kuşkusuz!" dedi tatlılıkla, Milly'nin masum çıkışına karşılık. "Ama yardım olsun olmasın, çok iyi görünüyorsunuz, biliyor musunuz?"</p>

  <p class="normal">"Ben de öyle düşünüyordum zaten." dedi Milly; Sir Luke'un yaklaşımını şimdiden görebiliyordu sanki. Sadece onun neyi tahmin etmiş olabileceğini merak ediyordu. Herhangi bir şeyi tahmin etmiş olması zaten dikkate değerdi. Tahmin edilecek ne olduğuna gelince –eğer tahmin etmişse– bunu ancak kendi keskin zekâsı sayesinde başarmış olabilirdi. Dolayısıyla müthiş bir zekâydı; ona bırakmayı düşündüğü inceliği de sağlarsa, doktorun payına düşen pek de kötü olmayacaktı. Aslında Milly'nin kendi payına düşen de kötü olmayacaktı – hatta durumunun fiilen tadını çıkarıyordu. Acaba gerçekten bir istikbali olabilir mi diye düşündü bunun üzerine. Onu ziyarete gelirken "daha iyi" olduğundan emin değildi; Sir Luke da onunla ilgili bu tehlikeli tanımı kullanmamıştı, kullanmamaya özen gösterirdi; her şeye rağmen Milly kibarca, anlayışla, "Evet, daha iyiyim mutlaka." demeye hazırdı, çünkü Sir Luke onun başına bir şey gelmiş olduğunu kendiliğinden seziyordu. Kendiliğinden seziyordu, çünkü ona kim ne anlatmış olabilirdi? Susie'nin onu tekrar görmediğinden emindi ve bazı şeyleri ilk görüşmelerinde söylemiş olması mümkün değildi. Sir Luke Strett'in kavrayışı bu kadar keskin olduğuna göre, Milly'nin de bunu fark ederek yeni koşulları, Sir Luke'un belli ki onu tebrik etmek istediği koşulları yeterli bir neden olarak kabul etmesi gerekmez miydi? İnsan bir nedeni yeterince benimseyip desteklerse, bir sonuç doğurabilirdi; bu da desteklemenin ilk adımı olacaktı. "Geçen gün bana düşünecek bol bol malzeme verdiniz," diye devam etti Milly, "ben de herhalde sizi memnun edecek kadar enine boyuna düşündüm. Sanıyorum bakması oldukça kolay bir hastayım," dedi gülümseyerek, "baksanıza bana şimdiden ne kadar yararınız dokundu."</p>

  <p class="normal">Sir Luke'la iletişimde tek engel, bütün ihtimalleri önceden yakından takip ettiği için, bir katkıda bulunma zevkinden mahrum olunmasıydı. "Yo hayır, son derece zor bir hastasınız. Emin olun sizinle zekâmı sonuna kadar kullanmak zorundayım."</p>

  <p class="normal">"Gelişme gösteriyorum demek istemiştim." Milly bu arada Sir Luke'un cevabına hiç inanmamıştı; gerçekten zor olsa, bunu kendisine asla söylemeyeceğinden emindi. "Canım ne isterse onu yapıyorum." dedi.</p>

  <p class="normal">"Demek <span class="ideitalik">benim</span> istediğimi yapıyorsunuz. Ama gerçekten, bu ay her ne kadar kötü gitmediyse de, bir an önce kentten ayrılmalısınız." Bunun ardından, Milly gidiş tarihinin ayın on dördü olarak belirlendiğini –önce Tirol'lere, ardından Venedik'e gideceğini– hemen söyleyince, Sir Luke coşkuyla cevap verdi. "Venedik'e mi? Harika, orada görüşeceğiz demek ki. Ekimde gitmeyi hayal ediyordum, o sırada üç haftalık bir tatilim olacak umarım; bu üç haftayı ayarlarsam, sözüne boyun eğdiğim genç yeğenim beni istediği bir yere götürecek. Daha dün, muhtemelen Venedik'i tercih edeceğini öğrendim."</p>

  <p class="normal">"Ne kadar güzel. Orada bekleyeceğim sizi. Bu arada önceden, herhangi bir şekilde sizin için bir şey yapabilirsem..."</p>

  <p class="normal">"Teşekkür ederim. Yeğenim her şeyi yapıyor doğrusu. Ama sizi orada bulmak harika olacak."</p>

  <p class="normal">Milly biraz duraksadıktan sonra, "Bence bunun sizi gerçekten kolay bir hasta olduğuma ikna etmesi gerekir." dedi.</p>

  <p class="normal">Ama Sir Luke tekrar başını iki yana salladı, kabul etmiyordu. "<span class="ideitalik">Henüz</span> o noktaya gelmediniz."</p>

  <p class="normal">"O kadar kötü durumda mı olmak gerekiyor?"</p>

  <p class="normal">"Doğrusu ben hiçbir zaman o noktaya gelmediğim kanısındayım – 'kolay' tedavi noktasına. Mümkün olduğundan da şüphe duyuyorum. Bir bakıma, o kadar kötü durumda birine rastlamadım. Kolaylık <span class="ideitalik">sizin</span> açınızdan geçerli, anlıyor musunuz?"</p>

  <p class="normal">"Anlıyorum – anlıyorum."</p>

  <p class="normal">Bunun üzerine tuhaf, dostça, belki azıcık rahatsız bir suskunluk oldu, ardından Sir Luke sordu: "Ya o akıllı hanım – o da sizinle gidecek mi?"</p>

  <p class="normal">"Mrs. Stringham mı? Ah, evet. Sonuna kadar yanımda olacağını umuyorum."</p>

  <p class="normal">Sir Luke neşeli bir şaşkınlık sergiledi. "Neyin sonuna kadar?"</p>

  <p class="normal">"Ne bileyim – her şeyin."</p>

  <p class="normal">"Öyleyse," dedi Sir Luke gülerek, "şanslısınız. Her şeyin sonuna daha çok var. Henüz işin başında olduğumuzu umuyorum." Sorma tehlikesini göze aldığı soru, bu umudun bir parçasıydı belki de. "Sadece ikiniz mi olacaksınız?"</p>

  <p class="normal">"Hayır, iki dostumuz daha geliyor; burada en çok görüştüğümüz, bize en uygun insanlar olan iki hanım."</p>

  <p class="normal">Sir Luke bir an düşündü. "Demek dört kadın olacaksınız."</p>

  <p class="normal">"Dullar ve öksüzler." dedi Milly. "Ama sanıyorum," diye ekledi, onu yatıştıracağını düşünerek, "bu yolculukta beylere itici görünmeyeceğiz. 'Yaşamak' derken en çok beyleri kastediyorsunuz herhalde."</p>

  <p class="normal">Sir Luke belki Milly'nin cüretini takdir ettiği birkaç saniyenin ardından, "'Yaşamak' derken, sanıyorum her şeyden çok sizin yaşınızdaki kişilerin bütün tazeliğiyle sergilediği harika performansı kastediyorum." diye cevap verdi. "Yani olduğunuz gibi devam edin. <span class="ideitalik">Nasıl</span> olduğunuzu giderek daha iyi anlıyorum. Daha iyisi olamazdı." dedi iltifat kabilinden.</p>

  <p class="normal">Milly bunu müthiş bir sükûnetle karşıladı. "Dostlarımızdan biri Miss Croy, buraya ilk gelişimde yanımdaydı. Hayatın güzelliği asıl <span class="ideitalik">onda</span> görülüyor; bunun bir parçası da bana son derece bağlı olması. Ama her şey bir yana, kendi başına muhteşem bir insan. Yani <span class="ideitalik">onu</span> görmek isterseniz..." dedi sakınmadan.</p>

  <p class="normal">"Doğrusu size bağlı olan herkesi görmek isterim, çevrenize girmek belli ki çok eğlenceli olacak. Yani o da Venedik'te olacaksa, gerçekten görecek miyim kendisini?"</p>

  <p class="normal">"Bir görüşme ayarlamalıyız – mutlaka ayarlayacağım. Ayrıca belki orada bize katılacak olan bir arkadaşı var." dedi Milly düşünmeden. "Geleceğini sanıyorum, çünkü Miss Croy'un peşini hiç bırakmıyor."</p>

  <p class="normal">Sir Luke düşündü. "Sevgilisi mi yani?"</p>

  <p class="normal">"<span class="ideitalik">Onun</span> gözünde evet," dedi Milly gülümseyerek, "ama Miss Croy'un gözünde değil. Onu sevmiyor."</p>

  <p class="normal">Sir Luke ilgilendi. "Delikanlının kusuru ne?"</p>

  <p class="normal">"Tek kusuru Miss Croy'un ondan hoşlanmaması."</p>

  <p class="normal">Sir Luke ısrar etti. "İyi biri mi?"</p>

  <p class="normal">"Çok hoş biri. Gerçekten takdire şayan bir insan."</p>

  <p class="normal">"Demek o da Venedik'te olacak, öyle mi?"</p>

  <p class="normal">"Miss Croy bundan korktuğunu söyledi. Çünkü gelirse onun peşinden ayrılmayacak."</p>

  <p class="normal">"Miss Croy da sürekli sizinle mi birlikte olacak?"</p>

  <p class="normal">"Çok yakın arkadaş olduğumuza göre – evet."</p>

  <p class="normal">"Öyleyse," dedi Sir Luke, "dört kadın olmayacaksınız sadece."</p>

  <p class="normal">"Yo, hayır, beyefendilerin ne kadar çok şansı olacağının farkındayım. Ama bu beyefendi <span class="ideitalik">benim</span> için gelmeyecek." diye ekledi Milly, aynı harika tonda.</p>

  <p class="normal">"Anlıyorum. Peki siz ona yardım edemez misiniz?"</p>

  <p class="normal">Milly bir an durup tuhaf bir soru sordu: "<span class="ideitalik">Siz</span> yardım edemez miydiniz?" Sonra şakaya vurarak açıkladı. "Gördüğünüz gibi sizi çevremle ilişkiye geçiriyorum."</p>

  <p class="normal">Saygıdeğer dostu da belki şaka olsun diye aynı çizgide cevap verdi. "Ama bu beyefendi sizin çevrenizden biri değil. Adı neydi – Miss Croy'un çevresinden, değil mi? Elbette siz de onunla ilgilenmiyorsanız eğer."</p>

  <p class="normal">"Tabii ki ilgileniyorum onunla!"</p>

  <p class="normal">"Yani sizce beyefendinin bir şansı olabilir mi?"</p>

  <p class="normal">"Olabileceğini umacak kadar hoşlanıyorum ondan." dedi Milly.</p>

  <p class="normal">"İyi öyleyse. Peki ama, söyler misiniz, benim onunla ne alakam olabilir?" diye sordu Sir Luke.</p>

  <p class="normal">"İkinizin de gelme ihtimali olması dışında bir alakanız yok." dedi Milly. "Bu durumda dört sıkıcı kadından ibaret olmayacağız."</p>

  <p class="normal">Sir Luke sanki bu noktada Milly tahammülünü biraz zorlamış gibi baktı genç kıza. "<span class="ideitalik">Siz</span> hayatımda gördüğüm en 'sıkıcı' olmayan kadınsınız. Bütün hayatımda. Muhteşem bir hayatınız olmaması için hiçbir neden yok."</p>

  <p class="normal">"Herkes bana aynı şeyi söylüyor." dedi Milly.</p>

  <p class="normal">"Sizi daha ilk görüşümde zaten güçlü olan inancım, dostunuzla görüştükten sonra iyice pekişti. Hiç kuşkum yok. Önünüz açık."</p>

  <p class="normal">"Arkadaşım size ne söyledi?" diye sordu Milly.</p>

  <p class="normal">"Sizin hoşunuza gitmeyecek bir şey söylemedi. Sizden söz ettik – serbestçe. Bunu inkâr etmiyorum. Ama sizden imkânsızı istemediğimi kanıtlıyor bana."</p>

  <p class="normal">Milly artık ayağa kalkmıştı. "Benden ne istediğinizi bildiğimi sanıyorum."</p>

  <p class="normal">"Sizin için hiçbir şey imkânsız değil." diye devam etti Sir Luke. "Dolayısıyla aynen devam edin." O gün bunu gördüğünü Milly'nin hissetmesini isteyerek tekrarladı: "İyisiniz."</p>

  <p class="normal">"Öyleyse beni böyle tutun." dedi Milly gülümseyerek.</p>

  <p class="normal">"Yo, siz benim yanımda durmayacaksınız."</p>

  <p class="normal">"Tutun, tutun." dedi Milly, şefkatli bakışlarını Sir Luke'tan ayırmadan.</p>

  <p class="normal">Bu arada vedalaşmak üzere elini uzatmıştı, böylece Sir Luke birkaç saniye gerçekten tutmuş oldu onu. Sonra, sanki söyleyeceği başka bir şey var mı diye düşündü ve bir şey hatırladı, gerçi fazla önemli bir şey değildi. "Elbette arkadaşınız için gerçekten yapabileceğim bir şey varsa – sözünü ettiğiniz beyefendiyi kastediyorum..." Yardım etmeye hazır olduğunu belli etti kısacası.</p>

  <p class="normal">"Ha, Mr. Densher mı?" Milly unutmuş gibiydi.</p>

  <p class="normal">"Mr. Densher mı adı?"</p>

  <p class="normal">"Evet... ama durumu o kadar vahim değil." Bir dakika içinde konudan uzaklaşmıştı.</p>

  <p class="normal">"Kuşkusuz – <span class="ideitalik">siz</span> ilgilendiğinize göre." Uzaklaşmıştı ama sanki Sir Luke gözlerinde –onlar da uzaklaşmış olduğu halde– onu tekrar çağırmak için bir neden görmüştü. "Yine de, eğer yapabileceğim bir şey varsa..."</p>

  <p class="normal">Milly Sir Luke'a bakıp gülümseyerek düşündü. "Korkarım kimsenin yapabileceği bir şey yok aslında."</p>
</body>
</html>
