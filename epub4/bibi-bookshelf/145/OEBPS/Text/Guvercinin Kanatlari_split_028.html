<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_31">IV</h2>

  <p class="normal">Daha sonra, iki beyefendiden genç olanının çok güzel piyano çaldığı anlaşıldı; yukarı katta kahve içip komik şarkılar dinlediler – bir süreliğine terk edilen beyefendiler, Mrs. Lowder'ın yukarı çıkarlarken fazla oyalanmamaları yolundaki tavsiyesine seve seve uydular. Genç kahramanımız ise, salona çıktıklarında daha fazla oyalandı; ara sıra bir araya gelmelerinin ayıp olmayacağını Kate'e açıkça belirtmişti. Belki genelde bu konudaki ihtiyaçları Kate'ten fazlaydı, ama Kate göze almaya razı olduğu nadir tehlikeleri adlandırmakta daha başarılıydı. Mekânın genişliği ve ağustos gecesinde balkon kapılarının açık olması, büyük bir evde bulunmalarının avantajlarıydı; dolayısıyla yeterince şarkı söylendikten sonra, Maud Teyze geniş balkonda konuklarının serinlemesini sağlayabiliyordu. Bu anlarda Densher'la Kate yan yana küçük bir kanepede oturuyorlardı – Kate bu lüksü, eleştiriler karşısında vicdanlarının son derece temiz olmasının kanıtı olarak sunuyordu. "Mademki geldin, birbirimizi tanımıyormuş gibi yapmak abartılı bir davranış olur." diyordu genç kız; Maud Teyze'yi şüphelendirmemek için konuşmalarının <span class="ideitalik">şart</span> olduğunu söyleyerek hoş bir gerekçe gösterdi. Aksi takdirde niçin böyle davrandıklarını merak edecekti. Ne var ki Densher için bu hırsızlama anların, hırsızlama temasların tatmini kısmi ve yetersizdi; şu anda aklındaki şeyler, gözü kapıdayken ele alamayacak kadar çoktu. Öte yandan, Kate'in ansızın Milly'ye yemekte konuşulanlardan farklı bir tonda değinerek bunların birçoğuna –Densher'ın o anda anlayabileceğinden fazlasına– cevap verdiği de bir gerçekti. "Aslında hiç iyi değil, biliyor musun? Sağlığından söz ediyorum. Bu geceki duruma baksana. Ciddi görünüyor. Birazcık gücü olsa, senin uğruna mutlaka gelirdi."</p>

  <p class="normal">Densher buna elinden geldiğince sabırla cevap verdi: "Nesi var ki?"</p>

  <p class="normal">Ama Kate nesi olduğunu söylemeden konuşmaya devam etti. "Eğer sen burada olacağın için gelmezlik etmediyse tabii."</p>

  <p class="normal">"Nesi var ki?" diye sordu Densher tekrar.</p>

  <p class="normal">"Söyledim ya – senden fazlasıyla hoşlanıyor."</p>

  <p class="normal">"Öyleyse beni görme mutluluğundan kendini niye mahrum etsin?"</p>

  <p class="normal">Kate ne diyeceğini bilemedi – açıklaması o kadar uzun sürerdi ki. "Belki de gerçekten kötüdür. Kötü olması büyük ihtimal."</p>

  <p class="normal">"Mrs. Stringham'ın endişeli, kaygılı olduğuna bakılırsa bana da büyük ihtimal gibi geliyor."</p>

  <p class="normal">"Öyle olduğu belli. Ama tek endişesi bu olmayabilir." dedi Kate.</p>

  <p class="normal">"Başka ne endişesi olabilir?"</p>

  <p class="normal">Ne var ki Kate düşünüp bu soruya da cevap vermedi. "Eğer gerçekten hastaysa kadıncağız niye eve dönmüyor? Aklının orada olması gerekirdi; nezaket icaplarını yerine getirmiş sayılır."</p>

  <p class="normal">"Bence nezakette hiç mi hiç kusur etmedi." dedi Densher.</p>

  <p class="normal">Kate bu sözler üzerine ona biraz daha katı bir bakış yöneltmiş gibi geldi Densher'a; ama bir bakıma açıklamaya başlamıştı bir yandan. "Endişesi muhtemelen iki ayrı şeyden kaynaklanıyor. Biri onun dönmek için acele etmesini, diğeri kalmasını gerektirecek iki şey. Milly'ye seni etraflıca anlatma görevi verilmiş kendisine."</p>

  <p class="normal">"Madem öyle," dedi delikanlı, gülmeyle iç çekme arasında bir tonda, "aşağıda onunla aramda bir 'yakınlık' hissettiğim iyi olmuş. Ona kibar davranmadım mı?"</p>

  <p class="normal">"Çok hoş davrandın. Seni namussuz, içgüdülerin kuvvetli. Her şey olması gerektiği gibi." dedi Kate.</p>

  <p class="normal">"Ne var ki," dedi Densher hafif alaylı bir tonda, "şu anda benden pek yararlanamıyor. Milly'ye <span class="ideitalik">bunu</span> da rapor edecek mi?" Sonra Kate <span class="ideitalik">bunun</span> ne olduğunu anlamamış gibi görününce ekledi: "Şu anda görünüme aldırmayışımızı kastediyorum."</p>

  <p class="normal">"Sen görünüm konusunu bana bırak!" dedi Kate güvenli tavrıyla. "Ben görünüşü kurtarırım. Zaten Maud Teyze onu o kadar meşgul ediyor ki, fark etmemiştir." diye ekledi. Densher bu söz üzerine arkadaşının kendisiyle kıyaslanamayacak kadar keskin algıları olduğunu düşündü – Kate'in bir sonraki sözleri de bu keskin algılara bir örnekti: "Mrs. Stringham da tam bu izlenimi uyandırmak amacıyla ona karşılık veriyor."</p>

  <p class="normal">"Doğrusu hayat çok ilginç!" dedi Densher yarı şaka, yarı ciddi bir tonda. "Umarım başkalarına ilginç kıldığın kadar senin için de ilginçtir; bana ne kadar ilginç kıldığından yola çıkıyorum. Bana öyle geliyor ki, hayatı bu hanımlar için heyecan doluymuş gibi sunuyorsun; hepsi için ayrı ayrı şekillerde: Maud Teyze, Susan Shepherd, Milly. Peki ama sorun ne gerçekten? Göründüğü kadar hasta olduğunu mu söylemek istiyorsun?" diye bitirdi sözünü.</p>

  <p class="normal">Kate'in yüz ifadesini ilk anda, alaylı konuşmasını cevaba layık bulmazmış gibi yorumladı; ardından Kate sanki kendi ihtiyacına –Milly'nin kesinlikle "göründüğü kadar hasta" olmayacağını belirtme ihtiyacına– boyun eğdi. Göründüğü kadar hasta olsa, onların meselesi olmazdı, çünkü günleri sayılı olurdu. Bununla birlikte ciddi bir tehlike altında olduğuna inanıyordu – Kate de ister istemez ona inanıyordu. İki hanımın Londra'dan ayrılmak üzere oldukları, sonra ansızın vazgeçtikleri de bir gerçekti. "Milly'nin tuhaf şekilde giderayak uğradığı Ulusal Galeri'de ikimizi bulduğu günden bir önceki gece Maud Teyze'yle birlikte onlarla vedalaştık hatta – aşağı yukarı bir iki gün sonra gidiyorlardı. Ama gitmediler – gitmiyorlar. Görüştüğümüzde –bu sabah görüştük ikisiyle– geçerli mazeretler ileri sürdüler. Gitmeye niyetleri var, ama ertelemişler." Ardından genç kız baklayı ağzından çıkardı. "<span class="ideitalik">Senin</span> için ertelediler." Densher saçmalamadan itiraz edebileceği kadar etti, çünkü zaten itiraz inancın göstergesiydi, ancak Kate, her zamanki gibi kendiliğinden anladı. "Sen Milly'nin fikir değiştirmesine sebep oldun. Seni kaçırmak istemiyor – bir yandan da seni istediğini belli etmemek istiyor; işte bu yüzden, az önce ima ettiğim gibi, bu gece kasten gelmemiş olabilir. Seni bir daha ne zaman görebileceğini bilmiyor – görüp görmeyeceğini bile bilmiyor. Geleceği açık seçik göremiyor. Bu son haftalarda gelecek karşısında karanlık, karışık bir şey olarak yer almaya başladı."</p>

  <p class="normal">Densher şaşırdı. "Hepiniz burada müthiş iyi vakit geçirdiğini söylediğiniz halde mi?"</p>

  <p class="normal">"Mesele de bu zaten. Hep bir gölge vardı sanki."</p>

  <p class="normal">"Fiziksel bir rahatsızlığın gölgesi mi sence?"</p>

  <p class="normal">"Fiziksel bir çöküş resmen. Korkuyor. Kaybedecek o kadar çok şeyi var ki. Ve daha fazlasını istiyor."</p>

  <p class="normal">"Ya," dedi Densher, ansızın garip bir gerginlik hissederek, "her şeye sahip olamayacağı söylenemez mi ona?"</p>

  <p class="normal">"Hayır – insan söylemek istemez çünkü. Burada gerçekten önemli biriydi." diye devam etti Kate. "İstersen Maud Teyze'ye sor – benim önyargılı olduğumu düşünebilirsin." dedi tuhaf bir tebessümle. "Maud Teyze sana söylesin – bütün dünya elinin altında. Sen onu gördükten sonra oldu her şey, kaçırmış olmana hayıflanıyorum, çünkü hoşuna giderdi mutlaka. Gerçekten müthiş bir sükse yarattı –elbette bu kadar kısa bir sürede mümkün olduğu ölçüde– ve bunu bir meleğe yakışır şekilde karşıladı. Banka hesabı şişkin bir melek hayal edebilirsen, en basit şekilde ifade edilmiş olur. Muazzam bir serveti var; Susie Maud Teyze'ye bütün bilgileri ya da yeterli bilgiyi tamamen aralarında kalmak kaydıyla vermiş; Susie boş konuşmaz. Ben de tamamen aramızda kalmak kaydıyla sana aktarıyorum işte." Kate bunun her şeyden çok ne anlama geldiğini açıkça söyledi. "Yani son derece iyi bir evlilik yapma şansına sahip. Emin ol, onunla ilgili olarak bayağılaşmıyoruz. İmkânları ortada."</p>

  <p class="normal">Densher söylenenlere şüpheyle bakmadığını ve onlara kızmadığını belli etti. "Peki ama bu durumda benim ona ne yararım dokunabilir ki?"</p>

  <p class="normal">Kate'in cevabı hazırdı. "Onu teselli edebilirsin."</p>

  <p class="normal">"Ne için?"</p>

  <p class="normal">"Kötüye gittiği takdirde gözlerinin önünden uçup gidecek her şey için. Bu kadar çok şeye sahip olmasa umurumda olmazdı." dedi Kate açıkça. Densher buna acı acı gülünce ekledi: "<span class="ideitalik">Bir</span> şeye sahip olsa, onun için hiç zahmete girmezdim." diye ekledi. Gerçekten de asil bir merhamet duygusuyla konuşuyordu. "Hiçbir şeyi yok."</p>

  <p class="normal">"Bütün dükler yok mu?"</p>

  <p class="normal">"Onu göreceğiz – onlardan bir şey çıkıp çıkmayacağını. Ne olursa olsun, Milly hayatı çok seviyor. Senin gibi bir insanla tanışmak," diye açıklamaya devam etti Kate, "diğer bütün güzel şeylerle birlikte senin de hayatının bir parçası olduğunu hissettirdi ona. Seni bir yerlere oturtmuş gerçekten!"</p>

  <p class="normal">"Asıl oturtan <span class="ideitalik">sensin</span> gibi geliyor bana." dedi Densher, hem kayıtsız hem hüzünlü bir ifadeyle. "Söyler misin, dükleri ne yapacağım?"</p>

  <p class="normal">"Dükler mi? Onlar kesinlikle hayal kırıklığına uğrayacak!"</p>

  <p class="normal">"Ben niye uğramayacağım peki?"</p>

  <p class="normal">"Senin beklentilerin o kadar yüksek olmayacak çünkü." dedi Kate harika bir tebessümle. "Ayrıca uğrayacaksın zaten. Hayal kırıklığına uğrayacak kadar beklentin olacak."</p>

  <p class="normal">"Buna rağmen bana bunları yaşatmak istiyorsun, öyle mi?"</p>

  <p class="normal">"Benim istediğim onu memnun etmek." dedi genç kız. "Bu amaçla da elimde ne varsa onu kullanıyorum. En değerli şeyim sensin, dolayısıyla en çok seni kullanıyorum."</p>

  <p class="normal">Densher ona uzun uzun baktı. "Keşke <span class="ideitalik">ben seni</span> biraz daha kullanabilsem." Ardından, Kate gülümsemeye devam edince sordu: "Kötü bir ciğer hastalığı mı?"</p>

  <p class="normal">Kate bir an keşke öyle olsa der gibi baktı. "Ciğer olduğunu sanmıyorum. Zamanında teşhis edilirse verem tedavi edilmiyor mu artık?"</p>

  <p class="normal">"İyi kötü tedavi ediyorlar kuşkusuz." Densher düşündü. "Tedavisi mümkün olmayan bir şeyi olduğunu mu söylemek istiyorsun?" Sonra Kate'in cevap vermesine fırsat tanımadan ekledi: "Aslında görünüşüne bakılırsa bu tür şeylerin dışında bir insan izlenimi uyandırıyor – gençliğine rağmen maruz kalabileceği her şeyi zaten geçirmiş biri gibi. Bir deniz kazasından kurtulmuş hissi veriyor. Günümüzde ihtimaller kuramına göre, böyle bir insan rahatlıkla tekrar denize açılabilir. O zaten bir kaza geçirmiş – macerasını yaşamış."</p>

  <p class="normal">"Kazaya uğradığına şüphe yok!" Kate cevap vermekte hiç zorlanmıyordu. "Ama bırak da macerasını yaşasın. Bazı kazalar macera değildir."</p>

  <p class="normal">"Elbette – kazayla sonuçlanmayan macera varsa eğer!" Kısacası Densher gönüllüydü, ama asıl konuya döndü. "Benim söylemek istediğim, insanda hasta biri izlenimi uyandırmadığı."</p>

  <p class="normal">Kate bu yoruma hakkını verdi. "Doğru – onun güzelliği de burada zaten."</p>

  <p class="normal">"Güzelliği mi?"</p>

  <p class="normal">"Evet, harikulade bir insan. Tıpkı senin saatinin kurulmadığı için duracağında işaret vermemesi, her zamankinden farklı olmaması gibi, hiç belli etmiyor. O gıdım gıdım ölecek, gıdım gıdım yaşayacak bir insan değil. Asla ilaç kokmayacak. Ağızda ilaç tadı bırakmayacak. Hiç kimsenin haberi olmayacak."</p>

  <p class="normal">"Öyleyse biz neden söz ediyoruz?" dedi sordu Densher, kafası iyice karışarak. "Nedir bu olağanüstü durum?"</p>

  <p class="normal">Kate buna sanki kendi de anlamaya çalışırmış gibi cevap verdi. "Bence eğer hastaysa, çok hasta. Kötüyse, <span class="ideitalik">azıcık</span> kötü değil. Sebebini sorsan söyleyemem, ama ben onu böyle görüyorum. Ya gerçekten yaşayacak ya da gerçekten yaşamayacak. Ya hep, ya hiç. Ne var ki, hep olacağını düşünmüyorum."</p>

  <p class="normal">Densher bunları gözlerini Kate'ten ayırmadan dinlemişti; Kate'in gözleriyse, dalgın dalgın etrafta geziniyordu; sanki açıkça düşünmek yerine izlenimlerini ifade ediyordu. "Şöyle 'düşünüyorsun', böyle 'düşünmüyorsun', ama rahatsızlığının ne olduğu konusunda en ufak bir fikrin yok, öyle mi?"</p>

  <p class="normal">"Hayır, en ufak bir fikrim yok diyemem, ama bu konuda bilgi edinmek istemiyorum. Zaten kendisi de bilgi istenmesini arzulamıyor; karşı karşıya olduğu tehlikeyle ilgili gözü kara bir tevazu gösteriyor –nasıl ifade etsem– yoğun bir gurur sergiliyor. Ayrıca, ayrıca..." Kate devamını getiremedi.</p>

  <p class="normal">"Ayrıca ne?"</p>

  <p class="normal">"Ben hastalık konusunda feciyim. Hastalıktan nefret ediyorum. Şansın var ki sen turp gibi sağlamsın."</p>

  <p class="normal">"Teşekkür ederim!" dedi Densher gülerek. "Öyleyse senin de aslanlar gibi güçlü olman kendi açından iyi bir şey."</p>

  <p class="normal">Kate ona bir an gençliğin sağlamlığından bencilce mutluluk duyarmışçasına baktı. İkisinin sahip olduğu tek şey buydu, ama hiç değilse kusursuzdu – her ikisi de diğeri kadar güzel, fiziksel açıdan şanslı, erdemli, sevgi ve arzu doluydu. Bununla birlikte, sanki bunun bilincine varmak, hayatta diğer her şeye, kendilerinin ne yazık ki sahip olmadığı maddi konfora sahip olan, diğer taraftan bundan yoksun olan zavallı kıza acımalarına yol açtı. "Ne biçim konuşuyoruz onun hakkında!" diye iç çekti Kate vicdan azabıyla. Ama gerçekler ortadaydı. "Hastalıktan kaçıyorum."</p>

  <p class="normal">"Kaçamıyorsun ama – bütün söylediklerine rağmen olayın içinde yer aldığına göre."</p>

  <p class="normal">"Ama ben sadece seyrediyorum..."</p>

  <p class="normal">"Ve yerine beni mi öne itiyorsun? Teşekkür ederim!"</p>

  <p class="normal">"Ben seni alıştırıyorum aslında. Senden neler bekleyeceğim hakkında bir fikrin olsun diye. Ne kadar erken başlarsak o kadar iyi."</p>

  <p class="normal">Kate balkonda bir hareket sezer gibi olup birkaç saniye önce Densher'ın kavradığı elini çekti, Densher bu uyarı üzerine toparlandı. "Ameliyatlık bir durum olup olmadığını da mı bilmiyorsun?"</p>

  <p class="normal">"Olabilir bence; bir yere varacaksa, oraya varabilir. Çok güvenilir ellerde olduğu kesin."</p>

  <p class="normal">"Yani doktorlar peşinde mi?"</p>

  <p class="normal">"<span class="ideitalik">O doktorların</span> peşinde – aynı kapıya çıkar. Artık söyleyebilirim herhalde – Sir Luke Strett'le temas halinde."</p>

  <p class="normal">Densher irkildi. "Ah, lanet olsun!" Biraz duraksadıktan sonra ekledi: "Tahmin edebiliyorum."</p>

  <p class="normal">Kate bu tahminin dile getirilmesine elinin bir hareketiyle mani oldu. "Tahmin etmene gerek yok. Benim dediğimi yap, yeter."</p>

  <p class="normal">Densher bir süre sessizce, durumu açıkça karşısında görürmüş gibi sindirmeye çalıştı. "Öyleyse benden istediğin, hasta bir kıza kur yapmam."</p>

  <p class="normal">"Ama sana hasta gibi gelmediğini kendin itiraf ettin. Üstelik ne kadar hasta olduğunu –ne kadar olmadığını– anlıyorsun."</p>

  <p class="normal">"Neler anladığımı varsaymana inanamıyorum." dedi Densher.</p>

  <p class="normal">"Mademki beni bu noktaya getirdin," dedi Kate, "sen de <span class="ideitalik">beni</span> bu şekilde alıştırdın demek ki. Ona kur yapmak konusuna gelince, zaten birçok başka kişi aynı şeyi yapacak."</p>

  <p class="normal">Densher bu yorum üzerine genç dostlarını minderlere yaslanmış, üstünden hiç çıkarmadığı bir kabul kıyafeti, çiçeklerin ortasında, kapalı storlar ardında, soylularla çevrelenmiş halde görür gibi oldu. "Başkaları canları ne çekerse yapabilir. Ayrıca onlar serbest."</p>

  <p class="normal">"Ama sen de öylesin hayatım!"</p>

  <p class="normal">Kate sabırsızca konuşmuştu, ansızın kalkıp Densher'dan uzaklaşması da bu izlenimi güçlendirmişti; Densher buna rağmen yerinde oturmaya devam edip başını kaldırarak ona baktı. "Harikuladesin!"</p>

  <p class="normal">"Elbette harikuladeyim!" Kate'in tesadüfen aynı anda bunun bir örneğini daha sergilemesini Densher oturduğu yerden seyretti. Kate konuşurken holün kapısı açılmış, Kate'i aynı anda karşısında bulan beyefendi, daha adı telaffuz edilemeden Kate'e doğru ilerlemişti. Densher buna rağmen hemen ilişkiye dahil edildiğini hissetti; Kate'in konuğu karşılayışı, arkadaşına bir çağrı gibiydi; Densher bu çağrıya karşılık vermek üzere yavaşça ayağa kalktı. "Lord Mark'la tanışıyor musunuz bilmem." Sonra beyefendiye döndü. "Mr. Merton Densher – Amerika'dan yeni döndü."</p>

  <p class="normal">"Ya?" dedi beyefendi; Densher bir şey demedi – o anda bu ünlemi tartmakla meşguldü. Bir iki saniye içinde, ilk anda zannedilebileceği kadar anlaşılmaz olmadığını, hatta kesin bir iddia içerdiğini fark etti. Görünürdeki benzerliğe rağmen, aptal birinin "Ya?"sı değildi bu; zeki, seçkin bir adamın "Ya?"sıydı; zaten bu da konuşan beyefendinin en belirgin özelliğiydi ve pahalı bir eğitim ve tecrübeyle elde edilmişti. Densher bu ünlemin, tesadüfen ele geçirilmiş değerli bir şey sıfatıyla merak konusu olmaya devam edeceğini düşündü. Üçü bir süre gergin bir havada ayakta durdular; Densher gerginliğe kendisinin de katkıda bulunduğunun farkındaydı; Kate Lord Mark'a oturmasını teklif etmemiş, Mrs. Lowder'ı başka konuklarla birlikte balkonda bulabileceğini söylüyordu.</p>

  <p class="normal">"Ya, Miss Theale de aralarında herhalde, değil mi? Dışarıda, aşağıdan Mrs. Stringham'ın yanılgıya yer bırakmayan sesini duydum da..."</p>

  <p class="normal">"Evet ama yalnız. Milly rahatsızmış," diye açıkladı genç kız, "bizi hayal kırıklığına uğratmak zorunda kalmış."</p>

  <p class="normal">"Tahmin ederim, uğratmıştır!" Lord Mark, gözleri Densher'da, oyalandı. "Çok kötü değildir umarım?"</p>

  <p class="normal">Densher bütün duyduklarına dayanarak Lord Mark'ın Milly'yle ilgilendiğini tahmin edebiliyordu, ama ayrıca Kate'in yanında bulduğu ve şimdilik görünür bir zekâ belirtisi sergilemeyen delikanlıyla da ilgilendiğini düşünüyordu. Söz konusu delikanlı az sonra Lord Mark'ın istediğini yaptığı, her ikisi konusunda da bilgi edindiği sonucuna vardı. Bunda Kate'in de yardımı oldu; vakit geçirmeden açıkladı: "Yok canım, değil, sanmıyorum. Az önce de Mr. Densher'ı teskin ediyordum," diye ekledi, "o da hepimiz gibi kaygılandı. Korkularını gideriyordum."</p>

  <p class="normal">"Ya?" dedi Lord Mark tekrar – yine bir önceki kadar anlamlı. Densher bu kez ünlemin kendisine yöneldiğini anladı ya da anladığını sandı. Sonra da diğerleri için ekledi: "Esas <span class="ideitalik">benim</span> korkularımın giderilmesi gerekir. Ona çok iyi bakmamız lazım. Buradan mı?"</p>

  <p class="normal">Kate Lord Mark'a birkaç adım eşlik etti; Densher olduğu yerde durup gizlemeye çalışmadan onları izlerken Kate tekrar konuşmak üzere durdu. Densher aralarında geçen konuşmayı duymadı, ama hemen ardından Lord Mark diğerlerine katılınca, Kate tekrar yanına geldi. Densher bu arada onu sabırsızlıkla bekliyordu. "Teyzenin adamı o mu?"</p>

  <p class="normal">"Hem de nasıl."</p>

  <p class="normal">"Yani <span class="ideitalik">senin</span> için düşündüğü adam demek istiyorum."</p>

  <p class="normal">"Ben de onu kastediyorum." dedi Kate gülümseyerek. "İşte bu. Artık kendin yargılayabilirsin."</p>

  <p class="normal">"Neyi yargılayabilirim?"</p>

  <p class="normal">"Onu."</p>

  <p class="normal">"Onu niçin yargılayayım?" dedi Densher. "Onunla hiçbir alakam yok."</p>

  <p class="normal">"Öyleyse niçin soruyorsun?"</p>

  <p class="normal">"Seninle ilgili bir yargıya varmak için – ikisi farklı şeyler."</p>

  <p class="normal">Kate farkı tartmak ister gibi düşündü bir süre. "Karşı karşıya bulunduğum tehlikeyi tartmak mı demek istiyorsun?"</p>

  <p class="normal">Densher duraksadı, sonra, "Doğrusu ben Miss Theale'in karşı karşıya bulunduğu tehlikeyi düşünüyordum." dedi. "Teyzen ikisini nasıl bağdaştırıyor, bir yanda Lord Mark'ın onunla ilgilenmesi?.."</p>

  <p class="normal">"Diğer yanda da benimle ilgilenmesi mi?"</p>

  <p class="normal">"Bizzat teyzenin seninle ilgilenmesi." dedi Densher Kate düşünürken. "Mrs. Lowder'ın ilgisi Lord Mark'ta vücut buluyorsa, Lord Mark'ın nasıl bir tutum benimseyeceğini iyice düşünmesi gerekmez mi?"</p>

  <p class="normal">Kate soruyla ilgilenmekle birlikte, "O hangi tutumu benimseyeceğini gayet iyi bilir." dedi. "İşin hoş tarafı, Lord Mark'a güvenmemesi."</p>

  <p class="normal">"Milly'nin mi?"</p>

  <p class="normal">"Evet, Milly de güvenmiyor. Ama ben Maud Teyze'yi kastediyordum. Aslında güvenmiyor."</p>

  <p class="normal">Densher buna açıkça şaşırdı. "Onu bağrına basıyor, ama bir yandan da dürüst olmadığını düşünüyor, öyle mi?"</p>

  <p class="normal">"Evet," dedi Kate, "insanlar böyle. Düşmanları konusunda düşündükleri, Tanrı bilir, oldukça kötü, ama dostları hakkında düşündükleri bana daha çarpıcı geliyor. Ne var ki Milly'nin yaklaşımı avantaj teşkil ediyor." diye devam etti. "Maud Teyze'nin güvencesi, kendisi henüz tam olarak kavramadığı halde, bu – ayrıca Milly'nin kendi güvencesi de tabii."</p>

  <p class="normal">"Öyleyse onu sevmediğin için kendini bir beladan kurtulmuş mu sayıyorsun?"</p>

  <p class="normal">Kate ciddi, harikulade, kınarcasına bir ifadeyle başını iki yana salladı. "Beni fazla konuşturmasan iyi olur. Ama bulunduğum durumdan memnunum."</p>

  <p class="normal">"Fazla konuşmadığın için mi?"</p>

  <p class="normal">"Lord Mark'ı sevmediğim için."</p>

  <p class="normal">"Ya?" dedi Densher, lord hazretleriyle aynı tonda. Ardından ekledi: "O zavallı kızcağızın sevmediğini de kesinlikle iddia ediyorsun, öyle mi?"</p>

  <p class="normal">"O zavallı kızcağız hakkındaki iddialarımı gayet iyi biliyorsun!" Densher'ın sorusu Kate'in sabrını yine taşırmıştı.</p>

  <p class="normal">Buna rağmen Densher konuyu sürdürdü. "Onu düklerden biri olarak tanımlamıyorsundur herhalde, değil mi?"</p>

  <p class="normal">"Tanrı'ya şükür hayır – katiyen. O, başka ihtimallerle kıyaslandığında, soylular arasında yer almıyor. Gerçi Milly'nin toplumsal değerler konusunda yerleşik kavramları yok," diye ekledi, gerçekleri olduğu gibi ifade etme kaygısıyla, "bizim toplumumuzdaki ayrımları, kimin kim, neyin ne olduğunu kesinlikle anlamıyor."</p>

  <p class="normal">"Anlıyorum. <span class="ideitalik">Benden</span> hoşlanmasının sebebi bu demek." dedi Densher gülerek.</p>

  <p class="normal">"Kesinlikle. O bana benzemiyor," dedi Kate, "ben en azından neyi kaçırdığımı biliyorum."</p>

  <p class="normal">Doğrusu konu Densher için epeyce ilginç bir hal almıştı. "Peki Maud Teyze – <span class="ideitalik">o</span> nasıl oluyor da bilmiyor? Yani dostunuzun aslında bir hiç olduğunu? Onu bir dük değerinde mi zannediyor?"</p>

  <p class="normal">"Hayır, yeğenlerinden birinin dük olması haricinde. Bu tartışılmaz bir değer. Ayrıca erişebileceğimiz en iyi şey o."</p>

  <p class="normal">"Ya, öyle mi?" dedi Densher; kuşkusu alaydan ibaret değildi.</p>

  <p class="normal">"Mesele Lord Mark'ın soyluluğu değil," diye devam etti Kate, Densher'a aldırmadan, "o konuda –Lord Mark'ın hiç parası olmadığından– daha iyisi bulunabilirdi belki. Ama Maud Teyze kesinlikle çıkarcı değildir, sadece başkalarının çıkarcılığının farkındadır. Ayrıca Lord Mark'ın da hem ailesinde bir dük var, hem sülalenin bir kolu yeterince soylu. Aslolan Lord Mark'ın dehası."</p>

  <p class="normal">"Sen buna inanıyor musun?"</p>

  <p class="normal">"Lord Mark'ın dehasına mı?" Kate sanki nihai yargısı ilk kez soruluyormuş gibi bir süre düşündü. O kadar ölçüp biçti ki, karşısındaki nasıl bir cevap vereceğini gerçekten bilemezdi, ama sonunda kuşkuya yer bırakmayan şekilde, "Evet!" dedi.</p>

  <p class="normal">"Siyasi anlamda mı?"</p>

  <p class="normal">"Genel anlamda. En azından bir insanın hiç çaba göstermeden, zor kullanmadan, herhangi bir entrikaya başvurmadan ağırlığını bu şekilde koyabilmesine başka ne ad verilebileceğini bilmiyorum. Bir şekilde, görünürde katiyen kendisinden kaynaklanmayan bir etki yaratıyor."</p>

  <p class="normal">"Evet ama bu etki hoş değilse..." dedi Densher, kasıtlı bir yüzeysellikle.</p>

  <p class="normal">"Aksine, hoş bir etki!"</p>

  <p class="normal">"Herkes için değil herhalde."</p>

  <p class="normal">"Senin için olmadığını kastediyorsan," dedi Kate, "bir sebebi vardır – zaten erkekler sayılmaz. Kadınlar hoş olup olmadığını bilmiyor."</p>

  <p class="normal">"Gördün mü işte!"</p>

  <p class="normal">"Evet, benim dediğim de bu – bunu başarmak deha gerektiriyor."</p>

  <p class="normal">Densher Kate'in süratle, zorlanmadan ve hepsinden önemlisi espriyle karıştırarak verdiği bütün bu cevapların, incelense ne "gerektirdiğini" düşünürmüş gibi durdu karşısında. Ansızın, sanki son bir belirleyici nokta konmuşçasına, içinde bir şeyler kabarıp taştı – ne kadar talihli olduğunun, Kate'in çok yönlülüğünün, vaat ettiği geleceğin, ne kadar ilginç olduğunun bilinci. "Senin haricinde bütün kadınlar aptal. Başka bir kadına nasıl bakabilirim? Yine farklısın. Maud Teyze'nin sana yatırım yapmasına şaşmamak gerekir – yalnız sen onun yatırım yaptığı şeye fazlasın. 'Sosyete' bile ne kadar fazla olduğunu anlayamaz; sosyete fazlasıyla aptal, sen onun fevkindesin. Onu yukarı çekmen gerekir – tepede olan sensin. Tanışılan diğer kadınlar – evvelce okunmuş kitaplardan başka ne ki onlar? Sen bilinmeyen, görülmemiş kitaplardan oluşan koca bir kütüphanesin." Densher neredeyse inliyor, ruhunun derinliğinden bir acı yükseliyordu. "Sana aboneyim resmen!"</p>

  <p class="normal">Kate bu sözleri yine cevabı çehresinde yazılı olarak dinledi; bir kez daha karşı karşıya durup özlerindeki hayat kaynağını paylaştılar. "Beni konuşturan sensin. Ben seninle var oluyorum. Başkalarıyla değil."</p>

  <p class="normal">Ne var ki birlikteliklerinin heyecanı, büyük mutluluklara özgü biçimde, Densher'ın içinde keskin bir korku yaratmıştı adeta. "Sana bir şey söyleyeceğim: Sakın, <span class="ideitalik">sakın</span>!.."</p>

  <p class="normal">"Sakın ne?"</p>

  <p class="normal">"Sakın beni yüzüstü bırakma. Ölürüm."</p>

  <p class="normal">Kate bir an sadece gözleriyle cevap vererek baktı. "Yani bunu önlemek için erken davranıp <span class="ideitalik">sen</span> mi beni öldüreceksin?" Kate gülümsedi, ama Densher hemen ardından gözyaşları arasından gülümsemekte olduğunu gördü; bir an sonra da o konudan uzaklaşıp gitti. Kendisine ait başka bir konuya dönmüştü; kendi konuları o kadar sımsıkı birbirine bağlıydı ki, Densher'ın konuları birer parantez olmaktan öteye gidemiyordu. "Ne yapacağını biliyor musun?" Ötekilere katılmadan önce –geç bile kalmışlardı– bu soruyu sordu Densher'a. Milly konusunu kastettiği belliydi.</p>

  <p class="normal">Densher açıklamalar karşısında biraz çökmüş, sonra Kate onun bir şeyleri kavramasını sağlamıştı. Anladıklarının ışığında tutacağı yol belirir gibi olmuştu, ama dönüşünden beri açıklığa kavuşturulmamış karanlık bir nokta da vardı. "Bana kesin olarak söylemen gereken bir şey var. Dostumuz biliyorsa, yani bütün bu süre boyunca..."</p>

  <p class="normal">Kate Densher'ın endişelerini dile getirerek yardımına yetişti, ama niyeti bu endişeleri gidermekti. "Milly'yle ben burada samimiyet kurarken seninle benim sözü edilmeyen bir ilişki içinde olduğumuzu mu? Bunu biliyorsa, evet, bu ilişki çerçevesinde senin bana mektup yazmış olacağını biliyordur."</p>

  <p class="normal">"Öyleyse senin cevap yazmadığını nasıl zannedebilir?"</p>

  <p class="normal">"Öyle bir şey zannetmiyor."</p>

  <p class="normal">"O zaman senin ondan hiç söz etmemiş olduğunu nasıl düşünebilir?"</p>

  <p class="normal">"Düşünmüyor. Sözünü ettiğimi artık biliyor. Her şeyi söyledim ona. Son derece geçerli nedenler ileri sürdüm."</p>

  <p class="normal">Densher hâlâ kara kara düşünüyordu. "O da tıpkı benim gibi sen ne dersen boyun mu eğiyor?"</p>

  <p class="normal">"Tıpatıp senin gibi."</p>

  <p class="normal">"O da bir başka kurban yani, öyle mi?"</p>

  <p class="normal">"Evet, aynen öyle. İkiniz aynı durumdasınız."</p>

  <p class="normal">"Yani bir şey olursa," dedi Densher, "birbirimizi teselli edebilir miyiz?"</p>

  <p class="normal">"Sen dümdüz gidersen gerçekten bir şeyler olabilir." diye cevap verdi Kate.</p>

  <p class="normal">Densher bir süre pencereden ötekileri seyretti. "Dümdüz gitmekle neyi kastediyorsun?"</p>

  <p class="normal">"Kaygılanmamayı. Canının istediği gibi davranmayı. Daha önce de söyledim, dene, göreceksin. Her zaman, her şekilde bana başvurabilirsin."</p>

  <p class="normal">"Elbette, umarım! Ama mademki gidiyor?"</p>

  <p class="normal">Kate sadece bir an duraksadı. "Ben onu geri getiririm. Gördün mü? İşini kolaylaştırmadığımı söyleyemezsin."</p>

  <p class="normal">Densher durumla yüzleşti, gerçekten garipti. Ama birkaç saniye sonra garipliği arka planda kaldı. Harikulade, ipekten bir ağın içindeydi ve gerçekten eğlenceliydi. "Beni şımartıyorsun!"</p>

  <p class="normal">Aynı anda içeri giren Mrs. Lowder'ın bu sözleri duyup duymadığından emin olamadı; duymamış olacağını tahmin etti, çünkü onunla birlikte içeri giren ve nihayet gitmek üzere vedalaşan Mrs. Stringham'la ilgileniyordu. Arkalarından Lord Mark ve diğer beyefendiler geliyordu, ancak topluluk dağılmadan önce iki üç şey oldu. Bunlardan biri, Kate'in bir fırsatını bulup ona kaçamak bir ısrarla, "Artık gitmen lazım!" demesiydi. Bir ikincisi, Kate'in Lord Mark'a yaklaşıp bütün samimiyetiyle, "Gelin biraz <span class="ideitalik">benimle</span> konuşun!" deyişiydi; bu meydan okumanın ardından, Densher ikisinin herkesten uzakta, ama az önce kendisinin Kate'le oturduğundan farklı bir köşeye yerleştiklerini gördü. Bir üçüncü olaysa, Mrs. Stringham'ın, ayrım gözetmeden herkesle hararetle vedalaşırken, Densher'ın algılayışına göre kendisine ciddi ve anlamlı bir bakış yöneltmesiydi; daha sonra düşündüğünde bu bakışın, yemekten sonra onunla birkaç kelime konuşmak istemiş olsa, Mrs. Stringham'ı hazır bulacağı anlamına geldiğini kavradı. Doğal olarak hafif bir izlenimdi, ama Densher'da bir şeyleri göz ardı ettiği, değerini bilmediği hissini bıraktı. Belki Mrs. Stringham'ın yanından geçerken telaffuz ettiği yarı resmi "İyi geceler beyefendi!"sinden biraz daha keskin bir ton belirledi; Densher'ın bu arada kendisinden de daha zararsız biri olduğuna hükmettiği genç beyefendinin tetikte oluşu nedeniyle, bu konuda artık yapılacak bir şey yoktu. Söz konusu şahıs Densher'dan önce davranıp kapıyı Mrs. Stringham'a açmıştı ve belli ki arabasına kadar geçirmeye –Milly'ye ilişkin gizli niyetler beslediği için diye düşünebilirdi Densher– hazırlanıyordu. Son bir olaysa, Mrs. Stringham'dan ayrılan Maud Teyze'nin hemen ardından Densher'a yönelmesiydi. Buyurgan bir "Bekleyin bir dakika"yla onu hem alıkoyuyor, hem gönderiyordu; bir dakika istiyordu, ama Densher aslında gitmekte olduğuna dair hiçbir işaret vermemişti.</p>

  <p class="normal">"Küçük dostumuza dönün. Gerçekten ilginç olduğunu göreceksiniz."</p>

  <p class="normal">"Miss Theale'i kastediyorsanız," dedi Densher, "onu unutmayacağım elbette. Ama unutmayın ki 'ilginçliği' bağlamında, onu ben keşfettim, –yemekte kullanılan ifadeyle– ben icat ettim."</p>

  <p class="normal">"Patentini almadığınız izlenimi edinmiştim de... Söylemek istediğim şu: Başka konulara dalıp onu fazla ihmal etmeyin."</p>

  <p class="normal">Maud Teyze'nin Kate'le aynı şeyi rica etmesine şaşıran ve etkilenen Densher, bunun Maud Teyze nezdinde kendisine bir yararı dokunabileceğini düşündü hemen. En azından deneyebilirdi. "Hepiniz benim nezaketimi kolluyorsunuz. Miss Croy az önce tıpatıp aynı şeyi söylüyordu. <span class="ideitalik">O</span> beni eğitiyor – nezaket konusunda o kadar çok şey söyledi ki."</p>

  <p class="normal">Ev sahibesine Kate'le konuştukları hakkında rapor vermek hoşuna gidiyordu; hem oldukça gerçeğe uygundu, hem de Maud Teyze'yi teskin edebilirdi. Ne var ki Maud Teyze bunu muhteşem biçimde, Densher'la açıkça yüzleşerek, güveni başka temellere oturuyormuşçasına karşıladı. Bu sözlerin ardındaki niyeti sezdiyse de, ne şüphe ne de onay işareti verdi; sadece soğukkanlılıkla, "Evet, zaten kendisi arkadaşı için her şeyi yapar, yani kendi ne yapıyorsa onu öğütlüyor." dedi.</p>

  <p class="normal">Densher Kate'in bağlılığının nerelere uzandığını Maud Teyze'nin bilip bilmediğini gerçekten merak etti. Ayrıca bu özel mutabakat biraz kafasını karıştırmıştı; Amerikalı kızla kendisini oyalamayı bizzat Mrs. Lowder'ın mı akıl ettiğini, dolayısıyla Kate'in konuya hâkimiyetinin teyzesine yönelik bir rol mü olduğunu düşündü hemen. Bu arada Amerikalı kızın ne olacağı, bu ihtimalin doğru olması halinde önemini yitirmeyecek bir soruydu. Ancak sorularla daha sonra ilgilenebilirdi; anladığı kadarıyla Mrs. Lowder'a cevap vermek zor değildi. "Aslında kesinlikle direniyor değilim. Miss Theale'ı çok hoş buluyorum."</p>

  <p class="normal">Zaten Maud Teyze bundan fazlasını istemiyordu. "Öyleyse fırsatı kaçırmayın."</p>

  <p class="normal">"Tek sorun," diye devam etti Densher, "kendisinin –bu mevsimde doğal olarak– Londra'dan ayrılacak, anladığım kadarıyla yurtdışına çıkacak olması."</p>

  <p class="normal">Maud Teyze bir an kendisi de bu engelle başa çıkmaya çalışıyormuş gibi durdu. Buna rağmen, "Sizi görmeden gitmez." dedi gülümseyerek. "Üstelik gittiğinde..." Sözünü yarıda kesip Densher'ı meraka düşürdü. Ardından söylediği cümleyle Densher iyice sersemledi: "Biz de onunla gideceğiz."</p>

  <p class="normal">Densher kendisine bile biraz garip gelen bir şekilde gülümsedi. "Peki bunun <span class="ideitalik">bana</span> ne gibi bir yararı olacak?"</p>

  <p class="normal">"Biz onlara yakın bir yerde olacağız, siz de bizi ziyarete geleceksiniz."</p>

  <p class="normal">"Ya?" dedi Densher beceriksizce.</p>

  <p class="normal">"Ben gelmenizi sağlayacağım. Yani size mektup yazacağım."</p>

  <p class="normal">"Teşekkür ederim, çok teşekkür ederim!" dedi Merton Densher gülerek. Maud Teyze onu vicdanıyla baş başa bırakıyordu; Densher vicdanını onun böyle istediği gibi kullanabileceğini zannetmesine çaresizce izin verdiğini görünce biraz irkildi. Muğlak bir ifadeyle, "Düşünmem gereken çok şey var." dedi.</p>

  <p class="normal">"Vardır kuşkusuz. Ama aslolan şey, hepsinden önemli."</p>

  <p class="normal">"Aslolan nedir, söyler misiniz?"</p>

  <p class="normal">"Hayatınızın fırsatını kaçırmamanız elbette. Size lütuf gösteriyorum, bu fırsatı değerlendirmenizi sağlıyorum. Sağlayabilirim – yolu açabilirim size. O büyüleyici bir kız, akıllı ve iyi yürekli. Ayrıca serveti de gerçek bir servet."</p>

  <p class="normal">İşte, Maud Teyze kendini gösteriyordu! Densher onun kendisini bu şekilde satın aldığını, üstelik –bu kadar vahim olmasa komik bir durum olurdu– Miss Theale'in parasıyla satın aldığını görünce her şey kafasında yerli yerine oturdu. Teklifi bir aşırılıkmış gibi ele almaya çalıştı alaylı bir edayla. "Bu cazip teklifiniz için size minnettarım..."</p>

  <p class="normal">"Bana ait olmayan bir şeyin teklifi mi?" Maud Teyze utanmamıştı. "Bana ait olduğunu iddia etmiyorum – ama <span class="ideitalik">size</span> ait olmaması için bir sebep yok. Şunu da belirtmek isterim ki," diye yılmadan devam etti, "ben boş konuşmam. Üstelik bana bir borcunuz var – sebebi bu."</p>

  <p class="normal">Densher Maud Teyze'nin baskısını açıkça hissediyordu; dayandığı temel göz önünde bulundurulursa tutarlılığını hissediyordu, hatta inandığı, az sonra tuhaf biçimde onaylanacak olan gerçeği de hissediyordu. Bu gerçek, Densher'ın bahşişle satın alınabileceği inancıydı; karşılıklı dururlarken bu inanç Densher'ın zihninde de imkânsız gibi görüneni aydınlattı. Öyleyse bu çerçevede Kate onun nasıl biri olduğuna inanıyordu? Ama yüksek sesle sorduğu soru bu değildi. "Bana gösterdiğiniz lütuflara teşekkür borçlu olduğumu biliyorum elbette. Örneğin bu geceki davetiniz!.."</p>

  <p class="normal">"Evet, bu gece sizi davet etmem de dahil. Ama sizin için ne kadar ileri gittiğimi bilmiyorsunuz." diye ekledi Mrs. Lowder.</p>

  <p class="normal">Densher yüzünün ve adeta vicdanının kızardığını hissetmekle birlikte elinden geldiğince güldü. "Ne kadar ileri gittiğinizi görüyorum."</p>

  <p class="normal">"Ben dünyanın en dürüst kadınıyım, buna rağmen sizin için gerekeni yaptım." Densher onun ciddiyeti karşısında şaşkınlıkla bakınca ekledi: "İlk adımı atabilmeniz için gerekliydi. Benden gelince, bir ağırlığı oluyor." Densher şaşkınlıkla bakmaya devam edince Maud Teyze onun anlamayışını hayretle karşıladı. "Ne demek istediğimi anlamıyor musunuz? Sizin adınıza münasip yalanı söyledim." Densher hâlâ yüzü kızararak gergin bir ifadeyle gülümsemekten başka tepki veremedi; buna rağmen, Mrs. Lowder üstüne basa basa, biraz düşünürse ne demek istediğini anlayacağından eminmiş gibi, "Şimdi beni haklı çıkarmanız için size güveniyorum!" diyerek sırtını döndü.</p>

  <p class="normal">Densher'ın biraz düşünmesi, evden ayrıldıktan sonra daha kolaydı kuşkusuz. Bayswater Yolu'ndan yukarı yürümeye başladı, ama solgun yıldızların altında, modern kilisenin önünde, doğuya giderken solunda açılan meydanın ortasında birden durdu. Kısa süreli bir aptallık yaşamıştı, ama şimdi anlıyordu. Maud Teyze Mrs. Stringham aracılığıyla Kate'in Densher'ı sevmediği konusunda Milly Theale'e garanti vermişti. Aynı aracıyla, sadece Densher'ın Kate'e bağlandığını onaylamıştı. Anlıyordu, anlıyordu, Maud Teyze'nin ilk adımı atabilmesi için gerekli olduğunu söylerken ne demek istediğini de anlıyordu. Kate'in tutumunu merhametten ibaret gibi göstermişti ki Milly de merhametli davransın. Gerçekten "münasip"ti yalanı – mümkün olan en münasip ve en derin ve yoğun biçimde diplomatik yalandı. Böylece Milly başarıyla kandırılmıştı.</p>
</body>
</html>
