<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_36">IV</h2>

  <p class="normal">Milly, sorsalar, o durumda tekrar ciddiyete bürünmelerinin nedenini söyleyemezdi, ama yirminci dakikanın sonunda misafirinin de katkıda bulunduğu dokunaklı bir şeyle karşı karşıyaymışçasına hüzünlü bir suskunluğa gömülmüşlerdi. Esasen bu, büyünün mükemmelliğinden –daha doğrusu onun karşısında kendi dışlanmış, mahrum kalmış konumlarından– başka bir şey değildi. Büyü karşılarında soğuk bir güzellikle duruyordu, asla sahip olamayacakları bir şiirsellikle doluydu, mümkün ama yasak bir hayatın alaylı tebessümüyle hitap ediyordu onlara. Hepsi Milly'yi tekrar etkisi altına aldı: "Ah, ne müthiş bir romantizm!.." Onun için romantizm, bir kez daha, sonsuza dek adeta bir kaledeymiş gibi orada oturmak, zamanını orada tamamlamaktı; bu fikir bir daha hiç aşağıya inmeme, yüksekte, bu ilahi, tozsuz havada kalıp suların taşlara çarpışından başka ses duymama hayaline dönüştü. İçinde bulundukları salon yüksekteydi, bu da hüzünlü hayalini pekiştiriyordu. "Ah, aşağıya hiç inmesem, asla inmesem!" dedi arkadaşına iç çekerek.</p>

  <p class="normal">"Ama sarayınızda o muhteşem, antika merdiven varken niçin inmeyesiniz?" diye sordu Lord Mark. "Elbette hem merdivenin üstünde, hem de altında daima Veronese kostümleriyle sizi seyreden insanlar bulunmalı."</p>

  <p class="normal">Milly hem tasasızca, hem de Lord Mark'ın anlamamasına biraz üzülerek başını iki yana salladı. "Veronese kostümlü insanlar için bile. Demek istediğim şu: İşin esas güzel yanı, aşağı inmek zorunda olmamakta. Aslında ben hareket etmiyorum," diye ekledi, "...bu aralar. Dışarı çıkmıyorum. Yukarıda kalıyorum. Beni bu sayede buldunuz."</p>

  <p class="normal">Lord Mark şaşırdı – hiç kuşkusuz yeterince insaniydi. "Hiç dolaşmıyor musunuz?"</p>

  <p class="normal">Milly mekâna göz gezdirdi; Lord Mark'ı ağırladığı dairenin üst katına, aşağıdaki salonun tam üstünde yer alan ve gotik kemerleri büyük kanala bakan üst kat salonuna baktı. Kemerler arasındaki pencereler açık, balkon çıkıntısı geniş, kanalın görüntüsü muhteşemdi ve beyaz perdenin onlara doğru salınışı tanımlayamadığı bir şeylere davet gibiydi. Ama birkaç saniye sonra muamma ortadan kalktı; böyle bir daveti ilk kez hissettiğinden, bu, sadece bu, bulunduğu yer macera haline gelmişti. Macerası –dönüp dolaşıp aynı noktaya geliyordu– hiç kıpırdamamak olacaktı. "Sadece burada dolaşıyorum."</p>

  <p class="normal">Lord Mark az sonra, "Aslında iyi olmadığınızı mı söylemek istiyorsunuz?" diye sordu.</p>

  <p class="normal">Pencerenin önündeydiler, karşılarındaki güzel, eski solgun cephelere, aşağıda Adriyatik'in sakin dalgalarına bakarak oyalanıyorlardı; ancak Milly az sonra, cevap vermeden önce manzaraya gözlerini kapayıp kendini bırakarak başını denizliğe dayamış olduğu kollarına yasladı. Pencerenin önündeki mindere diz çökmüş, başı eğik, sessizce duruyordu. Suskunluğunun zaten doğrudan bir cevap olduğunu biliyordu, ama o anda geleceğini açıkça gördüğünü söylemeye gücü yoktu. Bu soruyu başkalarının – örneğin Merton Densher gibi birinin sormasına izin vermezdi; daha o anda bile, Lord Mark bu soruyu sorduğunda direncinin kırılmasının ona karşı duyguları açısından neye işaret ettiğini merak etti. Muhtemelen sebebi aslında Lord Mark'a pek aldırmamasıydı; onun karşısında kendisini böyle bırakmak, bardağı taşıracak damlayı koymasına izin vermek, bedeli en hafif rahatlamaydı – çünkü esasen sinirleri açısından mesele rahatlamaktı. Üstelik Lord Mark tahmin ettiği niyetle gelmişse ya da durumlarının büyüsüyle bu niyeti edinmişse, Milly'nin değeri konusunda yanılmaması iyi olurdu – Milly'nin artık ne kadar değeri vardı? Orada diz çökmüş dururken, hiçbir değeri olmadığı gerçeğinin içinde zonkladığını hissediyordu; bununla birlikte kendini tutup henüz konuşmayarak o hareketiyle bile değerini mümkün olduğunca korumaya çalıştı. Bunun üzerine kafasında yeni bir fikir belirdi: Onunla evlenecek erkek açısından hastalığının yapacağı tahribat değerin ta kendisi olmayacak mıydı? <span class="ideitalik">Kendisi</span> uzun ömürlü olmasa da parası olacaktı. Milly'nin parasıyla özellikle ilgilenen, parası ona "kur yapması"nda başlıca etken olan bir erkek için bu dünyadaki süresinin uzun olmaması beklentisi pekâlâ olumlu bir puan sayılabilirdi. Böyle bir erkek, onu memnun etmek, ikna etmek, ele geçirmek, tabiatın ve hekimlerin izin vereceği kısa ya da uzun süre için ona sahip olmak amacıyla ne kadar hasta, kusurlu, tatsız olsa da, sağlayacağı nihai fayda uğruna onu idare ederdi; Milly'nin acılı bir kocayı hayal kırıklığına uğratmayacak türden bir insan olduğu açıktı.</p>

  <p class="normal">Milly gençliğinde ne gibi alışkanlıklar edinirse edinsin, her taşın altında çıkarcı bir talip görme alışkanlığını kesinlikle edinmeyeceğini zaman zaman düşünmüştü – bu tür bir davranış ona küçük yaştan itibaren aşağılık, zehirli bir tutum gibi gelmişti. Dolayısıyla gerçekten de bu konuyla mümkün olduğunca ilgilenmezdi; şu anda niye Lord Mark'a böyle çirkin bir niyet atfettiğini bilemiyordu. Bu çirkin niyet Lord Mark'ın serinkanlı İngiliz bakışlarına yakışmıyordu, zaten işin karanlık yanı Milly'nin zihninde şöyle bir görünüp geçti. Ayrıca şüpheleri karmaşıklığını yitirdi: Misafirinin niyeti çok güzel bir nedenden –hatta iki nedenden– ötürü önemli değildi. Birinci neden, onu meteliksiz olarak arzulasa bile Milly'nin asla onunla evlenmeyeceği, ikincisi de, aslında Lord Mark'ın kendisi için son derece hassas, iyi yürekli, nazik ve insani şekilde kaygılandığını hissetmesiydi. Lord Mark'ın kendisiyle iyi, çok iyi bir ilişki kurmak istemesi ve onu tehdit altında, mahvolmuş, acıklı biri olarak görmeye başlaması iki ayrı şeydi, ama ikisi birleşiyor ve bu bileşim, Lord Mark'ın muhtemelen kendi ifadesiyle Milly'den hoşlandığından iyice emin olmasına yol açıyordu. Sonuçta Milly'nin en yoğun hissi bu oldu – Lord Mark'ın kendisinden gerçekten hoşlanması; ayrıca zayıflığı yüzünden doğal ve isabetli olarak dostluk gösteriyordu. Zayıflığının onu rahatsız etmesini ya da itmesini mi tercih ederdi gerçekten? – Milly bunu sorabilirdi kendi kendine. Lord Mark yeterince etkilenip Milly'nin tercih ettiği şeyi yapsa, hiçbir soru sormayıp ısrar etmese, sırf onu reddetme imkânı tanımaktan daha büyük bir iyilik etmiş olurdu. Evet, evet garipti, ama o anda Lord Mark Milly'ye duygudaşlığına güvenebileceği tek insan gibi görünüyordu. Başkalarıyla konuşmak onun için daha zordu, oysa Lord Mark'ın irkilmesinden, benzinin solmasından korkmuyordu. Kısacası, onu tek rahat ilişkisi –Lord Mark açısından rahat– olarak koruyacaktı. Bu arada karşılarındaki manzara o kadar büyülüydü, kendilerini içeride ve dışarıda çevreleyen şeyler hayranlıkla dolu bir suskunluğu tıpkı operadaki gibi o kadar doğal kılıyordu ki, Milly Lord Mark'ı aşırı beklettiği hissine kapılmadan cevaben hasta olup olmadığını söylemek yerine daha önce söylediklerini tekrarlayabildi: "Burada dolaşıyorum. Hiç sıkılmıyorum. Asla sıkılmam – bana o kadar uygun ki. Bayılıyorum buraya," diye devam etti, "ayrılmayı hiç istemiyorum."</p>

  <p class="normal">"Ben de sizin kadar şanslı olsam, ben de istemezdim. Yine de bunca şansla, <span class="ideitalik">her şeye</span> sahipken!.. Kesinlikle burada mı yaşamak isterdiniz?"</p>

  <p class="normal">Zavallı Milly birkaç saniye duraksadıktan sonra, "Burada ölmek isterdim sanıyorum." dedi.</p>

  <p class="normal">Bu cevabı Lord Mark'ı güldürdü. Milly'nin de istediği buydu – karşısındaki gerçekten ilgileniyorsa, karanlığın derinliklerinden iz taşımayan hoş ve insani tepki buydu. "Bence <span class="ideitalik">o iş</span> için yeterli değil. Onun iyi seçilmesi gerekir. Ama burayı elinizde tutamaz mısınız? Biliyor musunuz, sizi burada görmek istiyor insan; burayı tek başınıza dolduruyor, buraya yakışıyorsunuz; sizi her yıl üç dört ay boyunca burada görmek hoş olur – dostlarınız açısından demek istiyorum. Ama yılın geri kalanı için aynı şeyi söyleyemem. Sizi başka türlü de değerlendirmek isteriz."</p>

  <p class="normal">"Beni öldürmeye değerlendirmek mi diyorsunuz?" diye sordu Milly gülümseyerek.</p>

  <p class="normal">"İngiltere'de sizi öldüreceğimizi mi söylemek istiyorsunuz?"</p>

  <p class="normal">"Doğrusu sizleri gördüm ve korktum. Benim için çok fazlasınız – çok kalabalıksınız. İngiltere sorularla kaynıyor. Bu, siz İngilizlerin deyimiyle benim tarzıma daha uygun."</p>

  <p class="normal">"Hah hah!" diye güldü tekrar Lord Mark, onu memnun etmek istercesine.</p>

  <p class="normal">"Öyleyse satın alamaz mısınız – bedelini ödeyip? Hiç merak etmeyin, para için her şeyi yaparlar. Yani yeterince para için."</p>

  <p class="normal">"Ben de aynı şeyi düşünüyordum." dedi Milly. "Deneyeceğim galiba. Ama eğer satın alabilirsem buraya sıkı sıkı tutunacağım." İçtenlikle konuşuyorlardı. "Burası benim hayatım olacak – bedeli bunun için ödenecek. Muhteşem, yaldızlı kabuğum olacak, yani beni görmek isteyenler buraya gelip bulmak zorunda olacaklar."</p>

  <p class="normal">"Öyleyse hayatta olacaksınız." dedi Lord Mark.</p>

  <p class="normal">"Eh, belki yok olmayacağım, ama çökmüş, zayıflamış, buruşmuş, burada kurumuş bir ceviz gibi takırdıyor olacağım."</p>

  <p class="normal">"Bize her ne kadar güvenmeseniz de size bundan çok daha iyi bakabiliriz." diye cevap verdi Lord Mark.</p>

  <p class="normal">"Bir an önce kurtulmamı sağlayacağınızı mı söylemek istiyorsunuz?"</p>

  <p class="normal">Bunun üzerine Lord Mark endişelendiğini gizlemedi; uzunca bir süre ona gözlüksüz baktıktan sonra –gözlüğü bakışlarının ifadesini değiştiriyordu– gözlüğünü tekrar burnunun üstüne yerleştirip manzaraya döndü. Ancak çok geçmeden manzaradan kendini kurtardı. "O gün Matcham'da size söylediğim şeyi –en azından söylemeye niyetlendiğim şeyi– hatırlıyor musunuz?"</p>

  <p class="normal">"Evet, tabii, Matcham'daki her şeyi hatırlıyorum. Başka bir hayat o."</p>

  <p class="normal">"Kesinlikle öyle olacak – söylemek istediğim bu tür bir şey, o sırada sizin gözünüzde temsil etmesini istediğim şey. Matcham semboliktir, biliyor musunuz?" diye devam etti. "Size bunu anlatmaya çalıştığımı sanıyorum."</p>

  <p class="normal">Milly Lord Mark'ın çabasını bir zerresini bile unutmadan, bütünüyle hatırlayarak karşılık verdi. "Yüz yıl önceymiş gibi geldiğini kastediyordum."</p>

  <p class="normal">"Benim için daha güzel bir şey. Belki de hatırlamak isteyişimin nedenlerinden biri," diye açıkladı Lord Mark, "yaptığım şeyin nasıl yorumlanabileceğinin pekâlâ farkında olmamdı. Size bakabileceğimi – yani daha iyi bakabileceğimi bizzat bildirmek istiyordum. Elbette belirli bazı kişilerden daha iyi bakabileceğimi demek istiyorum."</p>

  <p class="normal">"Açıkça belirtecek olursak – Mrs. Lowder'dan, Miss Croy'dan, hatta Mrs. Stringham'dan."</p>

  <p class="normal">"Yo, Mrs. Stringham'a itirazım yok!" diye hemen düzeltti Lord Mark.</p>

  <p class="normal">Bu tepkisi zihnindeki diğer konulara rağmen Milly'yi eğlendirdi; her halükârda, yüz yıl önce gibi görünmesine rağmen, ima ettiği şeyi kesinlikle unutmadığını Lord Mark'a gösterebilirdi. Lord Mark'ın ona karşı şu andaki tutumu, esasen o eski anıyı öylesine canlandırıyordu ki, o sırada yol açtığı gözyaşları tekrar akacaktı neredeyse. "Evet, benim için çok şey yapabileceğinizi söylüyordunuz. Ne demek istediğinizi kesinlikle anlamıştım."</p>

  <p class="normal">Lord Mark buna rağmen açıkladı: "Benim istediğim, güveninizi <span class="ideitalik">sabitlemekti</span>. Yani doğru yere sabitlemek demek istiyorum."</p>

  <p class="normal">"Lord Mark, bunu başardınız zaten – şu anda güvenim o sırada sabitlediğiniz yerde duruyor. Aradaki tek fark," dedi Milly, "şu anda onun bir yararını görmemem. Ayrıca," diye devam etti, "sizin şu anda bu güveni biraz sarsabilecek bir davranış içine girme eğiliminde olduğunuzu görüyorum."</p>

  <p class="normal">Lord Mark bu son sözleri söylenmemişçesine göz ardı etti, sadece Milly'ye adeta yeni bir gözle baktı. "<span class="ideitalik">Gerçekten</span> bir derdiniz var mı?"</p>

  <p class="normal">Milly ise bu sözleri göz ardı etti. Onun yeni bakış açısını görmek Milly için de yeni bir bakış açısıydı. "Tahammül edilemeyecek bir şey söylemeyin, söylemeye kalkmayın. Yapabileceğiniz çok daha iyi şeyler var."</p>

  <p class="normal">Lord Mark bütün dikkatini bu sözlere verdi, sonra da hiç dikkate almadı. "Bir dost olarak çok merak edilen bir şeyi size soramamak korkunç bir şey."</p>

  <p class="normal">"Nedir öğrenmek istediğiniz?" Milly sanki ani bir değişiklikle biraz sert konuştu. "Çok hasta olup olmadığımı mı öğrenmek istiyorsunuz?"</p>

  <p class="normal">Sesini yükseltmemiş olmasına rağmen, kelimelere döküldüğünde bu fikre bir korku, ama tamamen başkalarına ait bir korku yükledi. Lord Mark –belli ki elinde olmadan– irkildi, kızardı, ama kendini toparladı, hatta alışılmadık bir coşkuyla konuştu. "Sizi acı çekerken görüp tek kelime etmeden durabileceğimi mi düşünüyorsunuz?"</p>

  <p class="normal">"Beni acı çekerken görmeyeceksiniz – korkmayın. Herkesin baş belası olmayacağım. <span class="ideitalik">Burayı</span> onun için istiyorum; hem kendi içinde çok güzel hem de ortalıkta değil. Hiçbir konuda hiçbir şeyden haberiniz olmayacak." diye ekledi; sonra da kararlı bir edayla noktaladı: "Haberiniz de yok zaten! Yok, sizin bile." Lord Mark ona baktıkça yüzündeki ifade dağılıyordu; Milly onun açıkça –<span class="ideitalik">onun</span> ölçülerinde– şaşkına döndüğünü gördü; bu da kabalık etmediğinden emin olmak istemesine yol açtı. İlk ve son kez kibarlık edecek, konuyu böylece noktalayacaktı. "Çok hastayım."</p>

  <p class="normal">"Ve hiçbir şey yapmıyor musunuz?"</p>

  <p class="normal">"Her şeyi yapıyorum. Her şey <span class="ideitalik">bu</span>." dedi gülümseyerek. "Şu anda yapıyorum. Yaşamaktan daha fazla bir şey yapılamıyor."</p>

  <p class="normal">"Doğru şekilde yaşamaktan fazla bir şey yapılamaz, evet. Ama sizin yaptığınız bu mu gerçekten? Bir yol göstereniniz niçin yok?"</p>

  <p class="normal">Lord Mark etrafındaki rokoko zarafete sanki Milly'ye sunmadığı onlarca şey varmış gibi göz gezdirmiş, sonra da telaş içinde en önemli eksikliği dile getirmişti. Ama Milly bu öneriyi bir tebessümle karşıladı. "Mükemmel bir yol gösterenim var. Şimdi de onun tavsiyeleri doğrultusunda hareket ediyorum. Sizi ağırlamam, sizinle bu şekilde konuşmam onun tavsiyeleri doğrultusunda. Dediğim gibi, yaşamaktan fazlası yapılamıyor."</p>

  <p class="normal">"Yaşamak nedir ki!" diye haykırdı Lord Mark.</p>

  <p class="normal">"Doğrusu <span class="ideitalik">benim</span> için çok şey." Milly nihayet adeta eğlence olsun diye konuştu, artık gerçeği dile getirmişti; Lord Mark bu gerçeği kendisinden öğrenen ilk kişiydi, böylece duygusallıktan kurtulmuştu. Konuşmuştu, ama bir daha hiç konuşmayacakmış gibiydi. "Her şeyi kaçırmış olmayacağım." diye ekledi.</p>

  <p class="normal">"<span class="ideitalik">Herhangi</span> bir şeyi niye kaçırasınız?" Milly bu cevaptan, Lord Mark'ın o anda verdiği kararı sezdi. "Siz dünyada bir şeyleri kaçırması gereken, hatta kaçırması ihtimali olan son insansınız; herhangi bir şeyi 'kaçırmanız' için olağanüstü miktarda iyi niyetin yanlış yönlendirilmesi gerekir. Madem tavsiyelere sırt çevirmiyorsunuz, Tanrı aşkına <span class="ideitalik">benim</span> tavsiyeme kulak verin. Ben sizin neye ihtiyacınız olduğunu biliyorum."</p>

  <p class="normal">Milly onun gerçekten de bildiğine inanıyordu. Ama durumu bu noktaya kendisi getirmişti – neredeyse. Bununla birlikte kibarca karşılık verdi. "Sanıyorum fazla kaygılandırılmamaya ihtiyacım var."</p>

  <p class="normal">"Sizin sevilmeye ihtiyacınız var." Nihayet açıkça dile getirilmişti. "Bu da sizi en az kaygılandıracak şey. Yani benim yapacağım şekliyle. Evet, öyle." diye kararlılıkla sürdürdü Lord Mark. "Yeterince sevilmiyorsunuz."</p>

  <p class="normal">"Ne için yeterince, Lord Mark?"</p>

  <p class="normal">"Tam anlamıyla tadına varabilmek için elbette."</p>

  <p class="normal">Milly sonuçta onunla alay etmedi. "Ne demek istediğinizi anlıyorum. Tam anlamıyla, yani karşılığında sevmek zorunda kalacak kadar." Milly kavramıştı, ama duraksadı. "<span class="ideitalik">Sizi</span> sevmek zorunda kalacağımı mı düşünüyorsunuz?"</p>

  <p class="normal">"<span class="ideitalik">Zorunda kalmak!..</span>" Lord Mark o kadar hassas ve tecrübeli, gülünç olabilecek herhangi bir şeye karşı o kadar tetikte, tutku konusunda vaaz vermeyle o kadar bağdaşmayan bir tarza sahipti ki, bunları bizzat hesaba katmak durumundaydı. Ve bunu sadece bir tonlamayla, mükemmel biçimde yapmıştı. Milly bir kez daha ondan hoşlandı, bu tür nüanslar nedeniyle hoşlandı; hoşlandığı için de bunu berbat etmesine üzüldü; onu, vazgeçmek zorunda olduğunu zaman zaman kendi kendine hatırlattığı, hayatın ikincil güzellikleri kategorisine sokmak durumunda kalmasına daha da çok üzüldü. "Çaba göstermek sizin için düşünülemeyecek bir şey mi?"</p>

  <p class="normal">"Sizden olumlu biçimde etkilenmek için mi?.."</p>

  <p class="normal">"Bana inanmak için. Bana inanmak için." diye tekrarladı Lord Mark.</p>

  <p class="normal">Milly yine tereddüt etti. "Sizin çabanıza karşılık mı?"</p>

  <p class="normal">"Benim çaba göstermem gerekmiyor ki!" diye derhal cevap verdi Lord Mark. Ne var ki kesin ve tereddütsüz tonlaması, sorusunu bertaraf etme şekli gerçek duygudan yoksundu ve kendisi de keskin zekâsıyla bunu hemen çaresizlik içinde, neredeyse gülünç duruma düşerek kavradı – Milly'nin şaşkınlıkla derhal gülmeye başlaması da bu hatasını vurguluyordu. Milly'ye tedavi edici, moral düzeltici bir tutku olarak önerildiği düşünülürse gerçekten yetersizdi; ikisinin birden ayaklarını yerden kesecek bir gücü iletmiyordu. Lord Mark'ın hayran olunacak yanı, ikna etme, kendini de ikna etme çabası içindeyken bile bunu anlayabilmesi ve böylelikle, mutlu ilişkilere uygun biri olduğunu iyice vurgulayabilmesiydi. Milly'nin onu nasıl gördüğünü gizlememesi, kendi başına Lord Mark'ı tehlikeli görevlerden dışlayan bir şeydi; böylece, Lord Mark'a karşı ilk kez –en azından onun bilincine varabileceği şekilde ilk kez– ayrım yapılmış oluyordu. Destekleyici bir ortamda var olmak üzere yaratılmış olan Lord Mark'ın, trajedinin kasvetli ışığında oluşan bir yargıyla ilk karşılaşmasıydı bu. Milly'nin <span class="ideitalik">kendi</span> kişisel dünyasına çökmekte olan ve bakışına yansıyan alacakaranlık, Lord Mark'a rahat edebileceğini ileri sürmenin nafile olduğu bir ortam olarak göründü, çünkü çöküntüler ve korkunç akıbetlerle, felaketin ürpertileriyle doluydu. Neredeyse Milly'nin konuşmasına gerek kalmadan, sırf böyle bir durumda gerçek ve yoğun duyguların yerini tutabilecek bir şey olmamasından ötürü, Lord Mark esasen korktuğunu anladı – riyakârlıkla itiraz etmekten mi, sadece riskli bir evliliğin zaman içinde ortaya çıkabilecek tatsızlıklarından mı korktuğu ikincil bir meseleydi. Milly harikaydı, Lord Mark'ın doğal eğilimi ötesinde –yani mizacının ve alışkanlıklarının, ayrıca eğitiminin, kısacası, kişisel imkânlarının izin verdiğinden fazla– bir şeye itiraz etmek zorunda kalacağını hiç beklemediğini sezdi. Dolayısıyla içinde bulunduğu zor durumdan hoşlanması imkânsızdı ve kendi yaratmış olmasa, Milly onu seve seve bu durumdan esirgerdi. Hiçbir erkeğin, kendi gerçeği diye adlandırabileceği şey için yeterli olmadığını kendisinden bu şekilde öğrenmekten hoşlanmayacağının farkındaydı. Lord Mark'ın –en derin duygularını ifade edecek olsa– kırıcı gerçeği kendi çıkarı açısından bir şekilde yontmanın, allayıp pullamanın daha yerinde olduğunu fiilen ima edebileceğini kesinlikle anlaması için daha fazlasına gerek yoktu. Bu tavizi vererek gerçekle uzlaşabilirdi, ama gerçeğin de ona taviz vermesi gerekirdi. Ancak Milly'nin kendisi açısından gerçeğe bakışı, aşikâr ve sağlam dayanakları olan bakış açısı onu bu şekilde kabul edemez ya da etmezdi ve bunu algıladığı, birkaç saniye sonra Lord Mark'ın yüzünde tokat yemişçesine belli oldu. Milly'yi tekrar etkilebileyeceği tek dakika buydu. Her şeye rağmen tekrar ısrar etmeye kalktığında artık etkileyici olmaktan çıkmıştı.</p>

  <p class="normal">Milly bu arada pencerenin önünden ayrılıp değişiklik olsun diye Lord Mark'a diğer odaları gezdirmiş, mekânın içsel büyüsüne tekrar değinmiş, hatta bundan kendi çıkardığı dersi bir kez daha belirterek insanın böyle bir eve sahip olup yeterince severse, değerini bilirse karşılığını alacağını, evin onu tehlikelerden koruyacağını tekrarlamıştı. Lord Mark bu bir çeyrek saat boyunca Milly'nin kendisine uzattığı dala tutundu – daha doğrusu bir eliyle bu dala tutunurken, Milly onun diğer eliyle kendi ipine tutunduğunu seziyordu; hakkını vermek gerekirse, mümkün mertebe hiçbir şey olmamış gibi davranamayacak kadar öfkeli de değildi, aptal da. Lord Mark'ın hem doğuştan sahip olduğu hem de edinilmiş davranış kuralının, zaten hiçbir şey –kendisi için vahim bir fark yaratabilecek hiçbir şey– olamayacağı yolundaki genel varsayıma dayanması, Milly'nin hakkını verdiği meziyetlerinden biriydi. Sosyal açıdan herhangi bir yaklaşım kadar geçerliliği vardı ve maceralarının devamında onları büyük ölçüde sorunsuz biçimde idare etti. Ne var ki tekrar alt kata indiklerinde, Lord Mark'ın gitme vakti yaklaşınca, her şey bir yana, yediği tokadın acısını Milly tekrar algıladı – üstelik bu, garip biçimde, yine muhtemelen samimi olarak sağlığına değinmesiyle ortaya çıktı. Aslında Milly onu incelikle hissettiği merhameti yüzünden aşağıladığı için sitem etmeye çalışıyor da olabilirdi. "Her şeye rağmen doğru, sizin kestirip atmanız da umurumda değil." Zavallı adam, sanki ona cesurca umursamadığını gösteriyordu. "İlgisizken farkına varılmayacak şeylerin sevgiyle anlaşıldığını herkes bilir. Ben bundan ötürü fark ettiğimi biliyorum."</p>

  <p class="normal">"Doğru bildiğinizden emin misiniz?" dedi genç kız gülümseyerek. "Ben sevginin gözü kör zannederdim."</p>

  <p class="normal">"Güzelliklere değil, kusurlara kördür." diye hiç duraksamadan karşılık verdi Lord Mark.</p>

  <p class="normal">"Yani benim son derece kişisel kaygılarım, size belli etmiş olmaktan dolayı utandığım özel dertlerim güzellik mi?"</p>

  <p class="normal">"Evet, sizi sevenler için –yani herkes için– öyle. Size ait her şey bir güzellik. Ayrıca söylediklerinizin ciddi olduğuna inanmıyorum. Çaresi olmayan <span class="ideitalik">herhangi</span> bir derdinizin olması fazlasıyla abes. Siz çaresini bulamazsanız bu dünyada kim bulabilir, söyler misiniz? Siz çağınızın en üstün genç kadınısınız. Söylediklerimde ciddiyim." Doğruyu söylemek gerekirse, gerçekten ciddiymiş gibi görünüyordu; ateşli değildi ama kendinden emindi – o kadar yetkili, kıyaslama yapabilecek durumdaydı ki, sakin ifşaatı bir övgünün değilse de bir teminatın gücüne sahipti. "Hepimiz size âşığız. Eğer kabullenmeniz daha kolay olacaksa, kendimi bir yana bırakıp bu şekilde ifade edeyim. Sadece topluluğun bir üyesi olarak konuşuyorum. Siz bize işkence etmek için değil, bizi mutlu etmek için yaratıldınız. Dolayısıyla bizi dinlemeniz gerekir."</p>

  <p class="normal">Milly başını bütün ağırlığıyla, ama bu kez bütün yumuşaklığıyla iki yana salladı. "Hayır, sizi dinlememem gerekir – yapmamam gereken şey bir şey varsa, o da bu. Sebebi de beni resmen öldürmesi. Kendinizi böyle hoş anlattığınıza göre, sizlere istediğiniz kadar yakın olmalıyım. Buna karşılık benim inancıma göre nasıl olacağını bütün çıplaklığıyla sunuyorum..." Milly biraz toparlandı. "Her şeyi verebilirim, bana istediğiniz kadar yakın olun, bakın sözümü tutmuyor muyum? Ama dinlemem, kabul etmem, onaylamam mümkün değil – <span class="ideitalik">razı</span> olamam. Pazarlık yapamam. Gerçekten yapamam. Bu söylediğime inanmanız lazım. Size tek söylemek istediğim buydu; bunun herhangi bir zararı niçin olsun?"</p>

  <p class="normal">Lord Mark bu soruya cevap vermedi – sebebi olsun olmasın, çok zararı olduğunu düşündüğü için cevap vermediği aşikârdı. "Size kendinize ait biri lazım." İçtenlikle olsun olmasın, lafı tekrar bu noktaya getirdi; Milly de tekrar başını iki yana salladı. Lord Mark tamamen içten konuşurcasına ısrar etti. "Size biri lazım, size biri lazım."</p>

  <p class="normal">Milly daha sonra, o sırada can alıcı ve bayağı bir cevap verme noktasına gelip gelmediğini düşündü: "Her halükârda bu kişi <span class="ideitalik">siz</span> değilsiniz." Ne var ki, –Lord Mark'ın acıklı derecede hedeften uzak olması, kendisini besleyecek hiçbir şeyin olmadığı bir çölde yol alması Milly için o kadar üzücüydü ki– Milly Lord Mark'ın hatasını enikonu kötülük etmek olarak gördü ve merhameti öfkesine ağır bastı. Ayrıca onun bambaşka bir açıdan yararlı olabileceğini o kadar iyi biliyordu ki, ısrar etmesine izin vermekle neredeyse kabalık etmiş oluyordu. Niyetini ilk sezdiğinde niçin kestirip atmamıştı? Artık onu durdurmasının tek yolu, hiç istemediği bir konuya değinmekti. "Biliyor musunuz, pek doğru hareket ettiğinizi düşünmüyorum – benim sözünüzü dinlememden bağımsız olarak demek istiyorum. Gerçi sözünüzü dinlemem de doğru değil – ama ben zaten dinlemiyorum. Venedik'e <span class="ideitalik">beni</span> görmek için gelmemeliydiniz – aslında gelmediniz de; bu yüzden gelmiş gibi davranmamalısınız. Benden çok daha eski ve çok daha değerli dostlarınız var. Gerçekten, gelişinizin tek nedeni –tek yerinde ve şerefli nedeni– kanımca hayattaki en iyi dostunuz olabilir."</p>

  <p class="normal">Milly bunu söylediğinde Lord Mark, ne gariptir ki, aşağı yukarı bunu bekliyormuş gibi tepki gösterdi. Yine de Milly'ye gözlerini ayırmadan, uzun uzun baktı; birkaç saniye boyunca ikisi de belli ki diğerinin telaffuz etmesini bekleyerek bir isim söylemedi. Sonunda Milly'nin nazik zorlaması ağır bastı. "Miss Croy mu?" diye sordu Lord Mark.</p>

  <p class="normal">Milly'nin gülümsediğini fark etmek zordu. "Mrs. Lowder." Ama Lord Mark bir şeyler fark etti ve bu da kendi göreli saflığını kanıtladığı için kızardı. "Ben her bakımdan ona en iyi dostunuz diyorum. Bir erkeğin daha iyi bir dostu olabileceğini düşünemiyorum."</p>

  <p class="normal">Lord Mark bu sözleri düşünürken Milly'den gözlerini ayırmadı. "Benim Mrs. Lowder'la evlenmemi mi istiyorsunuz?"</p>

  <p class="normal">Bunun üzerine Milly neredeyse bayağılaşan kişinin Lord Mark olduğunu düşündü! Buna kesinlikle izin veremezdi. "Ne demek istediğimi biliyorsunuz Lord Mark. Ben sizi dışarıya, soğuğa atıyor değilim. Bana kalırsa sizin için dışarıda soğuk bir dünya yok zaten," diye devam etti, "sizi içine girmek istediğiniz anda kabul etmeye hazır, sıcacık, ilgili, umut dolu bir dünya var sadece."</p>

  <p class="normal">Lord Mark yerinden kıpırdamadı, ama cilalı yer taşlarının üzerinde, ayakta duruyorlardı; birkaç dakika içinde Lord Mark şapkasını eline almıştı. "Benim Kate Croy'la evlenmemi mi istiyorsunuz?"</p>

  <p class="normal">"Mrs. Lowder istiyor bunu – sanırım bunu söylememin sakıncası yok, ayrıca sizin bunu bildiğinizi de düşünüyor."</p>

  <p class="normal">Doğrusu Lord Mark bunu bütün zarafetiyle karşıladı; Milly de böyle bir centilmenle karşı karşıya bulunmanın insanı rahatlattığının bilincindeydi. "Benim için böyle imkânlar görmeniz büyük incelik. Ama Miss Croy'un peşinden niçin koşayım?"</p>

  <p class="normal">Milly buna ayrıntılı cevap verebilme imkânına sevindi. "Çünkü o hayatımda gördüğüm en güzel, en akıllı ve en büyüleyici insan; ben erkek olsam ona tapardım. Aslında kadın olduğum halde de tapıyorum." Kusursuz bir cevaptı.</p>

  <p class="normal">"Ama hanımefendiciğim, ona birçok insan tapıyor. Bu <span class="ideitalik">hepsinin</span> şansını artırmaz ki."</p>

  <p class="normal">"Birçok insanın ne anlama geldiğini biliyorum." dedi Milly. "Birinin şansı yoksa diğerinin vardır. Sizin başkasından korkmanız için hiçbir neden göremiyorum – <span class="ideitalik">benimle</span> ilgili böyle saçmalamanız haricinde."</p>

  <p class="normal">Milly bunları söylemekle birlikte hemen ardından, Lord Mark'ın Milly'nin bilmedikleri üzerinde durduğunu fark etti. "Sizce –mademki bu konuları böyle konuşuyoruz– yere göğe sığdıramadığınız bu genç hanımı elde etmek bu kadar kolay mı?"</p>

  <p class="normal">"En azından deneyebilirsiniz Lord Mark. Gerçekten müthiş bir insan. Bu kadar mütevazı olmayın." Milly neredeyse neşeli bir tonda konuşuyordu.</p>

  <p class="normal">Sonunda Lord Mark'a fazla gelen de bu oldu. "Gerçekten bilmiyor musunuz?"</p>

  <p class="normal">İddia edebileceği en sıradan bilgiyi bile sorgulayan bu sözler üzerine Milly elbette haksızlık etmek istemedi. "Evet, ona sırılsıklam âşık olan belirli biri olduğunu biliyorum."</p>

  <p class="normal">"Öyleyse onun da belirli bir kişiye sırılsıklam âşık olduğunu da bilmeniz gerekir."</p>

  <p class="normal">"Kusura bakmayın ama tamamen yanılıyorsunuz!" dedi Milly, böylesine çiğ bir patavatsızlığın kendisine atfedilmesinden ötürü yüzü kızararak.</p>

  <p class="normal">"Öyle değil mi?"</p>

  <p class="normal">"Hayır, değil."</p>

  <p class="normal">Lord Mark'ın bakışları tebessüme dönüştü. "Emin misiniz, kesinlikle emin misiniz?"</p>

  <p class="normal">"Kesinlikle temin edildiğim için kesinlikle eminim." dedi Milly, emin olduğunu duruşuyla da belirterek. "En güvenilir kaynaklara dayanarak konuşuyorum."</p>

  <p class="normal">Lord Mark duraksadı. "Mrs. Lowder'a mı?"</p>

  <p class="normal">"Hayır. Bence Mrs. Lowder en güvenilir kaynak değil."</p>

  <p class="normal">"Ama az önce onun her bakımdan mükemmel olduğunu söylüyordunuz." dedi Lord Mark gülerek.</p>

  <p class="normal">"Sizin açınızdan öyle." dedi Milly hiç tereddütsüz. "Sizin için en güvenilir kaynak o." diye devam etti. "Söylediğiniz şeyin doğru olduğuna o inanmıyor; ne kadar önemsemediğini siz kendiniz de biliyorsunuzdur. Yani siz onun sözüne güvenebilirsiniz. Benim kaynağım ise..." Ama Milly heyecanla başladığı sözünü yarıda kesti.</p>

  <p class="normal">"Kate mi?"</p>

  <p class="normal">"Evet, bizzat Kate."</p>

  <p class="normal">"Aklında hiç kimse olmadığını mı söyledi?"</p>

  <p class="normal">"Kesinlikle hiç kimse." Sonra Milly aynı heyecanla devam etti. "Bana bu konuda teminat verdi."</p>

  <p class="normal">"Ya!" dedi Lord Mark. Ardından ekledi: "Teminat derken neyi kastediyorsunuz?"</p>

  <p class="normal">Bu kez gözlerini dikip bakan Milly oldu – ama belki biraz da niyetlendiğinden daha fazla konuşmuş olmanın bilinciyle, zaman kazanmak için. "Lord Mark, <span class="ideitalik">siz</span> teminattan ne anlıyorsunuz?"</p>

  <p class="normal">"Ben söylemek zorunda değilim. Ben ondan teminat istemedim. Siz belli ki istemişsiniz."</p>

  <p class="normal">Milly bunun üzerine savunmaya geçti – ancak bunu özellikle Kate'i savunmak olarak görüyordu. "Onunla çok sıkı fıkıyız," dedi az sonra, "dolayısıyla, birbirimizin meselelerine burnumuzu sokmasak da, doğal olarak bazı şeyleri bana söylüyor."</p>

  <p class="normal">Lord Mark pek tatmin edici bir cevap alamamış gibi gülümsedi. "Yani söylediğiniz açıklamayı size sorulmadan, kendiliğinden yaptığını mı kastediyorsunuz?"</p>

  <p class="normal">Milly tekrar düşündü, ancak bu kez bakışlarının karşılaşması –her birinin diğerinin bakışında söylediklerinden fazla şey görmek istercesine karşılaşması– ona yardımcı olacağına engel oluyordu. Milly muhatabının bakışlarında en çok Kate'in dürüstlüğünden şüphelenme yolundaki garip eğilimi görüyordu. O anda sadece bu dürüstlüğü "savunmak"la ilgilenebilirdi.</p>

  <p class="normal">"Ne dediysem onu kastediyorum: Özel bir ilgisi olmadığını söylediğinde..."</p>

  <p class="normal">"Size yemin mi etti?" diye sözünü kesti Lord Mark.</p>

  <p class="normal">Milly onun kendisini niçin böyle sorguya çekme gereği duyduğunu pek anlamamıştı, ama yine Kate'i savunmak adına cevap verdi: "Serbest olduğuna dair hiçbir şüpheye yer bırakmadı."</p>

  <p class="normal">Bunun üzerine Lord Mark gerçekten gözlerini Milly'ye dikti, ama gülümsemeye devam ediyordu. "Dolayısıyla <span class="ideitalik">sizin</span> de serbest olduğunuza dair, öyle mi?" Ne var ki Lord Mark sanki bu sözleri söyler söylemez hata yaptığını hissetti; Milly onda bu duyguyu nasıl garip, öfkeli bir bakışla anında uyandırdığını kendi de bilmiyordu. Ne olursa olsun, Lord Mark bu bakışın daha fazla etkili olmasına fırsat vermedi, derhal geri adım atarak yetki sınırlarının içine çekildi. "Buna bir diyeceğim yok, ama lütfen söyler misiniz sevgili hanımefendi, niçin size yemin etme gereği duyuyor?"</p>

  <p class="normal">Milly bu "sevgili hanımefendi"nin kendisine hitaben söylenmiş olduğunu anladı; Lord Mark'ın o anda incelik gösterip bu sözü töhmet altındaki Kate için söylemiş olabileceğini düşünüp üzüldü. Bu suçlamada kendi payını üstlenmesi gerektiğini bir kez daha anladı. "Çünkü daha önce de söylediğimiz gibi çok yakın dostuz."</p>

  <p class="normal">"Ya?" dedi Lord Mark; bunun daha ziyade bu tür formalitelerin yokluğunu açıklayabileceğini düşünür gibiydi. Ama bir bakıma, nihayet istediğini aşağı yukarı elde etmişçesine ayrılıyordu. Vedalaşmak üzere son birkaç söz söylerken, Milly niyetlendiğinden biraz fazlasını ya da tekrar toparlandığında teorik olarak savunamayacağı kadar fazlasını vermiş gibi hissetti kendini. Esasen Milly'nin kendisi hakkında hiç kimseye –ne Kate'e, ne Maud Teyze'ye, ne Merton Densher'a, ne de Susan Shepherd'a– söylemediği şeyleri Lord Mark'a –üstelik mekânın yoğun büyüsü altında son derece dolambaçsız– söylemiş olması garip sayılırdı. Lord Mark bir dakika içinde soğukkanlılığını kaybettirmişti ona ve Milly bunun farkındaydı; şimdi tekrar soğukkanlılığına kavuşabilmek ya da kaybettiğine yalnız başına daha rahat üzülebilmek için onun gitmesini istiyordu. Lord Mark duraksadığında, Milly neredeyse aynı anda, niçin duraksadığını da fark etti: Misafiri salonun öte yanından, gondolculardan birinin yaklaşmasını izliyordu; bu, diğerleri için başka gondolcuların görev aldığı ne gibi bir gezi planlanmış olursa olsun, Milly'nin aklına esip ona ihtiyaç duyması ihtimalini göze alarak daima sarayda hazır bulunan gösterişli, iki dirhem bir çekirdek gondolcuydu – oysa Milly kafes içindeki özgürlüğüyle henüz kendisine hiç ihtiyaç duymamıştı. Mermerlerin üzerinde beyaz ayakkabılarıyla adeta kayarak ilerleyen, Milly'nin her daim büyülenmiş bakışıyla, adını tam koyamadan, belki işitme duyusunun algılayamadığı kadar sessiz, uysal bir Hindu, belki bir gemi güvertesinde yalınayak bir denizci olarak gördüğü esmer Pasquale, üzerinde bir kartvizit bulunan küçük tepsiyi yaltaklanarak Milly'ye uzattı. Lord Mark –sanki Pasquale'ye olan hayranlığından– gidişini geciktirerek Milly'nin kartviziti alışını izledi; Milly kartı okur okumaz, soğukkanlılığı ağır bir darbe daha aldı. Zaten pek azı kalmış olan soğukkanlılığını öylesine kaybetmişti ki, Pasquale'ye hiçbir şey olmamış gibi bir cevap verebilmek için bile zorlandı. Bununla birlikte, çaba göstererek beyefendinin aşağıda mı olduğunu sordu ve yukarı çıkmış olduğunu öğrendi. Beyefendi gondolcunun peşinden çıkmış, merdiven başında beklemekteydi.</p>

  <p class="normal">"Memnuniyetle kabul edeceğim kendisini." Pasquale uzaklaşırken, misafirine hitaben ekledi: "Mr. Merton Densher."</p>

  <p class="normal">"Ya!" dedi Lord Mark – ünlemi, geniş ve serin holde çınlamasını sağlayan ses tonu sayesinde, kimliğine ilişkin, daha önce de işitip kaydettiği bir yargı olarak Densher'ın kulağına bile ulaşabilirdi.</p>
</body>
</html>
