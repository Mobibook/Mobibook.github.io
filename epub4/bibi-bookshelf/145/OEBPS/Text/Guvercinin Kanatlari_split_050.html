<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_49">VI</h2>

  <p class="normal">Densher gerçekten de iki ay sonra New York'tan haber aldığında Kate bir sabah onu evinde ziyaret etti – Venedik'teki gibi Densher'ın ısrarlı talebi üzerine değil, her şeyden önce kendisi gerek duyduğundan, ama aynı zamanda kendisine ulaştırılan bir mektubun akabinde gitmişti. Densher'ın bir not ekinde Kate'e ilettiği mektup, büyük bir Amerikan hukuk şirketi tarafından Densher'a yazılmıştı; ünlü şirketin itibarını Densher New York'tayken zaten duymuştu; şirketin başkanı ve Milly Theale'in kapsamlı vasiyetnamesinin başlıca uygulayıcısı olan kişinin genç kızın ölümünden önce doğrudan güneye seyahat ederek Mrs. Stringham'a destek vermek üzere yanına koşan beyefendi olduğu Lancaster Gate'tekilerce saptanmıştı. Söz konusu belge eline geçtiğinde Densher'ın yaptığı şey –arada geçen süre içinde bu harekete ve sonuçlarına dair kararı olgunlaşmıştı– ilginç biçimde, iki kahramanımız Chelsea'deki küçük, bayağı şöminenin önünde durup Milly'nin kaleme almış olduğu ve okumadıkları mektubun yanışını seyrettiklerinden beri Milly'ye, Milly'nin ne yapmış olabileceğine dair aralarında geçen ilk değinmeydi. O gün Kate'in bu ziyarete ilişkin kendi sorumluluğuna değinmesine saygı gösteren Densher vakit geçirmeden Chelsea'den ayrılmıştı; tekrar bir araya geldiklerinde konu –en azından yeni bir ışık parlayıncaya kadar– kendisini sadece, sessizce ifade edilen yoğun yokluğuyla hissettirmişti ikisine. Zaten bu haftalar boyunca sık görüşmemişlerdi, oysa ocak ayı boyunca ve şubat ayının bir bölümünde görüşmek onlar için görece kolay bir meseleye dönüşmüştü. Kate'in Mrs. Condrip'in evinde kalışı, teyzesinin izniyle uzamıştı; bu izin, Lancaster Gate'te esasen istemediği halde esrarengiz açıklamalara maruz kalmış olmasa, Densher için bir muamma olurdu. "Kate'in kendi fikri," demişti Mrs. Lowder, sanki fikirlerden gerçekten nefret edermişçesine – oysa nefret etmezdi; "ben de kendi fikrimi uyguluyorum, yani kendisi bıkıncaya kadar ona hareket serbestisi tanıyorum. Bıktı zaten, hem de çoktan, ama keçi gibi inatçı olduğundan, ancak sergileyebileceği –kendi bıkkınlığından tamamen bağımsız– bir sebep bulduğunda dönecektir. Buna tatil adını veriyor ve tatilini istediği şekilde geçiriyor – onun deyişiyle yılda bir kez böyle bir tatile bulaşıkçıların bile hakkı varmış. Kısacası, olayı bu şekilde ele alıyoruz. Ama bana kalırsa uzun bir süre buna benzer bir şey olmayacak. Ayrıca Kate terbiyeyi elden bırakmıyor, sık sık geliyor – ben ne zaman haber göndersem geliyor; üstelik bir iki yıldır genelde olumlu davrandığı için ben de terbiyesizlik etmemek için şikâyette bulunmuyorum. Kızcağız doğrusu umutlarımı boşa çıkarmadı, gerçi sizin gibi zeki bir adama bu umutlarımın ne olduğunu açıklamam gerekmiyor esasen." diye sözünü bağladı Maud Teyze.</p>

  <p class="normal">Doğruyu söylemek gerekirse, Noel'den sonra Densher'ın hanımefendinin evine yaptığı ziyaretlerin gözle görünür biçimde seyrekleşmesinin bir nedeni de bu açıklamalara mümkün mertebe fırsat vermemekti. Venedik'ten döndüğünde kısa bir süre boyunca ziyaretlerini oldukça sıklaştıran geçici konumu ve o sırada harekete geçen dürtü şu anda epeyce unutulmuştu. Şimdi konumunda başka bir dönem eskisinin yerini almıştı; Densher bu dönemi adlandırmakta ya da tanımlamakta zorlanırdı, ama giderek hâkimiyetini hissettiren gelişimi, Mrs. Lowder'ı Densher'dan tamamen uzaklaştırıyordu. Bir ara Mrs. Stringham'ın, konvoy halinde Amerika'ya dönerlerken Londra'ya uğrayıp eski dostuyla vakit geçirmesi ihtimali belirmişti; böyle bir durumda Densher en azından görünürde, şevkle Lancaster Gate'te hazır bulunması gerektiğinin farkındaydı. Ama tehlike geçip gitti – Densher bunu bir tehlike olarak görmüştü; o sırada kendi belirlediği koşullarda görüşmeyi en çok isteyeceği kişi, batıya yol almak üzere Cenova'dan gemiye binmişti. Dolayısıyla ona mektup yazmakla yetindi; bu bağlamda, Milly'nin ölümünden sonra, daha önce tamamen anlaşarak korudukları sessizliği bozmuş oluyordu. Mrs. Stringham Venedik'ten iki kez kendisine cevap vermiş, New York'tan da iki kez yazmaya vakit bulmuştu. Bu dört mektubun sonuncusu, Densher'ın Kate'e ilettiği belgeyle aynı gün gelmiş, ama onu da eklemeyi aklından geçirmemişti. Milly'nin dostuyla yazışmaları şimdiden onun nazarında kendisini bekleyen kısa ya da uzun dönemin bir parçası –gazetedeki yazılarında kullandığı deyişle, bir unsuru– olmuştu, ancak o andaki en çarpıcı düşüncelerinden biri, bundan henüz Kate'e bahsetmemiş olmasıyla ilgiliydi. Kate ona hiçbir soru sormamış, "Hiç haber almıyor musun?" dememişti, dolayısıyla konu da açılmamıştı. Densher bu bakımdan talihli sayıyordu kendini, çünkü bu sırrından hoşlanıyordu. Kendi mahremiyeti içinde okyanus aşırı yazışmasını bir sır olarak tanımlıyor ve doğruluktan uzaklaştığı tek ilişkisi olduğunu düşündüğü halde bundan irkilmiyordu. Hatta bu ilişkisiyle ilgili olarak canlı bir imge vardı zihninde – onu uçsuz bucaksız, derin, gri doğruluk denizinde yükselen küçük bir kaya gibi görüyordu. Yakın zamanda Kate'le birlikte ücra yerlerde çıktığı yürüyüşlerin her biri, konuştuklarından çok konuşmadıkları şeylerle tanımlanmaktaydı; nedense bu gerçek Densher'ın tuhaf teşhir edilme duygusunu hafifletmiyordu. İçinde, gizli bir köşede kesinlikle hiç kimseye –özellikle bu yürüyüşlerde kendisine eşlik eden arkadaşına, elinden geldiğince– göstermediği bir şey vardı; bununla birlikte, onun gölgesi altında feci bir aleniyet korkusundan kurtulamıyordu. Sanki bu çirkinliği aptalca bir iyi niyetle davet etmişti; suların ortasında yükselen kayasına ve Susan Shepherd'a sımsıkı tutunarak kendini gözlerden ırak zannetmesi oldukça tuhaftı. Bu durum kuşkusuz onun gücünün ya da incelikli mizacının kendisini koruyacağına olan inancını temsil ediyordu. Her halükârda, bilen tek kişi Kate'ti; Kate de kendi çıkarı açısından, bu bildiğini söylemeye kalkışacak son insandı; buna rağmen sanki Densher'ın onunla yakından bağlantılı, asla hatırlanmayacak, üstünde durulmayacak eylemi, yeryüzünün rüzgârlarına kapılmış gidiyordu. Kate'le bağlantılı olarak dürüstlüğü, bu tehdidin özünü oluşturuyordu; o kadar ki, zaman zaman nihai dürtüleri ya da nihai çareleri bağlamında, birbirleri hakkındaki geri dönüşsüz bilgilerini birbirlerinin kör karanlık kucağına gömme ihtiyacı duyuyordu.</p>

  <p class="normal">O günlerde meselenin nadiren kucaklaşma olmasının haricinde, fiilen başvurdukları samimi çıkış yolunun bu olduğu söylenebilirdi. Her şeyin önem kazandığı koşullarda Densher'ın üst üste üç kere –Mrs. Lowder'ın artık hiç gitmediği– Battersea Parkı'nda her zamanki yöntemine başvurarak ağaçlıklı tenha yollarda Kate'e sıkı sıkı sarılmış olması değer taşıyordu. Kate bulunduğu konumda evde pek fazla hesap vermek zorunda kalmadan ortadan kaybolabiliyordu – bu da kendilerine ilk kez hatırı sayılır bir hareket alanı kazandırıyordu. Densher –bu konuda ısrar etmemekle birlikte– Kate'in Chelsea'dekilere terbiye icabı teyzesini yoklamak üzere kentin öbür ucuna gittiğini söyleyebileceği kanısındaydı; oysa Lancaster Gate'te diğer akrabalarını yoklamaya gittiğini söylemesini engelleyen sebepler daima mevcuttu. Dolayısıyla daha önce hiç tatmadıkları saflıkta bir özgürlük vardı ilişkilerinde; bu özgürlüğün adını koyarak çeşitli şekillerde serbestçe tadını çıkarıyorlardı. Aşırıya kaçmak dışında her şekilde kullanıyorlardı özgürlüklerini – bu tutarsızlığı doğal kabul edebilmek için de, birbirlerine neredeyse aynı ölçüde yardımcı oluyorlardı. Densher arkadaşına artık Lancaster Gate'te gördüğü itibarın, yakınlığın bir bakıma planlarını bozduğunu söyledi. Densher'a korkunç şekilde güveniliyordu – fazlasıyla başarılı olmuşlardı. Kısacası, Kate'le randevulaşmaya devam etmesi, Maud Teyze'yi suistimal etmek anlamına geliyordu; öte yandan söz konusu hanımı ziyarete devam etmesi ise elini kolunu bağlıyordu. Kate ne demek istediğini anladı; aynı şekilde Densher da, Kate onunla aynı ölçüde olmamakla birlikte Maud Teyze'nin güvenini kazanmış olmaktan dolayı utanç duyduğunu söyleyince ne demek istediğini anladı. O sırada durum özeldi – Kate çok iyi muamele görüyordu, dolayısıyla iznini kötüye kullanmaktan ötürü vicdan azabı duyduğunu itiraf etti. Yani Mrs. Lowder nihayet –tamamen bilinçsiz şekilde– onları engellemenin yolunu bulmuştu. Bununla birlikte, kentin güneyinde ara sıra buluşup karşılıklı yenilgilerinden ders çıkardılar. Nehrin karşısına geçip hazin ve korunaklı mahallelerde dolaşıyorlardı; kış yumuşak geçtiğinden tramvaya binip üst kata çıkarak birlikte Clapham'a ya da Greenwich'e gidebiliyorlardı. Bir yandan birlikte geçirebilecekleri dakikalar hiç olmadığı kadar sayılıyken, bir yandan da, garip bir içgüdü sonucu, tonlarının –Densher buna ne ad vereceğini bilemiyordu– hiç olmadığı kadar ruhsuz olması Densher'ı şaşırtıyordu. <span class="ideitalik">Konuşabilecekleri</span> şeyleri konuşmamak onları başka bir zemine itiyordu, sanki bilmediklerini uydurabilmek için sapıkça bir ısrarları vardı. İlgisiz konulara dalmalarını sevecen tavırlarının ardına gizliyorlardı; daha önce kendiliğinden gelmesine güvendikleri kibarlığı şimdi titizlikle koruyorlardı; Densher birçok kez Kate'ten ayrıldıktan sonra yürürken, ilişkilerindeki değişikliğin bilinciyle olduğu yere mıhlanıyordu. Bu değişimi –tarif edecek kadar yüzleşse– lanet olası bir nezaket diye niteleyebilirdi. Samimiyetlerinin, teklifsizliklerinin geldiği noktada bu nezaket neredeyse gülünçtü bir yanıyla. Kabalaşmaları tehlikesi ne zaman mevcut olmuştu ki – ikisi de çoktandır ötekini kendine böylesine bağladıktan sonra? Densher en çok neden korktuğunu merak ederken kendi kendine bunları soruyordu.</p>

  <p class="normal">Bütün bunlara rağmen, gerginliğin de bir cazibesi vardı – karşısındakini kendisine bunca değişik yoldan bağlayabilen bir kadının ilginç yanı da buydu. Bir kez daha Kate'in yaşama yeteneğiyle yüz yüzeydi; yeteneği bu farklı dönemde farklı bir şekle bürünmüştü. Aralarındaki gelenekten vazgeçmemiş, ama onu yeni bir şeye dönüştürmüştü. Açıkça söylemek gerekirse, daha önce hiç olmadığı kadar tatlı ve –düz bir ifadeyle– dostaneydi; Densher neredeyse onu bu belirli bağlamda tanıyor gibiydi – bu bağlamın sınırlandığını mı, genişlediğini mi söylemekten bile acizdi; her halükârda, onu muhtemelen "dışarıda" tanıyan kişilerin takdir ettiği gibi takdir ediyordu sanki. Kısacası, Kate'in hâlâ tanımadığı yönleri olabileceğini düşünmemişti; oysa Kate yeni bir yönünü sergiliyordu – Borough'da tramvayın üst katında otururken, Densher bir akşam yemeği davetinde Kate'le yan yana oturuyormuş gibi hissediyordu kendini. Gerçekten zengin olsalar, kim bilir Kate ne muhteşem bir şahsiyet olurdu – "debdebeli" bir hayat sürecek donanıma, "debdebeli" bir evde yaşayacak azamete, "debdebeli" konumlara yakışacak zarafete sahipti. Densher neredeyse kraliyet soyundan olmadıklarına, milyarder olmadıklarına hayıflanacaktı. Kate'in Noel'de sergilediği yumuşaklığı Densher o sırada has kadifeye benzetmişti: Katlanınca kalın, açılınca ince; ne var ki şu anda Kate sadece yüzeysel ilişkilerde bulunabilecek bir çokyönlülük sergiliyordu ilişkisinde. Bütün bu süre boyunca, evde olanlara dair tek kelime etmiyordu. O evden çıkıp o eve dönüyordu, ama vedalaşırlarken Densher'a yönelttiği bakış, o eve değinme sayılabilecek tek şeydi. Bu bakış, Kate'in her defasında tekrarladığı yasaktı: "Bu benim görmek, bilmek <span class="ideitalik">zorunda</span> olduğum şey – dolayısıyla ona dokunma. Eski şerri uyandırmaktan başka işe yaramaz; ben kendimce onun yanında oturup harekete geçmesini engelliyorum. Şimdi yine onun yanında oturmaya gidiyorum – kendi halime bırak beni! Bana merhamet göstermenin yolu –eğer istediğin buysa– bana inanmandır. Eğer gerçekten bir şey <span class="ideitalik">yapabilseydik</span> her şey farklı olurdu."</p>

  <p class="normal">Kate uzaklaşırken Densher onun arkasından bakıp, biraz katılıkla taşıdığı şeyi görür gibi oluyordu. Bulanık ve karanlıktı, ama Kate'i nasıl da başı dimdik tutuyordu! Densher böyle anlarda kendi içinde sanki Kate'in taşıdığı sepetteki nesnelerden biri gibi hafifçe sallanıyordu. Kuşkusuz bu bilinç sayesinde, Kate'in evinin basamaklarını çıktığı güne kadarki haftalar neredeyse atlaya zıplaya, hızla geçmiş gibi geldi ona. Bu haftaların çelişkisi, bekleme sürelerinde zamanın yavaş geçmesi beklenirken, bu olayda bekleyiş yüzünden zamanın hızından rahatsız olmasıydı. Açıkça söylemek gerekirse, bu tuhaflığın sırrı, günler birbiri içinde erirken Densher'ın günlerle birlikte nadir bir şeyin de yok olduğunun bilincine varmasıydı. Bu şey bir düşünceden ibaretti, ama o kadar yepyeni ve incelikli bir düşünceydi ki, ne türden olursa olsun, değerli olanı zamanın oburluğuna iyice maruz bırakıyordu. Tamamen kendisine ait bir düşünceydi, samimi dostu bu düşüncesini paylaşabileceği son kişiydi. Onu üzerine titrediği bir gönül acısı gibi saklıyordu; dışarı çıkarken evde bırakıyor, ama tekrar orada bulacağından emin olduğundan bir an önce dönüyordu. Sonra onu kutsal köşesinden, yumuşak sargılarından çıkarıyordu; sargıları tek tek açıyor, çaresiz ve şefkatli bir babanın sakat çocuğuna davranacağı gibi davranıyordu ona. Karşısında –başka birilerinin de görebileceği korkusu içinde– sakat bir çocuk gibi duruyordu. Bir başka ifadeyle, bu anlarda Milly'nin mektubunun içeriğini asla, asla bilemeyeceği için kendine acıyordu. Mektubun yazılış amacını muhtemelen öğrenecekti; ancak bu, ruhunun derinliklerinde, mektubun en önemsiz kısmıydı. Sonsuza dek öğrenemeyeceği kısmı, Milly'nin eylemini nasıl bir üslupla gerçekleştirdiğiydi. Bu üsluba ilişkin ihtimalleri kafasında evirip çevirdikçe hayal gücü mükemmelen biçimlendirmiş ve işlemişti. Onu, kaybedilmesi –geri almayacağına söz verdiği– paha biçilmez bir incinin, gözlerinin önünde dipsiz bir denize fırlatılmasına eşdeğer bir ifşaata dönüştürmüştü; hatta onu kaybetmek, bilince ve duygulara sahip bir şeyi, ruhun kulağıyla uzaktan gelen hafif bir feryat gibi işitilebilir bir şeyi feda etmek gibiydi. Evinin sessizliğinde yalnızken üzerine titrediği ses buydu. Hayatın kaçınılmaz sesleri göreli kabalıkları ve sertlikleriyle bir kez daha bu sesi bastırıncaya, yok edinceye kadar onu işitebilmek için sessizliği arıyor, koruyordu – kuşkusuz hayatın sesleri aynı süreç sayesinde, o sesle bir olan ruhundaki acıyı da bütün işgüzarlıklarıyla dindireceklerdi. Kutsal sessizliği iyice derinleştiren bir unsur da, şikâyet edememesiydi. Zavallı Kate'e özgürlük tanımıştı.</p>

  <p class="normal">Kate sözünü ettiğimiz gün karşısında durduğunda belirgin bir şekilde önem taşıyan şey, özgürlüğüne tamamen sahip olduğuydu. Şu andaki ilişkileriyle önceki ilişkileri, Venedik'teki son buluşmaları arasındaki fark –başka hiçbir şey olmasa bile– sırf bu gerçekle derhal ortaya çıkardı. O buluşma Densher'ın fikriydi, oysa şu anda Kate kendi kararıyla harekete geçmişti; iki buluşma arasında ne kadar az ortak nokta bulunduğu, Densher'ın zihninde ilk andan itibaren neredeyse acıklı derecede aşikârdı. Kate şimdi de daha önce olduğu gibi ciddiydi; şimdi de daha önce olduğu gibi bunu gizlemek için etrafına bakınıyordu; şimdi de daha önce olduğu gibi o anda bile inandırıcı olamayan sözlerle, mekânla ilgilenirmiş, Densher'ın "eşya"larını merak edermiş gibi yapıyordu; yüzünü örten tülü düzgün biçimde kaldırmayı beceremediğinde Densher tamamen çıkarmasının daha iyi olacağını söyleyince aynanın karşısında onun önerisine uyuşu da önceki buluşmayı hatırlatıyordu. Ortak noktalar sadece bu yüzeysel şeylerdi; gerçek olansa, ilk birkaç dakikanın ardından, Densher'ın daha önce kendi sorumluluğu olan güven duygusunu bu kez Kate'in yarattığını saptamasıydı. Bu kez muhteşem bir soğukkanlılığa sahip olan Kate'ti. Zaten bunu vakit geçirmeden kullandı. "Gördüğün gibi bu kez mührünü açmakta tereddüt etmedim."</p>

  <p class="normal">İçeri girdiği anda Densher'ın ona iri bir zarf içinde yolladığı şişkin ve uzun zarfı masanın üzerine bırakmıştı. Ama Densher zarfa bakmamıştı – bir daha asla bakmak istemediğinden emindi, üstelik zarfın adres yazılı olan yüzü yukarıdaydı. Dolayısıyla Densher hiçbir şey "görmedi"; Kate'in sözleri sadece Kate'in gözlerine bakmasına ve söz konusu nesneye yaklaşmayı reddetmesine yol açtı. "O 'benim' mührüm değil hayatım, zaten niyetim de –notumda ifade etmeye çalıştığım gibi– sana benim olmadığını aktarmaktı."</p>

  <p class="normal">"Bu durumda benim olduğunu mu söylemek istiyorsun?"</p>

  <p class="normal">"İstersen onların diyelim – New York'taki saygıdeğer şahısların, mektubu kaleme alanların. Mühür açılmışsa ne âlâ," dedi Densher ve ekledi, "ama hiç açılmadan, ellenmeden de geri gönderebilirdik kendilerine. Fakat son derece nazik bir mektup eşliğinde." derken yüreği ağzında, gülümsedi.</p>

  <p class="normal">Kate bunu, cesur bir hastanın kendisini muayene eden doktora değdiği yerin acıdığını belirteceği şekilde, cesaretle göz kırparak karşıladı. Densher onun hazırlıklı olduğunu hemen anladı; hazırlıksız olamayacak kadar zeki olduğunu ifade eden bu işaret beraberinde birçok ihtimali getirdi. Kate –en hafif deyimiyle– her şeyin üstesinden gelecek kadar zekiydi. "Öyle yapmamız <span class="ideitalik">gerekirdi</span> anlamında mı söylüyorsun, önerdiğin bu mu?"</p>

  <p class="normal">"Onu yapmak için artık çok geç – yani ideal koşullarda. Artık bu işareti aldıktan sonra <span class="ideitalik">bildiğimize</span> göre!.."</p>

  <p class="normal">"Ama sen bilmiyorsun." dedi Kate usulca.</p>

  <p class="normal">Densher ona aldırmadan devam etti: "Ben en şık davranış bu olurdu anlamında söylüyorum. Bir malumat edinmeden, ama saygıda kusur etmeyerek geri gönderiliyor; kanıtı da zarfın durumu – işte <span class="ideitalik">bu</span> gerçekten tatminkâr olurdu."</p>

  <p class="normal">Kate bir an düşündü. "O zaman zarfın durumu, reddin meblağın yetersizliğinden kaynaklanmadığını kanıtlardı mı demek istiyorsun?"</p>

  <p class="normal">Densher Kate'in mizahına, biraz tuhaf olmakla birlikte tekrar gülümsedi. "Evet – onun gibi bir şey."</p>

  <p class="normal">"Yani malumat edinilmişse –benim açımdan söylüyorum– işin güzelliği bozuluyor mu?"</p>

  <p class="normal">"Aradaki fark, senin zarfı eline geçtiği şekilde bana geri getireceğine dair –itiraf ederim ki beslediğim– umudun boşa çıkması."</p>

  <p class="normal">"Mektubunda bu umudunu dile getirmemişsin."</p>

  <p class="normal">"İstemedim. Sana bırakmak istedim. İstediğim –eğer sormak istediğin buysa, evet– senin ne yapacağını görmekti."</p>

  <p class="normal">"Benim incelikten ne kadar uzaklaşacağımı ölçmek mi istedin?"</p>

  <p class="normal">Densher artık duraksamadan konuşuyordu; üzerine –sanki havada henüz adını koyamayacağı bir şeylerin varlığından kaynaklanan– bir rahatlık gelmişti. "Doğrusu –böyle mükemmel bir durumda– seni sınamak istedim."</p>

  <p class="normal">Kate Densher'ın ifadesi karşısında hayrete düşmüştü – yüzünden belliydi. "Gerçekten mükemmel bir durum. Daha mükemmelinin hayal edilebileceğini sanmam." dedi gözlerini Densher'dan ayırmadan.</p>

  <p class="normal">"Öyleyse durum ne kadar mükemmelse sınav da o kadar başarılıdır!"</p>

  <p class="normal">"Sen benim kapasitemi nereden biliyorsun?" diye sordu Kate cevaben.</p>

  <p class="normal">"Bilmiyorum hayatım! Ama mühür açılmamış olsa daha çabuk öğrenirdim."</p>

  <p class="normal">"Anlıyorum." dedi Kate. "Ama o zaman ben hiçbir şey bilemezdim. Ayrıca, şu anda bildiğimi sen de bilemezdin."</p>

  <p class="normal">"Hemen söyleyeyim," diye cevap verdi Densher, "eğer cehaletimi gidermek niyetindeysen senden bunu yapmamanı özellikle rica ediyorum."</p>

  <p class="normal">Kate kısacık bir an tereddüt etti. "Cehaletinin giderilmesinin sonuçlarından korkuyorsun, öyle değil mi? Ancak körü körüne mi yapabilirsin?"</p>

  <p class="normal">Densher birkaç saniye bekledi. "Nedir yapacağım şey?"</p>

  <p class="normal">"Anladığım kadarıyla yegâne düşüncen elbette. Kabul etmemek – onun yaptığı şeyi. Böyle durumlarda geçerli bir terim yok mudur? Reddi miras değil mi?"</p>

  <p class="normal">"Unuttuğun bir şey var." dedi Densher biraz sonra. "Senin de bana katılmanı rica ediyorum."</p>

  <p class="normal">Kate'in şaşkınlığı, daha da yumuşamasına yol açtı sadece, ama aynı zamanda kararlılığını da kaybetmemişti. "Benimle hiç ilgisi olmayan bir meselede sana nasıl 'katılabilirim'?"</p>

  <p class="normal">"Nasıl mı? Tek bir kelimeyle."</p>

  <p class="normal">"Hangi kelimeymiş o?"</p>

  <p class="normal">"Reddetmemi onayla."</p>

  <p class="normal">"Sana engel olamayacağıma göre onaylamamın da bir anlamı yok."</p>

  <p class="normal">"Pekâlâ engel olabilirsin. Bunu iyice anlamanı isterim." dedi Densher.</p>

  <p class="normal">Kate bu sözlerde bir tehdit sezer gibi oldu. "Yani onaylamazsam reddetmeyecek misin?"</p>

  <p class="normal">"Hayır. Hiçbir şey yapmayacağım."</p>

  <p class="normal">"Benim anladığım kadarıyla bu, kabul etmek demek."</p>

  <p class="normal">Densher duraksadı. "Resmen hiçbir şey yapmayacağım."</p>

  <p class="normal">"Paraya dokunmayacağını söylemek istiyorsun herhalde."</p>

  <p class="normal">"Paraya dokunmayacağım."</p>

  <p class="normal">Sözleri –her ne kadar önceki sözlerinin doğal sonucu olsa da– bir ağırlık taşıyordu. "Böyle bir durumda kim dokunacak peki?"</p>

  <p class="normal">"İsteyen ya da dokunabilecek herhangi biri."</p>

  <p class="normal">Kate yine bir süre hiçbir şey demedi, konuşsa çok fazla şey söyleyebilirdi. Ama konuştuğunda Densher yeterince mesafe almıştı. "Senin vasıtanla olmazsa nasıl dokunabilirim ki?"</p>

  <p class="normal">"Dokunamazsın. Tıpkı benim de ancak senin vasıtanla reddedebileceğim gibi."</p>

  <p class="normal">"Aynı şey değil! Benim bir gücüm yok." diye açıkladı Kate.</p>

  <p class="normal">"Benim üzerimde var." dedi Merton Densher.</p>

  <p class="normal">"Nasıl?"</p>

  <p class="normal">"Gösterdiğim şekilde – her zaman gösterdiğim şekilde." Sanki birdenbire soğukkanlı bir sabırsızlığa kapılmışçasına sordu: "Sana hiç başka türlü davrandım mı? Beni nasıl 'ele geçirmiş' olduğunu hissediyor olmalısın mutlaka – yani esirgermiş gibi yapmana gerek yok."</p>

  <p class="normal">"Bütün sorumluluğu bu şekilde bana yüklediğin için çok teşekkür ederim hayatım." dedi Kate gergin bir gülüşle.</p>

  <p class="normal">"Sana hiçbir sorumluluk yüklemiyorum. Az önce dediğim gibi o zarfı gönderirken sana tanıdığım şansın sorumluluğunu bile yüklemedim. Dolayısıyla her bakımdan özgürsün."</p>

  <p class="normal">Tartışma öyle bir noktaya gelmişti ki, birbirlerine solgun çehrelerle bakıyorlardı; aralarında konuşulmamış her şey, daha büyük bir anlaşmazlığın korkusuyla bakışlarında okunuyordu. Hatta kısa süreli sessizliklerden birinde, sanki aralarında bir yakarı yükseldi, her biri diğerinden fazla hakiki olmamasını ister gibiydi. Zorunluluk karşılarında duruyordu bir şekilde, ama onu ilk kim karşılayacaktı? "Teşekkür ederim!" dedi Kate, özgürlüğüyle ilgili söze cevaben, ama şimdilik devamını getirmedi. En azından her türlü alaydan uzak olmaları şans sayılırdı; ağır ağır geçen bir dakika boyunca bunun bilincine varmaları gerginliği dağıttı.</p>

  <p class="normal">Bunun etkisi, Densher'ın sözüne devam edişinde hissediliyordu. "Birlikte çabaladığımız şeyin bu olduğunu yoğunlukla hissediyor olmalısın."</p>

  <p class="normal">Ne var ki Kate bu yorumu sıradanmışçasına karşıladı, yine kendi zihnindeki bir meseleyle meşguldü. "Senin için ne yaptığı konusunda kesinlikle en ufak bir merak bile yok mu içinde – eğer öyleyse gerçekten çok ilginç, biliyor musun?"</p>

  <p class="normal">"Yemin etmemi ister misin?"</p>

  <p class="normal">"Hayır – ama anlamıyorum. Bana öyle geliyor ki senin yerinde ben olsam..."</p>

  <p class="normal">"Ah, sen benim yerimle ilgili ne bilebilirsin ki?" diye elinde olmadan araya girdi Densher. Hemen ardından devam etti: "Özür dilerim, tercihim belirtmiş olduğum seçenek."</p>

  <p class="normal">Kate'in aklına birden ilginç bir şey geldi. "Peki ama gerçekler yayımlanmayacak mı?"</p>

  <p class="normal">"'Yayımlanmak' mı?" dedi Densher irkilerek.</p>

  <p class="normal">"Yani gazetelerde görmeyecek misin?"</p>

  <p class="normal">"Hayır, asla! Ondan kaçınmayı beceririm."</p>

  <p class="normal">Konu böylece kapanmış gibi görünüyordu, ama Kate ardından bir ısrarda daha bulundu. "İstediğin, her şeyden kaçınmak mı?"</p>

  <p class="normal">"Her şeyden."</p>

  <p class="normal">"Ve vazgeçmek için benden yardım istediğin şeyle ilgili daha kesin bir bilgiye ihtiyacın yok, öyle mi?"</p>

  <p class="normal">"Bildiğim kesin olmasa da yeterli. Meblağın küçük olmadığına inanmaya hazırım."</p>

  <p class="normal">"Bak, gördün mü!" diye haykırdı Kate.</p>

  <p class="normal">"Bana bir hatıra bırakmak istediyse," diye usulca devam etti Densher, "cüzi olmaması kaçınılmaz."</p>

  <p class="normal">Kate adeta ne şekilde ifade edeceğini bilemezmiş gibi duraksadı. "Ona yakışan bir davranış. Tıpkı kendisi gibi – bir zamanlar onu nasıl tanımladığımızı hatırlıyorsan eğer."</p>

  <p class="normal">Densher sanki birçok tanım varmış gibi duraksadı. Ama aralarından birini hatırladı. "Muhteşem mi?"</p>

  <p class="normal">"Muhteşem." Kelimeyi telaffuz ederken Kate'in yüzünde hafif –belli belirsiz– bir tebessüm belirmiş, ama Densher'ın yüzündeki biraz daha belirgin ağlama belirtisi karşısında silinmişti. Densher'ın gözleri doldu – ancak bu, Kate'in devam etmesini sağladı. Usulca devam etti sözüne. "Bence mesele senin korkuyor olman. Yani," diye açıkladı, "gerçeğin <span class="ideitalik">tamamından</span> korkuyorsun. Gerçeğin tamamını bilmeden ona âşıksan, daha fazla ne olabilir ki? Korktuğun şey de –harika bir şey!– ona âşık olmak."</p>

  <p class="normal">"Ona hiçbir zaman âşık olmadım." dedi Densher.</p>

  <p class="normal">Kate sessizce karşıladı bu sözü, ama bir müddet sonra cevap verdi. "Buna şimdi inanıyorum – o hayatta olduğu süre içinde. En azından senin orada olduğun süre içinde inanıyorum. Ama onu son gördüğün gün her şey değişti – değişmesi de normaldi; onu anlayabilmen için öldü o gün senin gözünde. Ve sen de o andan itibaren anladın." Kate ağır ağır ayağa kalktı. "Şimdi ben de anlıyorum. Bizim için yaptı bunu." Densher da ayağa kalkıp Kate'in karşısında durdu, Kate düşüncesini açıklamaya devam etti. "Ben ona bütün aptallığımla –daha iyisini bulamadığımdan– güvercin derdim. İşte, kanatlarını açtı ve kanatları <span class="ideitalik">buna</span> ulaştı. Bizi kanatları altına aldı."</p>

  <p class="normal">"Bizi kanatları altına aldı." dedi Densher.</p>

  <p class="normal">"Benim sana verdiğim şey de bu." dedi Kate ciddiyetle. "Senin için yaptığım şey bu."</p>

  <p class="normal">Densher Kate'e tuhaf bir ısrarla bakarken gözyaşları bir anda kurumuştu. "Yanlış anlamadıysam..."</p>

  <p class="normal">"Razı mı oluyorum?" Kate ciddiyetle başını iki yana salladı. "Hayır – çünkü anlıyorum. Sen benimle parasız evleneceksin, parayla evlenmeyeceksin. Ben razı olmazsam sen de olmayacaksın."</p>

  <p class="normal">"Beni kaybedeceksin, öyle mi?" Densher adını açıkça koyduğu halde Kate'in keskin kavrayışı karşısında huşu duymuştu. "Zaten başka bir şey de kaybetmiyorsun. Tamamını sana devrediyorum."</p>

  <p class="normal">Densher tamamen tereddütsüz ve açık konuşmuştu, ama Kate'in tebessümleri tükenmişti. "Elbette – seçim yapmak zorunda kalayım diye."</p>

  <p class="normal">"Seçim yapmak zorundasın."</p>

  <p class="normal">Kate'in bu seçimi Densher'ın evinde yapmak durumunda olması Densher için garipti; soluğunu kesen, ilk kez yaşadığı bir yoğunlukla, Kate'in eylemini bekliyordu. "Seni benim seçimimden kurtarabilecek tek bir şey var."</p>

  <p class="normal">"Yani sana teslim olmaktan mı?"</p>

  <p class="normal">"Evet," dedi Kate, masanın üstünde duran uzun zarfı başıyla işaret ederek, "onu bana teslim etmekten."</p>

  <p class="normal">"Neymiş peki?"</p>

  <p class="normal">"Onun hatırasına âşık olmadığına dair şerefin üzerine and içmek."</p>

  <p class="normal">"Ah – hatırasına!"</p>

  <p class="normal">"Yo," Kate hararetli bir kol hareketi yaptı, "olamazmış gibi konuşma. Ben senin yerinde olsam, olurdum; sen de bununla yetinebilecek birisin. Senin aşkın onun hatırası. Başkasını da istemiyorsun zaten."</p>

  <p class="normal">Densher bu sözleri sessizce, Kate'in çehresini seyrederek, hiç kıpırdamadan dinledi. Ardından sadece, "Seninle bir saat içinde evlenebilirim." dedi.</p>

  <p class="normal">"Eskiden olduğumuz halimizle mi?"</p>

  <p class="normal">"Eskiden olduğumuz halimizle."</p>

  <p class="normal">Ama Kate kapıya döndü, başını iki yana sallayarak noktayı koydu. "Artık asla eskisi gibi olamayız."</p>
</body>
</html>
