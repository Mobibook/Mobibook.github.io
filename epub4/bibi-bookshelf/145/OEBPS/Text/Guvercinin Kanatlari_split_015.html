<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20">III</h2>

  <p class="normal">Ne var ki Milly özel bir sohbette değerinin azımsanmasına göz yummuş olmasına rağmen, bunu Susie'yle hemen doğrudan telafi etti; iki dostun geç saatlere kadar süren uzun sohbetleri ayrı geçirdikleri saatlerin sunduğu ve düşündürdüğü konularla sınırlı kalmayıp başka birçok konuyu da kapsıyordu. Milly öğleden sonra dörtte durumun gerektirdiği kayıtsızlığı sergiliyordu belki, ama gece yarısı Susan Shepherd'la konuşurken her konuda sergilediği serbestiyeti hiçbir konuda, hiç kimseyle yaşamıyordu. Bununla birlikte, değinmekte geciktiğimiz şu gerçeği de belirtmemiz gerekir: Milly henüz –yani altıncı günün sonunda– Susie'nin hava değişikliği olsun diye Mrs. Lowder'la birlikte Battersea Parkı'na yaptığı araba gezintisinden getirdiği haberle kıyaslanabilecek bir haber verememişti arkadaşına. Genç arkadaşlar Milly'ye otelden sağlanan harikulade –Amerika'da kötü yönetimiyle ün salmış "ahırlar"dan sağlanan arabalardan çok daha oturaklı, süslü püslü, eğlenceli– arabayla fütursuzca kaprislerini doyururken iki yaşlı dost sohbet ederek parkta dolaşmıştı; parkın etrafında birkaç tur attıkları sırada Lancaster Gate sakinlerinin, tesadüf bu ya, Mildred'ın diğer İngiliz arkadaşını, seyahate çıkmadan kısa süre önce New York'ta tanıştığı genç centilmeni, İngiliz gazeteciyi (Susie ismini telaffuz etmeyi biraz geciktiriyordu) tanıdıkları "ortaya çıkmıştı" Mrs. Stringham'ın deyişiyle. Battersea Parkı'nda ismi telaffuz edilmişti elbette – aksi takdirde aynı kişi olduğu anlaşılamazdı; Susie doğal olarak, sohbette kendi katkısını itiraf etmeden önce Mr. Merton Densher'dan söz ettiğini açıklamak durumunda kaldı. Bunun sebebi, Milly'nin başlangıçta kimi kastettiğini bilmiyormuş gibi bir edaya bürünmesiydi; gerçekten de şaşırtıcı bir tesadüf, binde bir ihtimal olduğunu söylerken serinkanlılığını koruyordu. Adı bir samimiyet çerçevesinde geçmemiş olmakla birlikte, ikisinin de, Maud'un da, Miss Croy'un da onu yakından tanıdıkları anlaşılıyordu. Konuyu açan Susie olmamıştı –bunu ısrarla belirtti–; aslında bir konu açılmış da sayılmazdı; Mrs. Lowder sadece tanıdığı genç bir gazetecinin kısa süre önce görevle muhteşem ülkelerine gittiğini –Mrs. Lowder Amerika'dan daima "muhteşem ülkeniz" diye söz ederdi– söylemişti. Ama Mrs. Stringham –temkinli bir tavırla– konuyu deşmişti; itirafı da bundan ibaretti: Kötü bir niyeti olmadan, Milly'nin Mr. Densher'la tanıştığını belirtmiş, ama kendini tutup daha ileri gitmemişti. Mrs. Lowder'ın şaşkına döndüğü belliydi –bunu hiç abartmadan söyleyebilirdi– ama hemen ardından, görünüşe bakılırsa o da kendini tutmuştu; ikisinin de belki diğerinden bir şeyleri gizlediği kısa bir sessizlik olmuştu. "Ne var ki," dedi Milly'nin sırdaşı, "şansıma, benim gizleyecek bir şeyim olmadığını hatırladım – bu da durumu basitleştirdi, güzelleştirdi. Maud'un gizleyecek neyi olduğunu bilmiyorum, ama durum bu. Senin onu tanımanla –onun hiç vakit kaybetmeden orada seninle tanışmış olmasıyla– ilgilendiği açıktı. Ama ona henüz yakın arkadaşlık kuracak kadar uzun bir tanışıklığınız olmadığını söyledim. Doğru mu bilemiyorum."</p>

  <p class="normal">Bu açıklama ne kadar sürmüş olursa olsun, konu açıldıktan sonra –Susie'nin vicdanı rahatlayıncaya kadar– Milly'nin cevabını hazırlamasına yetecek kadar zaman geçmişti; sözünü ettiği durumun önemli olmakla birlikte, aşırı bir önem de taşımadığını söyledi. Evet, tanıdıkları tek İngiliz'in anında bu konuma yerleşmesi tuhaftı, ama mucizevi de sayılmazdı – herkesin dediği gibi, dünyanın ne kadar "küçük" olduğunu herkes tecrübeyle biliyordu. Ayrıca Susie delikanlının adı geçtiğinde tepkisiz kalmamakla elbette en mantıklı davranışı sergilemişti. Ortada bir sır olması için ne sebep vardı ki? Üstelik delikanlı memleketine dönüp de onu tanıdıklarını gizledikleri ortaya çıksa ne duruma düşerlerdi! "Sevgili Susie," dedi genç kız, "gizleyecek ne gibi bir şeyim olduğunu düşünüyorsunuz, bilemiyorum."</p>

  <p class="normal">"Belirli bir durumda benim düşüncelerimle ilgili ne bilip bilmediğin önemli değil," diye cevap verdi Mrs. Stringham, "nasıl olsa anında öğreniyorsun; öğrendiğinde de, aslında pek umrunda olmuyor şekerim. Peki, Miss Croy sana ondan söz etti mi?"</p>

  <p class="normal">"Mr. Densher'dan mı? Tek kelime bile etmedi. Adı hiç geçmedi. Neden geçsin?"</p>

  <p class="normal">"Senin söz etmemeni anlıyorum, ama arkadaşının söz etmemesinin bir anlamı olabilir." diye yorum yaptı Susie.</p>

  <p class="normal">"Ne gibi bir anlamı olabilir?"</p>

  <p class="normal">"Şu kadarını söyleyeyim," dedi Mrs. Stringham, "Maud sana şimdilik ondan bahsetmemenin daha iyi olabileceğini çıtlatmamı rica etti benden, yani yeğeni konuyu açmadığı takdirde sözünü etmemenin. Ama Maud onun konuyu açmayacağı kanısında."</p>

  <p class="normal">Milly herhangi bir söz vermeye hazırdı, ama gerçekler –bildikleri kadarıyla– göz önüne alındığında mesele fazlasıyla karmaşık görünüyordu. "Aralarında bir şey olduğu için mi?"</p>

  <p class="normal">"Hayır – anladığım kadarıyla böyle bir şey yok, ama Maud temkinli görünüyor. Bir şeyden korkuyor. Belki de her şeyden korkuyor demek daha doğru olur."</p>

  <p class="normal">"Yani onların – birbirlerinden hoşlanmalarından mı korkuyor?" diye sordu Milly.</p>

  <p class="normal">Susie derin derin düşündü, sonra coşkuyla cevap verdi. "Yavrucuğum, bir labirentte yol almaktayız."</p>

  <p class="normal">"Elbette öyle. Zaten eğlenceli olan da bu!" dedi Milly tuhaf bir neşeyle. Ardından ekledi, "Lütfen –örneğin bu olayda– dipsiz kuyular olmadığını söylemeyin bana. Ben dipsiz kuyular istiyorum."</p>

  <p class="normal">Arkadaşı Milly'ye –sık sık yaptığı gibi– olayın görünürde gerektirdiğinden biraz daha dikkatli baktı; böyle anlarda bir üçüncü kişi olsa, bu iyi yürekli hanımın konuşmayı zihninde hangi düşünceyle bağdaştırmaya çalıştığını merak edebilirdi. Hiç kuşkusuz, genç arkadaşının sözlerini varsayılan bir hastalığın belirtileri olarak görmeye fazlasıyla eğilimliydi. Bununla birlikte, genç kız hafif bir ruh halindeyken aynı hafifliğe bürünmek de birinci kuralıydı. Değişimlere ayak uydurmayı bilirdi –muhteşem Boston meziyetine sahipti–; dergi yazılarında da bu tonu başarıyla benimserdi; böyle bir şeyle ilk kez karşılaşan Maud Lowder da bu sayede ona toplumsal bir kazanım olarak değer veriyordu. Dolayısıyla meziyeti şu anda işe yarıyordu; aslında bu meziyetle insan birçok şeyi göğüsleyebilirdi. "Öyleyse keder ve günahın en dipsiz kuyularına ineceğimizi umalım – ben en kötüsüne hazırım! Ama Maud yeğeninin Lord Mark'la evlenmesini istiyor – bundan habersiz sayılmayız, değil mi? Sana söylemedi mi?"</p>

  <p class="normal">"Mrs. Lowder mı?"</p>

  <p class="normal">"Hayır, Kate. Kate gayet iyi biliyor durumu."</p>

  <p class="normal">Milly, arkadaşının bakışları karşısında bir süre suskun bir dalgınlığa gömüldü. Kate Croy'la birkaç gündür ani olduğu kadar derin bir samimiyet içinde vakit geçirmişti; konuşmalarında birçok konuyu derinlemesine ele almışlardı. Ne var ki şu anda yeni arkadaşının ona anlattıklarının, anlatmadıklarının yanında pek az olabileceği ihtimalini, ilişkilerinin bu şekilde görülebileceğini düşünmek onda soğuk duş etkisi yarattı. Her halükârda, teyzesinin kendisini Lord Mark'la evlendirmek niyetinde olduğunu Kate'in açıkça belirtip belirtmediğinden emin değildi, ancak teyzesinin ona ilişkin niyetleri olduğu yeterince açıklık kazanmıştı – ayrıca bunu tahmin etmek de zor değildi. Milly açısından Mr. Densher'ın böyle aniden ortaya çıkışı, her ne kadar durumu yalınlaştırarak tedirginlikle geçiştirse de, orantıları ters yüz etmiş, bütün değerleri etkilemişti nedense. Asla tanımlayamayacağı bu değişime izin vermesi müthiş bir şeydi – o anda bile, en azından bu değişimi derhal gizleyebildiği için epeyce gurur duyuyordu. Her şeye rağmen, üzerinde bıraktığı etki, söz konusu beyefendinin kendisinden önce orada –Milly'nin şu ana kadar bütün yalınlığıyla durduğu yerde– bulunmuş olduğuna dair neredeyse şiddetli bir duyguydu. Mr. Densher'ın New York'ta İngiliz dostları konusunda hiçbir şey söylememiş olmasından yola çıkarak dipsiz kuyulara varması –istediği dipsiz kuyular olduğuna göre– bir an meselesiydi sadece. Esasen New York'ta herhangi bir şey için fazla zamanları olmamıştı, ama Milly istese Mr. Densher'ın Miss Croy konusunu açmaktan kaçındığını, oysa Miss Croy'un asla doğallıkla kaçınılacak bir konu olamayacağını kendiliğinden anlayabilirdi. Şunu da belirtmek gerekir ki, suskunluğu esrarengiz olsa bile –ki söz etmesi imkânsız onca konu göz önünde bulundurulursa bu abes bir düşünceydi– Milly'ye uygun düşen şey tam da buydu, çünkü az önce Susie'ye yönelttiği ricanın kapsamı içindeydi. Ne var ki bütün bunlar bir anda gelip geçti ve iki arkadaşın arasında tuhaf bir biçimde belirginlik kazanan iki şey oldu: Birincisi, hepsinin Mr. Densher'ı tanımalarının –gerçi Susie tanımıyordu, ama muhtemelen tanıyacaktı– hareketli bir dünyada olağan bir tesadüf sınıfına girdiğiydi; ikincisi ise, böyle apansız ortaya çıkışının "bir anlam" taşıdığını umabilmenin, arzulamanın eğlenceli –hem de çok eğlenceli!– olmasıydı. Nedense zeminin ya da havanın bir şekilde hoş bir hazırlığa tabi tutulmuş olması muhtemel görünüyordu, ancak bu ihtimalin etraflıca konuşulması gerekirdi. Üstelik gerçek –şuraya bakın, bizim ikili şimdiden bunu, "gerçeği" konuşuyorlardı!– aslında tam olarak da ortaya çıkmamıştı. Bunun nedeni, Mrs. Lowder'ın eski dostuna ricasıyla bağlantılıydı elbette.</p>

  <p class="normal">Dolayısıyla, ilginç bir çetrefillik fikrinin en iyi dayanağı, Mrs. Lowder'ın Kate'e bir şey söylenmemesi yollu tavsiyesi –bunun Maud Teyze için ifade edebileceği her şey– idi; nitekim Milly Kate'le tekrar görüştüğünde aralarında yine bir isim geçmeyince, suskunluğu onun için değişik türde bir eğlenceyi başlatmak için yeterli oldu. Bu eğlencenin biraz tedirginlik içermesi farklılığını pekiştiriyordu; daha önce eğlenceye hep biraz daha kaygısızca dalmıştı. Bununla birlikte, Milly'nin nazarında hâlâ cazibesiyle öne çıkan Kate'e ilgisinde daha keskin bir unsurun bilincinde olmak ona epeyce heyecan veriyordu; üstelik bu yeni unsur, genç kadının kendisinin asla hayalinden geçiremeyeceği bir sebepti – işin can alıcı noktası da buydu. Böylece Milly iki kez üst üste, toplam iki üç saat boyunca Mr. Densher'ın bakışlarının bu çehreye az çok teklifsizce yöneldiğini ve dolayısıyla Kate'in de Mr. Densher'a muhtemelen bütün güzelliğiyle baktığını bilerek seyretti Kate'i. Aynı güzellikle kaçınılmaz olarak izini süremeyeceği binlerce çehreye bakmış olduğunu düşünerek kendini toparladı; ne var ki bu düşünce, tuhaf biçimde arkadaşının kuşkusuz farkında olmasa da hazırlıklı olduğu "diğer" yanını, tam olarak kestirilemeyen yanını öne çıkardı. Hayali bir şeydi ve Milly de bunun farkındaydı, ancak arkadaşının diğer yanı, Mr. Densher'ın yakınlığının ortaya çıkışıyla ansızın doğrudan görüş alanına girmişti. Henüz doğruluğuna dair herhangi bir kesin kanıt olmadığından Kate'in gerçekten böyle bir yanı olduğunu bilmek gibi bir mazereti yoktu. Buna rağmen artık Kate gelip giderken, karşılaştıklarında, ayrılmadan önce onu öperken, her zamanki gibi –Milly için ansızın büründüğü konumla– "aslolan" haricinde her şeyden söz ederken bu diğer yanı hep göz önündeydi. Şunu da belirtmek gerekir ki, genç kahramanımız bu iki görüşme sırasında kendi muhtemel ihanetlerini özellikle hissetmese, böylesine keskin bir farklılık hissi edinmeyecekti kuşkusuz. Arkadaşıyla vedalaştıktan sonra acaba konuşulmayan konu zihnini bu kadar meşgul ettiği için asıl "farklı" olan kendisi mi diye düşündü; işin en tuhaf yanı, yine sonradan, Kate'in bunu nasıl hissetmediğini düşündüğünde, koyu bir karanlığın kıyısındaymış duygusuna kapılmasıydı. Milly Theale gibi biriyle ilgili olarak Kate'in gerçekten neler hissettiğini asla bilemeyecekti. Kate bunu hiçbir zaman –kötü niyetten ya da riyakârlıktan değil de, ortak kavramlara sahip olmadıklarından– onun anlayacağı şekilde ifade etmeyecek, anlatmaya çalışmayacaktı.</p>

  <p class="normal">Üç dört gün boyunca Milly bu ruh haliyle, Kate'i başka biri olarak seyretti; günlerdir gitmek istedikleri ünlü Carlyle'ın semti, hayaletinin ve müritlerinin hareket alanı olan ve adı sık sık geçen, aslında mekânla pek bağdaşmayan "zavallı Marian"ın oturduğu Chelsea'ye de yine bu ruh halinde gitti. Genç kahramanımız zavallı Marian'ı ilk gördüğü anda, İngiltere'de görünüşe bakılırsa iki kız kardeşin sosyal statülerinin birbirine ne kadar zıt olabildiği, dünyadaki konumlarının ortak bir temeli olmayabileceği dışında her şey ikinci plana itildi; Milly bu durumun hiyerarşik, aristokratik düzenle ilişkili olduğunu basiretle kavradı. Mrs. Lowder'ın yeğenini bu düzenin içinde tam olarak nereye yerleştirdiği kuşkusuz henüz açıklık kazanmamıştı –bununla birlikte Milly, Lord Mark'ın istese hem Kate'in, hem de Maud Teyze'nin konumlarını tam olarak belirleyebileceğinden emindi–; ancak Mrs. Condrip'in, deyim yerindeyse bambaşka bir coğrafyada yer aldığı aşikârdı. Aynı toplumsal haritada bulunması imkânsızdı; ziyaretçileri sanki sayısız sayfayı çevirdikten sonra, nihayet iyimser bir "İşte!" diyebilmişlerdi. Aradaki mesafe doldurulmuştu elbette, ama dolgu son derece gerekliydi ve Milly bu izlenimin sonunda, genel anlamda yöreyi tanımayan birinde dolgunun mu, aradaki mesafenin mi daha fazla yer edeceğini merak etti. Milly'ye öyle geliyordu ki, kendi ülkesinde ikisi de yoktu – ne konumlar arasındaki farklılık vardı, ne de her iki tarafta, ama özellikle bir tarafta bunu telafi eden kibar tavır, kasıtlı olarak sindirilmiş bilinç. Her halükârda bu sindirilmiş bilinç ve kibar tavır, aradaki fark, dolgu, mesafe, toplumsal atlasın atlanan sayfaları – bütün bunlar, itiraf etmek gerekir ki, genç kahramanımız açısından, daha sağlam bir malzeme yokluğunda, yolculuğunun cazibesini oluşturan hafif edebi efsaneye –Trollope, Thackeray, belki en çok da Dickens'tan yankılar içeren dağınık bir karışım– biraz katkıda bulundu. Aynı akşam geç saatte Susie'ye, efsanenin daha kendisi tamamlamaya fırsat bulamadan başını alıp gittiğini, kısacası <span class="ideitalik">Newcome Ailesi</span>'nin aziz yazarının genelde tonu belirlediğini anlatacaktı; dolayısıyla tablo, genel hatlarıyla bir Pickwick ihtimaline umduğundan daha uzak ya da belki korktuğundan daha az benzerdi. Bununla, –zavallı Kate'in endişe içinde söylediklerine kulak verince en kötü ihtimalleri akla getiren– Mrs. Condrip'in bir Mrs. Nickleby, hatta dul ve kederli bir Mrs. Micawber bile olmadığının anlaşıldığını kastettiğini açıkladı.</p>

  <p class="normal">Gece yarısı sohbeti sırasında Mrs. Stringham, izlenimleri ne olursa olsun, bu tür deneyimlerin Milly'ye görme fırsatı sunduğu tarzda bir İngiliz yaşantısını kendisinin kaçırmaya "mahkûm" olduğunu –bu aralar etrafındaki herkes durmaksızın bu terimi kullanıyordu– biraz hayıflanarak ima etti; son günlerde, arkadaşıyla sohbetlerinde Maud Manningham'la baskıcı ilişkisi nedeniyle içine daldığı soğuk ve aristokrat, geleneksel çevreye karşı coşkulu tepkilerini (bir kez daha Susan Shepherd kimliğine bürünerek) dile getirmeye başlamıştı. Milly onun Susan Shepherd kimliğiyle sık sık karşılaşıyor ve her defasında şefkatle, biraz sabırsızca, üstüne varmadan alttan alıp onu da memnun edeceklerini temin ediyordu. Ne var ki o akşam konuşacakları başka bir konu vardı; genç kız, bir saatlik Chelsea ziyareti sırasında Kate'in ufak bir rahatsızlık nedeniyle üst katta yatmakta olan çocuklardan birinin yanına çıkmasını fırsat bilen Mrs. Condrip'in ansızın (bahis katiyen açılmamışken) Mr. Densher konusuna girdiğini, ondan kız kardeşine âşık biri olarak, sabırsızca söz ettiğini anlattı. "Kate'i seviyorsam, bilmem gerektiğini düşünmüş," dedi Milly, "korkunç bir şey olurmuş; belki bir şeyler yapılabilirmiş."</p>

  <p class="normal">Susie düşündü. "Bir yere varmasını engellemek anlamında mı? Söylemesi kolay. Ne yapılabilir ki?"</p>

  <p class="normal">Milly belli belirsiz gülümsedi. "Sanıyorum onun istediği sık sık <span class="ideitalik">kendisini</span> ziyaret edip bu konuyu konuşmam."</p>

  <p class="normal">"Başka yapacak işin olmadığını mı düşünüyor?"</p>

  <p class="normal">Mesele bu arada Milly'nin zihninde açıklığa kavuşmuştu. "Kız kardeşine hayran olup üstüne düşmekten ve zamanımı, her şeyimi ona hasretmekten başka işim olmadığını düşünüyor – bu arada kendisi kız kardeşini katiyen anlamıyor." Milly'nin daha önce hiç bu kadar sert konuşmamış olması arkadaşının dikkatini çekti; Mrs. Condrip tarif edilemeyecek kadar sinirini bozmuştu sanki. Mrs. Stringham arkadaşını bu son günlerdeki kadar coşkulu görmemişti hiç, ayrıca içinde olup bitenler, kızgınlığın üstüne çıkan hülyalı, yaldızlı bir ışıkla çevreliyordu onu. Milly'nin olağanüstü yanı da buydu – kendine özgü şiirselliği; en azından Susan Shepherd'ın şiirselliği. "Ama söylediklerini Kate'e aktarmamamı ısrarla rica etti." diye devam etti Milly. "Bu konudan söz ettiğini hiç söylememeliymişim."</p>

  <p class="normal">"Peki Mr. Densher niye bu kadar korkunçmuş?" diye sordu Mrs. Strinhgam.</p>

  <p class="normal">Milly'nin cevap vermekte duraksadığı izlenimine kapıldı – belki Mrs. Condrip'le aralarında aktarmak istemediği kadar etraflı bir konuşma geçtiğini ima eden bir şey. "Korkunç olan Mr. Densher'ın kendisi değil." Milly biraz da romantizm uğruna konuşurcasına devam etti; Milly'yle romantizmin ne zaman devreye gireceği belli olmazdı: "Korkunç olan, mali durumu."</p>

  <p class="normal">"Çok mu kötüymüş?"</p>

  <p class="normal">"Hiçbir 'şahsi serveti' ve olma ihtimali de yokmuş. Geliri yokmuş, Mrs. Condrip'e göre gelir elde edecek kabiliyeti de yokmuş. Onun deyimiyle 'yoksulun yoksulu'ymuş; bunun ne demek olduğunu da bildiğini söylüyor."</p>

  <p class="normal">Mrs. Stringham tekrar düşündü ve bir soru üretti: "Peki ama çok parlak bir zekâsı yok mu?"</p>

  <p class="normal">Milly de biraz düşünüp bir cevap üretti: "Hiçbir fikrim yok."</p>

  <p class="normal">Susie buna şimdilik, "Ya!" diye cevap verdi. Ama bir dakika sonra, "Anlıyorum." diye ekledi; ardından da, "Maud Lowder öyle düşünüyor."</p>

  <p class="normal">"Hayatta hiçbir şey yapmayacağını mı?"</p>

  <p class="normal">"Hayır – tam tersine, son derece yetenekli olduğunu düşünüyor."</p>

  <p class="normal">"Ha, evet, biliyorum." Milly arkadaşlarının bu konuda söyledikleriyle ilgili olarak az önceki ses tonuna büründü. "Ama Mrs. Condrip'in asıl dayanağı, bizzat Maud Teyze'nin bu tür bir insanı asla kabul etmeyeceği. Onun nazarında Mr. Densher hiçbir zaman ünlü ya da zengin bir adam olmayacakmış – en azından bana bu şekilde açıklandı. Ünlü bir adam olsa, anladığım kadarıyla ona yardım edermiş; zengin olsa –ve başka bir şey de olmasa– ona tahammül etmek için elinden geleni yaparmış. Ama bu durumda onu veto ediyormuş."</p>

  <p class="normal">"Kısacası," dedi Mrs. Stringham, özel bir amaç güdüyormuşçasına, "ablası sana meseleyi her yanıyla anlatmış. Ama Mrs. Lowder ondan hoşlanıyor." diye ekledi.</p>

  <p class="normal">"Mrs. Condrip bunu söylemedi bana."</p>

  <p class="normal">"Ama hoşlanıyor şekerim, hem de çok."</p>

  <p class="normal">"Buyrun bakalım!" Milly bunun üzerine son günlerde birkaç kez arkadaşının dikkatini çekmiş olan genel bir bitkinliğe ve belirsiz bir çöküşe aniden hafifçe iç çekerek teslim olup başını çevirdi. Bununla birlikte konu o akşam burada kapanmadı; gerçi sorulsa belki ikisi de bahsi ilk kimin tekrar açtığını bilemeyebilirdi. Milly'nin konuyla en ilgili sayılabilecek yorumu, görünüşe bakılırsa hepsinin –tanıştıkları herkesin– paraya çok önem verdiğiydi. Susie buna şefkatle gülerek karşılık verdi; gülüşündeki masum anlam, paraya kayıtsız kalmanın bazı insanlar için daha kolay olduğuydu; bununla birlikte haksızlık etmeyip Maud Manningham için paranın taşıdığı önemin herhangi bir çiğlikle ortaya çıkmadığını belirtti. O maddiyatçılığını yerinde ve muhteşem suskunluklarla ortaya koyuyordu – belki de kayıtsızlığını ara sıra muhteşem hamlelerle ortaya koyduğunu söylemek daha doğru olur. Susie ne şekilde ifade ederse etsin, aslında kendine haksızlık etmeyerek eski varlıklı dostuyla yenisi arasındaki farkı düşünüyordu. Maud Teyze bir bakıma ustalıklı ve soylu bir tavırla, sert ve parıltılı edasıyla varlığından habersizmiş gibi görünse de, parasının içinde, parayı temel alarak ve parayla sarmalanmış halde yaşıyordu. Milly'nin ise parası konusunda hiçbir tavrı yoktu – bir açıdan bakıldığında bu bir kusur sayılabilirdi; her halükârda parasının kıyısında duruyordu ve onun özüne varmak için mülkiyetinin herhangi bir bölümünden geçmek gerekmiyordu. Öte yandan, Mrs. Lowder'ın servetini, zamanı gelip gerçekleştiğinde cömertliği, onurluluğu, bencillikten uzaklığıyla dikkati çekecek amaçlar, hayaller, hedefler için sakladığı da açıktı. Kendi iradesini dayatacaktı, ama iradesi, bir iki kişinin, boyun eğmeleri sağlanabilirse, boyun eğmedikleri için zarar görmemelerinden ibaret olacaktı. Çok daha genç olan Milly'ye bu tür bir ileri görüşlülük atfetmek mümkün değildi; onun çıkarını gözeteceği biri yoktu. Henüz çok erkendi, o kendi çıkarını bile gözetmiyordu. Onun yaşında dünyanın en zengin kadınının bile bir hedefi olamazdı; Milly'nin hedefinin ortaya çıkması için bol bol zaman vardı kuşkusuz. O bu arada hedefi olmadan da güzel, yalın ve harikuladeydi – bir hedef özlemi ve belirsiz bir arayış içinde olsun olmasın; zamanı geldiğinde hedefiyle de bütün bu özelliklerini aynen koruyacaktı. Ne var ki o zaman, tıpkı Maud Teyze gibi bir tavır edinebilirdi. İşte iki hanımın sohbeti bu tür mülahazalara yol açtı – bu arada hanımlardan daha yaşlı olanı, geç hanıma o gün öğleden sonra Mr. Densher'la tanışıklığından söz edip etmediğini sordu.</p>

  <p class="normal">"Yo, hayır – onunla tanıştığımı hiç söylemedim. Mrs. Lowder'ın ricasını hatırladım." diye açıkladı genç kız.</p>

  <p class="normal">"Ama o <span class="ideitalik">Kate</span>'e bir şey söylememeni rica etmişti." dedi az sonra arkadaşı.</p>

  <p class="normal">"Evet – ama Mrs. Condrip Kate'e hemen aktarırdı."</p>

  <p class="normal">"Neden aktarsın? Onun hakkında konuşmaktan hoşlanmıyor olsa gerek."</p>

  <p class="normal">"Mrs. Condrip mi?" Milly biraz düşündü. "Onun asıl istediği, kardeşinin Mr. Densher'a olumsuz gözle bakmaya ikna edilmesi, söyleyeceği herhangi bir şey buna yardımcı olacaksa..." Milly arkadaşının nasılsa anlayacağını düşünürcesine sözünü yarıda kesti.</p>

  <p class="normal">Ne var ki arkadaşı sadece kendi düşündüğüyle ilgileniyordu. "Hemen anlatır mı demek istiyorsun?" Mrs. Stringham Milly'nin bunu kastettiğini anlamıştı, ama kafasında başka bir soru işareti vardı. "Tanışıyor olmanız onun açısından niçin olumsuz olsun ki?"</p>

  <p class="normal">"Nereden bilebilirim? Mesele tanışıyor olmamız değil, bunu gizlemiş olmam."</p>

  <p class="normal">"Yok canım," dedi Mrs. Stringham, teselli edercesine, "gizleyen sen değilsin. Asıl gizleyen Miss Croy değil mi?"</p>

  <p class="normal">"Gizlediği benim onunla tanışıklığım değil ki." dedi Milly gülümseyerek.</p>

  <p class="normal">"Sadece kendi tanışıklığını mı gizledi? Öyleyse sorumluluk onun."</p>

  <p class="normal">"Canım, ne istiyorsa onu yapmaya hakkı var." dedi Milly belki biraz alakasızca.</p>

  <p class="normal">"Öyleyse senin de hakkın var şekerim!" dedi Susan Shepherd gülümseyerek.</p>

  <p class="normal">Milly ona neredeyse bir aziz kadar safmış ama zaten onu bu yüzden seviyormuş gibi baktı. "Kate'le ben bu konuda çekişmiyoruz, <span class="ideitalik">şimdilik.</span>"</p>

  <p class="normal">"Mrs. Condrip'in ne kazanacağını anlamadığımı söylemek istemiştim sadece." diye açıkladı Mrs. Stringham.</p>

  <p class="normal">"Kate'e söylemekle mi?" Milly düşündü. "Ben sadece benim bir kazancım olmayacağını düşünmüştüm."</p>

  <p class="normal">"Ama er veya geç ikinizi de tanıdığı ortaya çıkacak."</p>

  <p class="normal">Milly bunu pek olumlamadı. "Yani geri döndüğünde mi?"</p>

  <p class="normal">"İkinizi de karşısında bulacak; anladığım kadarıyla ikinizi de diğeri uğruna tanımazlıktan gelmesi düşünülemez."</p>

  <p class="normal">Bu yorum meseleye nihayet daha neşeli bir ton kazandırdı. "Ben bir şekilde onu önceden uyarabilirim," diye bir öneride bulundu Milly, "burada dedikleri gibi 'tüyo' verebilirim – karşılaştığımızda tanışmıyormuşuz gibi yapsın diye. Hatta daha da iyisi, burada olmayabilirim."</p>

  <p class="normal">"Ondan kaçmak mı istiyorsun?"</p>

  <p class="normal">Gariptir, Milly bu fikri yarı yarıya kabullenir gibiydi. "Neden kaçmak istediğimi bilmiyorum ki!"</p>

  <p class="normal">Bu cevabı –hüzünlü, sevimli tonu– herhangi bir açıklama gereğini anında ortadan kaldırdı. Susie ilişkilerinin, adeta güneyde bir ada gibi, akla gelebilecek bütün ihtimaller açısından bir genel duygu çerçevesini temsil eden büyük ve ılık bir denizin ortasında yer aldığı hissini her an taşıyordu; herhangi bir olay meydana geldiğinde deniz adayı kaplıyor, çerçeve metnin üzerine taşıyordu. O anda da büyük bir dalga her şeyi kapladı. "Seninle istediğin her yere giderim."</p>

  <p class="normal">Ama Milly dalganın altında kalmadı. "Canım Susie – sizi ne kadar yoruyorum!"</p>

  <p class="normal">"Yok canım, bu daha bir şey değil."</p>

  <p class="normal">"Değil tabii – bundan sonrasıyla kıyaslarsanız."</p>

  <p class="normal">Susie onu incelemeye devam ederek, "Benim ısrarla istediğim kadar güçlü kuvvetli değilsin – aksini iddia etmek saçma olur." dedi.</p>

  <p class="normal">"Siz ısrara devam edin – ne kadar ısrar ederseniz o kadar iyi. Ama biliyor musunuz, o kadar güçlü kuvvetli göründüğüm gün," diye devam etti Milly, "sizinle tatlı tatlı temelli vedalaşacak kadar da güçlü kuvvetli olacağım." Ardından tatlılıkla abartmaya devam etti: "İnsanın en güzel anları bile görünüş açısından güzel bir mezarlıktan daha neşeli bir şeye uygun olmayınca durum bu oluyor. Bunca yıldır ölüymüş gibi yaşadığıma göre, herhalde canlıymış gibi öleceğim – yani sizin olmamı istediğiniz gibi. Gördüğünüz gibi," diye bağladı sözünü, "konumumu asla bilemeyeceksiniz. Ta ki yok oluncaya kadar; o zaman da hangi konumda olmadığımı bileceksiniz sadece."</p>

  <p class="normal">Susan Shepherd bir anlık bir suskunluktan sonra, "Senin için ölürüm." dedi.</p>

  <p class="normal">"Çok teşekkür ederim! Öyleyse burada yanımda kalın."</p>

  <p class="normal">"Ama ağustosta Londra'da kalamayız, önümüzdeki uzun haftalar boyunca da."</p>

  <p class="normal">"Öyleyse geri döneriz."</p>

  <p class="normal">Susie irkildi. "Amerika'ya mı?"</p>

  <p class="normal">"Hayır, başka bir yere – İsviçre'ye, İtalya'ya, nereye olursa. 'Burada' kalın derken, neresi olduğunu şimdi bilmesek bile, benim olduğum yerde demek istiyorum." diye devam etti Milly. "Hayır," dedi ısrarla, "ben nerede olduğumu bilmiyorum, siz de hiç bilmeyeceksiniz, önemli de değil – evet, doğru," diye kesti sözünü, "her şey ortaya çıkacak mecburen." Milly'nin ciddiyetle neşe arasındaki yelpazesi karşıtlıkların keskin olmasına izin vermeyecek kadar sayısız nüans içermeseydi, arkadaşı o anda şaka yaptığını düşünebilirdi. Milly ciddiyet noksanlığını neşe noksanlığıyla telafi ederdi, yani bazen arzu edilebileceği kadar ciddi davranmasa bile, bazen de kendi istediği kadar kaygısız olmadığı kesindi. "Durumu kabullenmek zorundayım. Zaten mesele 'ortaya çıkması' değil," diye ekledi, "mesele Mrs. Condrip'in olayı Kate'e Mr. Densher'ı kötüleyecek şekilde sunması."</p>

  <p class="normal">Arkadaşı anlamaya çalıştı. "Ama ne şekilde kötüleyebilir ki?"</p>

  <p class="normal">"Canım, adam Kate'i sevdiğini iddia ediyorsa!.."</p>

  <p class="normal">"Sadece 'iddia' mı ediyor?"</p>

  <p class="normal">"Yani yabancı bir ülkede Kate ona güvenirken onu unutup başkasına kur yapıyorsa demek istiyorum."</p>

  <p class="normal">Ne var ki açıklaması Susie'nin adeta neşeyle kolay bir sonuca varmasına yol açtı. "Sahtekâr adam, sana kur mu yaptı?"</p>

  <p class="normal">"Hayır, ama önemli değil. Önemli olan Kate'e ne şekilde sunulduğu."</p>

  <p class="normal">"Yani seninle tanışıklığını az çok ilerlettiği düşünülürse, elbette senin belirgin, tuhaf caziben de hesaba katılırsa, biraz teşvik etsen kur yapmaya kuşkusuz hazır olduğu şeklinde mi?"</p>

  <p class="normal">Milly bunu ne onayladı ne de düzeltti; sadece birkaç saniye sonra, adeta kasıtlı ve aşırı düşünceli bir tonda, "Hayır," dedi, "benim ona kur yaptığımı ima etmek isteyeceğini sanmıyorum, çünkü böyle bir şey Mr. Densher'ın sadakatini kanıtlardı sadece. Benim kastettiğim şu," diye ekledi –nihayet sabırsızlığa kapılmışçasına– "ondan korktuğu için, onu biraz olsun kıskançlığa sebebiyet verecek bir insan gibi göstermek, kuşkusuz kardeşinin zihninde olumsuz bir düşünce uyandırması açısından işine yarar."</p>

  <p class="normal">Susan Shepherd bu açıklamada, kendi New Englandlı kadın kahramanlarının birine yakışacak ölçüde bir sebep bulma arzusu gördü. Pek fazla ihtimali zorlamaktı, ama New Englandlı kadın kahramanlar da zaten öyle yapardı, ayrıca genç dostunun ihtimalleri ne kadar zorladığını anlamak da ilginçti. Eninde sonunda dipsiz kuyulara dalmıyorlar mıydı? Bulabildikleri eğlenceyi değerlendirmek durumundaydılar. "Ama şunu da düşünmez mi, Kate'in onu havai biri gibi görmesi..."</p>

  <p class="normal">"Evet?" Susie düşüncesinin sonunu getirmemişti, ama görünüşe bakılırsa Milly de tahmin edemiyordu.</p>

  <p class="normal">"Genellikle –en azından <span class="ideitalik">bizim</span> kurallarımız, alışkanlıklarımız uyarınca– yarattığı etkiyi yaratabilir: Kate'in duygularını körelteceğine coşturabilir."</p>

  <p class="normal">Parlak bir fikirdi, ama Milly bütün güzelliğiyle gözünü dikip bakmakla yetindi. "Kate'in duyguları mı? Bundan hiç söz etmedi." Sonra istemeden yanlış bir izlenim uyandırmışçasına, "<span class="ideitalik">Kate'in</span> âşık olduğu, Mrs. Condrip'in hayalinden bile geçmiyor sanıyorum." diye ekledi.</p>

  <p class="normal">Bu kez Mrs. Stringham gözünü dikip baktı. "Öyleyse neden korkuyor?"</p>

  <p class="normal">"Mr. Densher'ın kendi duygularında ısrar etmesinden muhtemelen – bunun, sonunda bir yere varmasından."</p>

  <p class="normal">"Ya," dedi Susie, zihinsel anlamda biraz hayal kırıklığına uğrayarak, "çok ileri görüşlüymüş!"</p>

  <p class="normal">Ama Milly buna o ani, hafif alaylı şakalarından biriyle karşılık verdi: "Hayır – ileri görüşlü olan biziz."</p>

  <p class="normal">"Öyleyse biz onların çıkarlarını onlardan fazla gözetmeyelim!"</p>

  <p class="normal">"Kesinlikle," diye hemen onayladı genç kız. Bununla birlikte ilgisini kaybetmemişti, açıklama yapma gereği duydu. "Kate'in duygularından katiyen söz etmedi."</p>

  <p class="normal">"Yani kardeşinin Mr. Densher'dan kesinlikle hoşlanmadığını mı düşünüyor?"</p>

  <p class="normal">Milly bir an hâlâ neyi kastettiğinden emin değilmişçesine duraksadı, ama sonunda açık bir cevap verdi: "Hoşlansaydı Mrs. Condrip bana söylerdi."</p>

  <p class="normal">Bunun üzerine Susan Shepherd bir süre madem öyle niçin bunları konuştuklarını düşünürmüş gibi göründü. "Peki sordun mu kendisine?"</p>

  <p class="normal">"Yo, hayır!"</p>

  <p class="normal">"Ya!" dedi Susan Shepherd.</p>

  <p class="normal">Ama Milly dünyada sormayacağını söyleyerek kendiliğinden açıkladı.</p>
</body>
</html>
