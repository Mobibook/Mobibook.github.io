<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Guvercinin Kanatlari</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_25">V</h2>

  <p class="normal">Milly sonunda gerçekten de buna bir cevap bulamadı; şimdilik varabildiği tek nokta, ziyaretçisinin gelişiyle garip biçimde damgalanmış olan noktaydı, onun gıpta edilecek kadar kuvvetli oluşuydu. O akşamdan itibaren geriye kalan her saatinde bunun için çabaladı; saatlerin artık sayılı oluşu işini kolaylaştırıyordu belki de. Aslında tek beklediği, Sir Luke Strett'in vaat ettiği ziyaretiydi; bu ziyareti nasıl ele alacağı konusunda ise kararını vermişti. Sir Luke Strett Susie'yle temas kurmak istediğine göre, karşısına hiçbir engel çıkarmayacaktı, bakalım ne düşünecekti o zaman. İkisinin arasındaki ilişkiyi onlar ikisi halletsindi; bunun kendi omuzlarından kaldıracağı yükü istedikleri gibi kullanabilirlerdi. Seçkin dostu Susan Shepherd'ı daha da yüce bir idealle alevlendirmek istiyorsa, sonuçta en kötü ihtimalle Susan'ı emrine amade bulacaktı. Kısacası ilgili ikilinin örgütlemesi gerekecek şey sadakatse eğer, kendisi bunu önüne sunulmuş hazır bir yemek gibi tüketmeye hazırdı. Sir Luke Strett "iştah"tan bahsetmişti; Milly bu konudaki cevabının muğlak olduğu kanısındaydı. Ama şimdi anlıyordu ki, sadakat açısından iştahı sonsuzdu. Açgözlü, obur, doymak bilmez – kuşkusuz kendisine uygun sıfatlar bunlardı; her halükârda duygudaşlığın sonuçlarına peşinen teslim olmuştu. Tek başına yaptığı gezintinin ertesi günü Londra'daki son üç dört gününden biriydi; o günün akşamı ise dış ilişkiler açısından son akşam sayılırdı. Bu arada herkes bir yerlere dağılmıştı; daha önce ısrarla ziyaretlerde bulunan, kartvizitlerini bırakan, kendilerini içtenlikle davet eden kişilerin çoğu daha sonra kayıplara karışmışlardı; bunların bazıları Mrs. Lowder'ın yakın çevresinden kimselerdi, bazıları da Lord Mark'ın – kahramanlarımız artık iki grubu birbirinden ayırabiliyorlardı. Böylece genel faaliyet düzeyi belirgin biçimde düşmüştü, ilgilenmeleri gereken olaylar özel ve az sayıdaydı. Milly için bunlardan biri, hekimin sözünü ettiğimiz ziyaretiydi; bu arada ondan bu ziyaretle ilgili bir not almıştı; diğer tek önemli olaysa, Mrs. Lowder ve Kate'le –çok kısa bir süre için– vedalaşmaktı. Teyze ve yeğen ikisiyle birlikte baş başa, samimi ve rahat –daha sonra Maud Teyze'nin dediğine göre boy göstermeleri gereken, abes derecede geç bir saatte başlayacak bir davete hep birlikte gitmeleri meselesinin izin verdiği ölçüde rahat– bir akşam yemeği yiyeceklerdi. Sir Luke Strett bu davetin ertesi günü, sabah gelecekti; Milly bu sorunla ilgili bir plan hazırlamıştı kafasında.</p>

  <p class="normal">Sıcak ve bunaltıcı bir geceydi; dört hanım kendi özel randevuları için otelde bir araya geldiklerinde saat zaten yeterince geçti; üst kat balkonlarının kapıları hâlâ açıktı; pembe abajurların ardında –bir hastanın başını beklerken yakılan mumları çağrıştıran– mumların alevi yaz ortasının ölgün havasında kıpırtısızdı. Aralarında o gece tercihini her zamankinden daha belirgin biçimde dile getiren Milly'nin, onu karşılamaya can atsa da sosyetede boy göstermeye kendini mecbur hissetmemesini kararlaştırdılar; Mrs. Lowder ve Mrs. Stringham bu çileye birlikte katlanacak, Kate Croy ise Milly'yle birlikte onların dönüşünü bekleyecekti. Susan Shepherd'ı göndermek Milly için daima bir zevkti; onun gidişini gönül rahatlığıyla seyrediyor, insanları onun üstüne yıkmaktan hoşlanıyordu; o gece arabaya doğru ilerlerken uysal sırtını –tıpkı çekilen bir dalga gibi– açıkta bırakan, her zamankinden cesur dekoltesini fark etti. Ayrıca davete yeni Amerikalı kızın kendisi yerine tuhaf arkadaşını götürmek Maud Teyze'nin idealindeki durum sayılmamakla birlikte, –örneğin o gece yaptığı gibi– olumlu bir tavırla bu küçük avantajdan olabildiğince yararlanması, yüce gönüllüğüne iyi bir örnekti. Üstelik bunu boş hayallere kapılmadan, rahatça, neşeyle yapıyordu; açıkçası –zavallı Susie'ye de itiraf ettiği gibi– gerçekten iyi huylu olduğu için yapıyordu. Mrs. Stringham kendi ışıltısının ödünç alınmış sefil bir parıltı olduğunu, sadece neyse ki var olan bir bağlantı sıfatıyla değer taşıdığını belirttiğinde, Maud Teyze aynı fikirde olduğunu belirten, "Ne yapalım şekerim, hiç yoktan iyisin." yorumunu yapacak kadar ileri gitti. Ayrıca o gece Milly, Maud Teyze'nin aklında özel bir şey olduğunu öğrendi. Mrs. Stringham yola çıkmadan önce şalını ya da bir başka aksesuvarını almaya gitmiş, Kate ise sanki onların gitmesini sabırsızlıkla beklermişçesine balkona çıkarak gözden kaybolmuştu, oysa Londra semasının solgun yıldızlarıyla sokağın ilerisinde, köşedeki küçük biracının daha çiğ parıltısından ve önünde duran faytonun bezgin atından başka görülecek bir şey yoktu. Mrs. Lowder bu andan yararlandı; Milly konuşmasının bir amaca yönelik olduğunu derhal anladı.</p>

  <p class="normal">"Sevgili Susan Amerika'da Mr. Densher'la görüştüğünü söyledi – dikkatini çekmiş olabileceği gibi daha önce sana bu konuda hiçbir şey sormadım. Ama onunla ilgili olarak bana bir iyilik yapar mısın?" Güzel sesini alçaltmıştı, ama her zamanki cerbezesiyle, tok bir tonda konuşuyordu; Milly ilk andaki keskin şaşkınlığın ardından ne isteyeceğini daha sözlerini bitirmeden tahmin edebildi. "Münasip bulacağın biçimde beyefendiden <span class="ideitalik">ona</span> söz ederek dönüp dönmediğini öğrenebilir misin?" dedi pencereyi işaret ederek.</p>

  <p class="normal">Bu sözler üzerine birçok şey Milly'nin zihninde yerine oturdu; daha sonra düşündüğünde, aynı anda hepsinin birden bilincinde olabilmesine şaşırdı. Yine de hepsi adına kararlılıkla gülümsedi. "Ama 'öğrenmenin' benim için önemli olduğundan emin değilim." Ne var ki daha söylerken fazla ileri gittiğini fark etmesiyle zihnindeki şeylere yenileri eklendi. Hemen ardından geri adım atmaya çalıştı. "Elbette <span class="ideitalik">sizin</span> için önemli olduğunu söylemek istiyorsunuz." Maud Teyze'nin bakışlarının kendi tebessümü kadar kararlı olduğu hissine kapıldı ve bunun üzerine bir hamle daha yaptı. "Biliyorsunuz daha önce beyefendiden ona hiç söz etmemiştim, yani şimdi söyleyecek olsam..."</p>

  <p class="normal">"Evet?" dedi Mrs. Lowder, devam etmesini bekleyerek.</p>

  <p class="normal">"Niye olayı bir muamma haline getirdiğimi merak edebilir. Biliyorsunuz kendisi hiç söz etmedi ondan." diye ekledi.</p>

  <p class="normal">"Doğrudur," dedi Maud Teyze, sözlerini tartarak, "etmemiştir. Demek ki olayı muamma haline getiren o, anlamıyor musun?"</p>

  <p class="normal">Evet, Milly'nin tek isteği anlamaktı zaten, ama o kadar çok şey vardı ki. "Elbette özellikle bir fırsat da olmadı bahsetmesi için." Ama bu cümlesi tamamen alakasızdı. "Sizce döndü mü?" diye sordu.</p>

  <p class="normal">"Anladığım kadarıyla bu aralar dönmesi gerekiyor, kesin bilmek beni çok rahatlatacak."</p>

  <p class="normal">"Madem öyle kendiniz soramaz mısınız?"</p>

  <p class="normal">"Yo, ondan asla söz etmiyoruz!"</p>

  <p class="normal">Milly şaşkınlığından vakit kazanmak için yararlandı. "Kate için tasvip etmediğiniz bir arkadaş olduğunu mu söylemek istiyorsunuz?"</p>

  <p class="normal">Maud Teyze de cevabını geciktirdi. "Zavallı delikanlı için <span class="ideitalik">Kate</span>'i tasvip etmiyorum. Onu sevmiyor."</p>

  <p class="normal">"Mr. Densher ise çok mu seviyor?.."</p>

  <p class="normal">"Aşırı derecede, fazlasıyla. Benim korktuğum," dedi Mrs. Lowder, "başkalarına belli etmeden ona musallat olması. Kate bir şey demiyor, ama başına dert almasını istemiyorum. Aslında Mr. Densher'ın da başına dert açılmasını istemiyorum." diye bağladı sözlerini cömertçe, sır paylaşırcasına.</p>

  <p class="normal">Milly bu durum karşısında bütün gücünü topladı. "Peki ama <span class="ideitalik">ben</span> ne yapabilirim ki?"</p>

  <p class="normal">"Hangi aşamada olduklarını öğrenebilirsin. Kendim öğrenmeye çalışırsam," diye açıkladı Mrs. Lowder, "beni aldattıklarından şüpheleniyormuşum gibi davranmış olacağım."</p>

  <p class="normal">"Oysa şüphelenmiyorsunuz. Sizi aldattıklarından şüphelenmiyorsunuz." dedi Milly onun yerine.</p>

  <p class="normal">"Şöyle söyleyeyim." dedi Maud Teyze, Milly'nin soruları onu başlangıçta niyetlendiğinden daha fazla konuşturmaya yönelikmiş gibi yorumlanabileceği halde, güzel kara gözlerini kırpıştırmadan açıkladı: "Kate hem onunla ilgili planlarımı, hem de şu anda benimle birlikte oluşunu, yani bana karşı tutumunu bu planları sadakatle onayladığı yolunda yorumladığımı gayet iyi biliyor. Dolayısıyla, planlarımda Mr. Densher'a katiyen yer olmadığından, kendimce ondan çok hoşlanmama rağmen..." Kısacası, bu adımı atması gerekmişti, ama cümlesini iri yelpazesini sallayarak noktaladı.</p>

  <p class="normal">Ne var ki Milly'nin bu cümleden en anlaşılır sayılabilecek bölümü seçebilmesi belki de o sırada onlara yardımcı oldu. "Demek ondan hoşlanıyorsunuz?"</p>

  <p class="normal">"Aa, evet. Sen hoşlanmıyor musun?"</p>

  <p class="normal">Milly duraksadı, soru nedense gergin bir sinire dokunulmuşçasına bir etki yaratmıştı. Nefesini tutmakla yetindi, ama daha sonra yeterince hızlı bir şekilde olası on beş cevaptan en çok işine yarayacak olanı seçmeyi aslında başarmış olduğunu düşünerek sevindi. Ayrıca neşeyle gülümsediği için neredeyse gurur da duydu. "Hoşlandım –üç görüşmemizde– New York'ta." O gecenin daha geç saatlerinde telaffuz etmekte en çok zorlandığı sözler olarak göreceği cevap, işte bu basit sözlerdi. Olumlu izlenimini inkâr etmek gibi bayağı bir yola sapmadığı için duyduğu sevinçten uyuyamadı.</p>

  <p class="normal">Ayrıca bu basit sözleri Mrs. Lowder açısından da doğru cevaptı; en azından kahkahasından da anlaşıldığı gibi, doğal ve kendine hastı. "Benim tatlı Amerikalım! Ama insanlar çok iyi olsa da bizim amacımıza uygun olmayabilir."</p>

  <p class="normal">"Evet," dedi genç kız, "amacımız çok iyi bir şey olduğunda bile sanırım."</p>

  <p class="normal">"Ah yavrucuğum, şu anda bütün istediklerimi anlatmak o kadar uzun sürer ki! Her şeyi aynı anda ve bir arada istiyorum – senin için de öyle, biliyor musun? Ama bizleri gördün," diye devam etti Maud Teyze, "bunu anlamışsındır."</p>

  <p class="normal">"Doğrusu anlamıyorum." dedi Milly, çünkü bir kez daha –böyle ani hamleler halinde hissettiği– anlamazlığa düşmüştü. "Mademki arkadaşım ondan hoşlanmıyor, neden..."</p>

  <p class="normal">"Benden bir şeyler gizlemek isteyeceğini düşünüyorum, öyle mi?" Mrs. Lowder sorunun hakkını verdi. "Şekerim, bunu nasıl sorabilirsin? Kendini onun yerine koy. Benimle anlaşmaya hazır, ama <span class="ideitalik">kendi</span> koşullarıyla. Gururlu genç kadınlar böyledir. Gururlu yaşlı kadınlarsa... ben neysem odur. İkimiz de seni çok sevdiğimize göre, sen bize yardımcı olabilirsin."</p>

  <p class="normal">Milly zekâsını zorladı. "Yani ona doğrudan sormam mı gerekiyor?"</p>

  <p class="normal">Ne var ki bunun üzerine Maud Teyze nihayet ondan umudunu kesti. "Canım sormamak için bu kadar fazla gerekçen varsa!.."</p>

  <p class="normal">"Çok fazla yok," dedi Milly gülümseyerek, "ama bir gerekçem var. Onu tanıdığımı böyle birdenbire söylersem, daha önce bir şey söylememiş olmamı nasıl yorumlayacak?"</p>

  <p class="normal">Mrs. Lowder anlamıyormuş gibi baktı. "Nasıl yorumlayacağından sana ne? Ketum davranmış olabilirsin."</p>

  <p class="normal">"Öyle davrandım zaten." diye atıldı genç kız.</p>

  <p class="normal">"Ayrıca," diye devam etti Mrs. Lowder, "öyle yapmanı Susan aracılığıyla ben önermiştim sana."</p>

  <p class="normal">"Evet, benim için bu yeterli bir gerekçe."</p>

  <p class="normal">"Benim için de." dedi Mrs. Lowder üstüne basa basa. "Kate böylesine belirgin bir durumun hakkını vermeyecek kadar aptal değildir. Ona senden hiçbir şey söylememeni rica etmiş olduğumu söyleyebilirsin pekâlâ."</p>

  <p class="normal">"Şimdi de konuşmamı rica ettiğinizi söyleyebilir miyim?"</p>

  <p class="normal">Mrs. Lowder'ın bu ihtimali düşünmüş olması gerekirdi, ama tuhaftır, hazırlıksız yakalandı. "Başka yolu yoksa..."</p>

  <p class="normal">Milly bu kadar zorluk çıkardığına utanıyordu neredeyse. "Elimden geleni yapacağım, ama lütfen bir soruma daha cevap verin." Biraz tereddüt etti – fazla kurcalıyordu, sonunda sordu. "Mr. Densher ona mektup yazmış mıdır?"</p>

  <p class="normal">"Şekerim, benim öğrenmek istediğim de bu zaten!" Mrs. Lowder'ın tahammülü sonunda tükenmişti. "Sen bir şansını dene, eminim sana söyleyecektir."</p>

  <p class="normal">Ama Milly hâlâ tam anlamıyla teslim olmuyordu. "<span class="ideitalik">Sizin</span> şansınızı denemiş olacağım." dedi gülümseyerek. Ancak dostunun buna cevap vermesine fırsat tanımadı. "Mesele şu: Eğer yazmışsa Kate de cevap yazmış olabilir."</p>

  <p class="normal">"Ne kadar ince düşünüyorsun! Nasıl bir mesele?"</p>

  <p class="normal">"İnce değil, çok basit düşünüyorum bence," dedi Milly, "cevap yazmışsa benden söz etmiş olması büyük ihtimal."</p>

  <p class="normal">"Evet, çok doğru. Ama ne fark eder?"</p>

  <p class="normal">Genç kız bir an Mrs. Lowder'ın incelikten tamamen yoksun olmasının doğal sayılacağını düşündü. "Şöyle fark eder: Mr. Densher da cevaben beni tanıdığını yazmıştır. Bu durumda benim suskunluğum tuhaf kaçıyor." diye açıkladı genç kahramanımız.</p>

  <p class="normal">"Kate sana konuyu hiç açmadığına göre niçin tuhaf kaçsın? Ortada bir tek senin açından bir tuhaflık var. <span class="ideitalik">Onun</span> hiçbir şey söylememiş olması tuhaf." diye açık seçik belirtti Maud Teyze.</p>

  <p class="normal">"Aynen öyle!" dedi Milly.</p>

  <p class="normal">Belli ki bunu dostunu şaşırtan bir tonda söylemişti. "Demek kafanı kurcaladı, öyle mi?"</p>

  <p class="normal">Ancak soru Milly'nin solgun yüzünün derhal sebepsiz yere kızarmasına yol açtı. "Hayır, katiyen!" Bunu iyice vurgulama ihtiyacı hissettiğinden, konuyu kısa kesmek için ricayı ne ölçüde yerine getirebileceğini aslında hiç umursamadığını söylemek üzereydi. Ne var ki aynı anda daha birçok şey devreye girdi. Bir kere Mrs. Lowder bir adım öndeydi; fazla ileri gitmiş olduğunu ansızın fark edip bundan etkilenmiş gibiydi. Milly onun çehresine bakarak asıl amacını hiçbir zaman anlayamıyordu – katı, düzgün, parlak çehresi duygularını ele veren bir yüz değildi. Olumlu bir şey söylerken bakışları katıydı, ancak buna karşılık katı sözler söylerken bakışları yumuşamıyordu. Bununla birlikte şu anda içinden bir şeyler yükselmişti – bir engeli yıkarak yükselen hatırı sayılır bir dalga. Ricası genç dostunun birazcık olsun canını sıkacaksa kesinlikle unutmasını söyledi; ses tonundaki değişiklik aynı anda genç dostunun daha çok kuruntuya kapılmasına yol açtı. Sözlerinin gecikerek hissettiği bir merhametten kaynaklandığını Milly anladı – her zaman anlardı; bunun algılamak genç kız için ilginç bir sonuç doğurdu: Kate'in sırrını açık etmeyerek ona sadık kaldığını kanıtlıyordu. Yani Milly'ye niçin acınması gerektiği konusunda Maud Teyze Kate'ten hiçbir şey duymamıştı ve dolayısıyla sadece kendi kişiliğinin olumlu yanını sergiliyordu. Kişiliğinin olumlu yanı, neredeyse her an, yaptığı bir tercihle ya da enerjisinin yön değiştirmesiyle başkalarının çıkarı uğruna elinden geleni yapabilmesiydi. Ardından, Milly'nin belli ki konuyu onun tahmininden çok daha fazla düşünmüş olduğunu söyledi; bu yorumu, genç kızı sağlıksızlığına ilişkin herhangi bir yorum kadar hızla ve keskin biçimde etkileyebilecek nitelikteydi. Dikkat etmezse, yakında herkes aynı şeyi söyleyecekti: "Senin bir derdin var!" Dolayısıyla kendisinin derhal yapması gereken şey, hiçbir şeyi olmadığını kanıtlamaktı. "Size yardım etmek istiyorum, mümkünse Kate'e de yardım etmek istiyorum." diye elinden geldiğince hızlı cevap verdi; bu arada bakışları arkadaşının belki biraz anlaşılmaz biçimde uzun süre oyalandığı alacakaranlık balkonda gezindi. Böylece bir şeyler yapmak için sabırsızlandığını ima etmiş oluyordu; arkadaşının onlara tanıdığı bu fırsatın niye bu kadar uzun sürdüğünü merak ediyordu – ancak kelimelere dökerken bu düşüncesini diğer arkadaşına aktardı ve sözlerini gülerek, "Susie ne kadar süslenip püslendi böyle!" diye tamamladı.</p>

  <p class="normal">Bununla birlikte Maud Teyze'nin zihni imasının üstünde duramayacak kadar meşguldü. Milly'ye dikili kara gözlerindeki ısrar iyice pekişmiş bir iyi niyeti yansıtıyordu. "Boş ver canım. Nasıl olsa yakında öğreneceğiz."</p>

  <p class="normal">"Gerçekten dönmüşse öğreneceğiz elbette," dedi Milly biraz düşündükten sonra, "muhtemelen nezaket icabı beni ziyaret etmesi gerektiğini düşünecektir. İşte bu şekilde öğrenmiş olacağız. Dolayısıyla bilgi Kate'ten değil, ondan gelmiş olacak. Ne var ki beni bulamayacak." diye sözünü bitirdi gülümseyerek.</p>

  <p class="normal">Olağanüstü bir şekilde, konuğunu hiç istemediği halde fazlasıyla ilgilendirdiğini hissediyordu; sanki kaderi o kadar açık görünüyordu ki, buna engel olamıyordu – aynı şey doktorla da yaşanmıştı. "Ondan kaçacak mısın?"</p>

  <p class="normal">Nihayet konuşmayı noktalamak isteyip soruya cevap vermedi. "Bu durumda doğrudan Kate'le konuşmanız gerekecek." dedi.</p>

  <p class="normal">"Yoksa Kate'ten mi kaçacaksın?" diye ısrar etti Mrs. Lowder; aynı anda, akşam yemeğini yedikleri arkalarındaki odadan Susie'nin ayak sesleri duyuldu.</p>

  <p class="normal">Milly sadece birkaç saniye vakti olduğunu hissetti ve ansızın konuyla ilgili bütün duyguları bir soruda ifade buldu; daha soruyu sorarken yüzünün kızarmasına engel olamayacağını biliyordu. "Sizce gerçekten birlikteler mi?"</p>

  <p class="normal">Maud Teyze sorusunu kavradı – yani tam da Milly'nin anlamasını istemediği her şeyi ses tonundan anladı; bunun sonucu, birkaç saniye boyunca sessizce bakışmaları oldu. Mrs. Stringham yanlarına gelmiş, Kate gitti mi diye soruyordu – sorusu aynı anda genç hanımın boy göstermesiyle cevaplanmış oldu. Açık kapının eşiğinde belirmişti; onlara bakıp durmuştu – bu hali Maud Teyze'nin neredeyse aşırı etkili şekilde "Şşt!" demesine sebep oldu. Mrs. Lowder ardından hiç vakit kaybetmeden Susie'yi de alıp odadan çıkarak tehlikeyi bertaraf etti; ne var ki Milly'nin az önce söylediği, yeğeniyle doğrudan konuşmak konusundaki sözler genç kahramanımıza sanki kendisine yönelmiş gibi geldi. Ne şekilde kaçınırsa kaçınsın, doğrudanlık tamamen Milly'yle ilişkili olacaktı, hatta bu kaçınma şimdiye kadar yaptığı en doğrudan hareket olacaktı. Kate kapının eşiğinde bütün güzelliğiyle, dimdik durmaya devam ediyordu; dışarıdaki karanlık yazlık elbisesinin sadeliğini ve hafifliğini çok hoş biçimde ortaya çıkarmıştı. Milly aradaki mesafe yüzünden konuşmalarını duymuş olmasından korkmuyordu; yine de Kate adeta bilen bakışlarla ve bir üstünlük kazanmışçasına duruyordu. Sonunda, biraz gecikmeyle, arkadaşı durumu yeterince anladı. Bilen bakışlar ve kazanılmış üstünlük, artık hep sahip olduğu şeylerdi – Milly'nin gözünde Merton Densher'ın tanıdığı kişi olan kişinin sahip olduğu şeyler. Yine birkaç saniye boyunca sanki Kate bütünüyle Mr. Densher'ın tanıdığı kişi oldu – bu saptama bir keskin kavrayışa daha yol açtı. Kate'in orada bu şekilde durmasının tek nedeni, Mr. Densher'ın döndüğünü Milly'ye açıklamak olabilirdi. Kısacası, onun Londra'da, belki köşe başında olduğu aralarında hiçbir konuşma geçmeden aktarıldı adeta; dolayısıyla Milly'nin Kate'le muhtemelen en doğrudan iletişimi de gerçekleşmiş oldu.</p>
</body>
</html>
