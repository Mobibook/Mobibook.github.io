<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>53</h2>

      <p>Hollis'e, botları suya indirdiklerinden beri sanki saatler geçmiş gibi geliyordu.</p>

      <p>Mini helikopterler, hiç sorun çıkarmadan, kıyıyı izleyerek uçmuşlar ve Hollis'in askerlerini, fiyordun ağzındaki küçük bir adaya bırakmışlardı. Botların suya indirilmelerinde sorun çıkmamıştı, ama gel-gitin oluşturduğu dört deniz mili süratindeki bir akıntıyla karşılaşmayı hiç beklememişlerdi doğrusu.</p>

      <p>Daha sonra, önde giden beş kişilik botun sessiz elektrik motoru, on dakika sonra stop etmişti. Askerler gün ışımadan Lady Flamborough'ya varabilmek için tüm güçlerini kollarına vermiş ve küreklere asılmışlardı. Fakat bu arada epey bir zaman harcanmıştı.</p>

      <p>Haberleşmede de bir sürü aksilik olmuştu, telsizler arıza yapmış ve Hollis, Dillinger'ın ekibiyle temas kuramamıştı. Binbaşı'nın, gemiye girip girmediğini bilemiyordu, ekip buzul üzerinde kaybolmuş bile olabilirdi.</p>

      <p>Hollis, küreğe her asılısında, arızalı motora, akıntıya ve Dillinger'a küfredip duruyordu. Dakikası dakikasına hazırladığı planı berbat olmuştu. Operasyon çok gecikmişti, ama onu iptal de edemezdi.</p>

      <p>Tek işine yarayan şey, Findley'nin sözünü ettiği kırağı dumanıydı. Bu duman botların ve adamlarının çevresinde yükseliyor ve hepsini koruyucu bir örtü gibi kaplıyordu.</p>

      <p>Birkaç metre ilerisini zor görüyorlardı. Hollis küçük filosunu, kızılötesi dürbünle bile zor yönetebiliyordu. Diğer botların, komuta botundan fazla açılmalarına izin vermiyor, onları en çok üç metre yakınında İstiyordu, içlerinden biri biraz uzaklaşsa, hemen telsizle gereken talimatı veriyordu.</p>

      <p>Bir süre sonra, kızılötesi dürbününü Lady Flamborough'ya çevirdi ve baktı. Geminin harika dizaynı, güzel hatları kaybolmuştu ve bu haliyle, buzlarla kaplanmış bir banyo küvetini andırıyordu. Aralarında rahat bir kilometre vardı.</p>

      <p>Akıntı biraz azalmış ve hızları bir mil kadar artmıştı. Hollis adamlarının devamlı kürek çekmekten yorulduklarını anlıyordu. Hepsi sporcu, ağırlık kaldıran gençlerdi, kürekleri suya sessizce daldırıyor ve tüm güçleriyle çekerek botlarını hızla götürüyorlardı, ama soğuğun da etkisiyle, bir süre sonra yorgunluk işaretleri kendini göstermeye başlamıştı.</p>

      <p>Koruyucu sis perdesi de incelmeye başlamıştı ve Hollis, denizin üzerinde açık hedef olmalarından korkuyordu. Üzerlerindeki sisin seyrek yerlerinden gökyüzünün siyahtan yavaş yavaş maviye dönüştüğünü görebiliyorlardı.</p>

      <p>Botlar şimdi, fiyordun tam ortasındaydılar ve sığınabilecekleri en yakın sahil noktası, Lady Flamborough'dan yarım kilometre uzaklıktaydı. Adamlarına baktı ve "Hadi çocuklar," dedi. "Çok bir şey kalmadı, biraz daha gayret."</p>

      <p>Onun bu sözleri, genç askerleri sanki kamçılamış ve hızlarını artırmıştı. O da dürbünü bıraktı ve çılgınlar gibi kürek çekmeye başladı. Gemiye doğru hızla yaklaşıyorlardı, oraya zamanında varacaklarına emindi.</p>

      <p>Fakat Dillinger'dan hâlâ bir haber yoktu. Buzulun üzerinden gelen o ekibe ne olmuştu acaba?</p>

      <p>Dillinger’ın durumu da pek parlak sayılmazdı. C-140 nakliye uçağından paraşütleriyle atladıktan sonra, kuvvetli rüzgârlar onları dört bir yana savurmuştu.</p>

      <p>Başını sağa sola çevirdi ve adamlarının ne durumda olduklarını görmek için çevreyi gözden geçirdi. Her askerde küçük mavi bir fener vardı, ama sulusepken yağan karın içinde fenerlerin soluk ışığını görmek imkânsızdı. Dillinger, paraşütünü açar açmaz adamlarını gözden kaybetmişti.</p>

      <p>Eğildi ve bacağına bağlı, küçük, kara kutu üzerindeki bir düğmeye bastıktan sonra, minik transmitere konuştu.</p>

      <p>"Ben Binbaşı Dillinger. Belirleme sinyalimi çalıştırdım. Yedi kilometre süzülüşümüz var, bana yakın mesafede kalın ve yere indikten sonra da benim sinyalime doğru gelin, tamam."</p>

      <p>Durumdan hoşnut olmayan askerlerden biri, "Bu berbat havada adaya inebilirsek ne mutlu," diye cevap verdi.</p>

      <p>Dillinger, "Gerekli konuşmalar dışında telsiz yasağı," dedi.</p>

      <p>Başını eğip aşağıya baktı ve kendisinden iki metre aşağıda bir ipe bağlı olan silah ve malzeme torbasından başka bir şey göremedi. Pozisyonunu, alnının biraz ilerisinde, kulak-burun-boğaz uzmanlarının aynalarına benzer şekilde takılı olan, kombine bir pusula ve altimetrenin ışıklı kadranından alabiliyordu.</p>

      <p>Referans noktaları ya da önceden indirme bölgesine bırakılan türden güdüm sinyal sistemleri olmadığı için (burada teröristler olduğundan bu imkânsızdı), Dillinger havada ancak sezgilerine dayanarak ilerlemek ve uçuş açısıyla mesafeleri de kafasında hesaplamak durumundaydı.</p>

      <p>Buzulun ucunu aşıp da fiyorda iniş yapmamaları için çok dikkatli olmaları gerekiyordu. Bir süre daha süzüldükten sonra, inmek istediği yere vardığını tahmin etti ve ayaklarını yere uzattı... ama bir kilometre kadar yukarda kalmıştı. Başını bir kez daha eğip baktı ve buzul üzerindeki büyük bir çatlağa inmek üzere olduğunu gördü.</p>

      <p>O anda, yandan gelen şiddetli bir rüzgâr hamlesi, dikdörtgen şeklindeki paraşütünü savurmuş ve onu biraz yana atmıştı. Altındaki silah ve malzeme paketi, yarığın hemen kenarına çarptı ve sonra dışarıya fırladı. Yere hızla yaklaşırken, paraşütün güdüm kordonlarını çekti ve ayakları üzerine mükemmel bir iniş yaptı. Buzul üzerindeki çatlağın iki metre yakınına inmişti.</p>

      <p>Paraşütünü toplayacak zamanı yoktu ve bu rüzgârda onunla uğraşamazdı; önündeki kopçaya vurup paraşüt kolonlarından sıyrıldı ve telsizini eline alıp, "Ben Dillinger," diye konuştu, “İndim. Pozisyonuma gelin."</p>

      <p>Kalın ceketinin cebinden plastik bir düdük çıkardı, çevresinde dönerek ve on saniyede bir olmak üzere birkaç kez çaldı, ilk birkaç dakikada ortaya çıkan olmadı.</p>

      <p>Bir süre sonra, adamlarından biri göründü ve sendeleyerek ona doğru yürüdü. Birbirlerinden çok ayrı yerlere inmişlerdi ve toplanmaları zaman alacaktı. Buzulun engebeli yüzünde yürümek gerçekten kolay değildi ve Dillinger'ın hesabı tutmayacaktı.</p>

      <p>Yavaş yavaş diğerleri de ortaya çıktılar. Birinin omzu kırılmış, bir diğerinin ayak bileği çatlamıştı. Çavuş da bir kolunu tutuyordu, belli ki kırılmıştı, ama adam hiçbir şeyi yokmuş gibi rahatça yürüyordu ve Dillinger zaten ondan vazgeçemezdi, ona ihtiyacı vardı.</p>

      <p>Dillinger iki yaralıya döndü ve "Bu halinizle bizim gibi yürüyemezsiniz, yavaş yavaş arkadan gelin," dedi. "Işıklarınızın kapaklarının kapalı olmasına dikkat etmelisiniz." Durdu ve çavuşuna baktı. "Birbirimize bağlanalım ve yola çıkalım Çavuş."</p>

      <p>Çavuş Jack Foster onu selamladı ve ekibi kontrol etti. Çatlaklarla dolu buzul üzerinde büyük bir dikkatle ilerliyorlardı. Dillinger, artık bir çukura düşmekten korkmuyordu; beline bağlı ip, bir tın bile çekebilecek kadar sağlamdı, iki kez dur emri verdi ve pozisyonlarını kontrol etti, sonra yine yola koyuldular.</p>

      <p>Sivri buzlarla kaplı tepeleri sürüne sürüne aştılar ve bir yarıkla karşılaştılar. Bir borda kancasını yarığın karşı yakasına uzatıp karşıya geçmelerini sağlayacak ipi sağlamlaması için ekibin en hafif adamını el ele verip karşıya geçirinceye kadar yedi dakika harcadılar. Dillinger'ın canı sıkılıyordu. Ekibinden iki kişi eksilmişti ve programın gerisindeydiler. Giordino'nun tavsiyesine uyup zamanı iki katına çıkarmadığı için şimdi pişmanlık duyuyordu.</p>

      <p>Dalgıç ekibinin, buz gibi suyun içinde kendisini beklemiyor olmasını diledi. Hollis'i telsizle birkaç kez aradı, fakat temas kurup ona durumunu iletemedi. Hava aydınlanmaya başlamıştı ve buzulun yüzeyini şimdi çok iyi görebiliyorlardı. Çevrelerinde garip bir yalnızlık ve sessizlik hüküm sürüyordu. Dillinger, fiyordun yüzeyinin hafif pırıltılarını da seçebiliyordu. Birden telsizin neden çalışmadığını anladı.</p>

      <p>Hollis gemiyi artık kızılötesi dürbünü olmadan da görebiliyordu. Gözleri keskin bir teröristin, onların bulunduğu tarafa bakınca koyu gri suların üzerindeki şişme botları görmemesi imkânsızdı. Gemiye olan mesafeleri azaldıkça Hollis'in nefesi de daralıyordu.</p>

      <p>Dillinger'la temas kuramamış olmasına karşın, umudunu yitirmemişti ve telsizini alıp bir kez daha denedi. "Köpekbalığından Şahin'e, lütfen cevap verin, tamam." Bunu belki yüz kez yapmıştı, ve son bir kez daha deneyip telsizi bırakmayı düşünüyordu ki, kulağında Dillinger'ın sesini duydu.</p>

      <p>"Burası Şahin, tamam."</p>

      <p>Hollis öfkeli bir ses tonuyla, "Geç kaldınız," dedi. "Daha önceki aramalarıma neden cevap vermedin?"</p>

      <p>"Konuşma menziline daha yeni girdik. Yatay görüş hattının dışında olduğumuzdan konuşamadık. Sinyallerimiz buz duvarını aşamadı."</p>

      <p>"Pozisyonda mısınız?"</p>

      <p>Dillinger, "Olumsuz," diye cevap verdi. "Bazı sorunlarla karşılaştık ve zaman kaybettik, tamam."</p>

      <p>"Ne gibi sorunlar?"</p>

      <p>"Buzul cephesinin arkasındaki bir çatlakta dizilmiş patlayıcılar var. Uzaktan kumandayla infilak ettirilmek üzere hazırlanmışlar."</p>

      <p>"Onları etkisiz hale getirmek ne kadar sürer?"</p>

      <p>"Hepsini bulmak bile bir saat sürebilir."</p>

      <p>Hollis, "Beş dakikan var," dedi. "Daha fazla bekleyemeyiz, yoksa hepimiz öleceğiz burada."</p>

      <p>"Patlayıcılar infilak eder ve buzdağı geminin üzerine yığılırsa zaten hepimiz öleceğiz."</p>

      <p>"Teröristlere sürpriz yapıp patlayıcıları harekete geçirmelerini önlemeye çalışacağız. Çok çabuk olun. Botlarımızı her an görebilirler."</p>

      <p>"Buzulun tepesinden sizi gölge halinde görebiliyorum."</p>

      <p>Hollis, "Senin ekibin önce başlayacak," dedi. "Hava aydınlanıyor ve gemiye çıkışımız anında görülebilir. Bu nedenle oyalama gerekiyor."</p>

      <p>Dillinger, "Pekâlâ," dedi. "Kokteyl için güneş güvertesinde buluşalım."</p>

      <p>Hollis birden neşelenmişti. "İçkiler benden," dedi. "İyi şanslar."</p>

      <p>Onları ilk gören İbn Telmuk oldu.</p>

      <p>Ammar, dört rehine ve yirmi adamıyla birlikte eski maden rıhtımında duruyordu. İbn Telmuk dürbününü gözlerine götürdü ve buzulun ucunda duran siyah giysili insanlara baktı. Adamlar halatların ucundan aşağıya süzülüp, plastik örtüyü delip geçiyor ve geminin içine giriyorlardı.</p>

      <p>Dürbününü aşağıya doğru kaydırdı ve geminin dibinde, botların içinde bulunan adamlara baktı. Onlar da, aşağıdan attıkları kancalı halatlara tırmanıp gemiye çıkmaya başlamışlardı.</p>

      <p>Yanında duran ve onun gibi dürbünle bakan Ammar, "Bunlar da kim?" diye sordu ve yardımcısının yüzüne baktı.</p>

      <p>"Bilemem, Süleyman Aziz. Bunlar seçkin bir time benziyor. Hiç gürültü yapmıyorlar, silahları susturuculu olmalı. Operasyonları etkili."</p>

      <p>"Yezid'le Topiltzin'in toparladığı o sığ kafalı ayak takımından çok daha etkili olduğu kesin."</p>

      <p>"Yanılıyor olabilirim ama bunlar Amerikan Özel Operasyon Timi olabilir."</p>

      <p>Ammar başını salladı. "Olabilir. Ama bizi bu kadar çabuk nasıl buldular?"</p>

      <p>"Destek kuvvetleri gelmeden buradan gitmeliyiz."</p>

      <p>"Dekovil için sinyal verdin mi?"</p>

      <p>"Biraz sonra burada olacaktır. Hemen madene gideceğiz."</p>

      <p>Başkan de Lorenzo, "Ne var?" diye sordu, "Neler oluyor?"</p>

      <p>Ammar ona cevap vermedi ve sırıttı. "Gemiden tam zamanında ayrılmışız. Allah bizimle beraber. O adamlar burada olduğumuzu bilmiyorlar bile."</p>

      <p>Senatör Pitt, "Bu ada yarım saat içinde Amerikan askerleriyle dolacaktır," dedi. "Teslim olmaya şimdiden hazırlansanız iyi olur."</p>

      <p>Ammar birden döndü ve öfkeli gözlerle Senatör'e baktı. "Bunu hiç düşünmeyin bile Senatör. Eğer gelirlerse, kurtaracak kimseyi bulamayacaklardır. "</p>

      <p>Hala Kâmil cesaretini topladı ve "Bizi neden gemide öldürmediniz öyleyse?" diye sordu.</p>

      <p>Ammar'ın sırıtışı maskenin altından belli oluyordu. Adam, Hala Kâmil'e cevap vermedi ve İbn Telmuk'a döndü. "Patlayıcıları ateşle," dedi.</p>

      <p>"Nasıl istersen Süleyman Aziz."</p>

      <p>Senatör, "Ne patlayıcıları?" diye bağırdı. "Neden bahsediyorsunuz SİZ?"</p>

      <p>Ammar sanki herkesin bildiği bir konudan bahsediyormuş gibi, "Tabii ki buzulun içine yerleştirdiğimiz patlayıcılardan," dedi. Sonra Lady Flamborough'ya bir göz attı. "Hadi Telmuk."</p>

      <p>İbn Telmuk ceketinin cebinden küçük bir uzaktan kumanda cihazı çıkardı ve ön ucu buzula doğru olacak şekilde tuttu.</p>

      <p>Senatör Pitt, "Tanrı aşkına, bunu yapmayın," dedi. "Yapmayın."</p>

      <p>Telmuk tereddüt içindeydi ve dönerek Ammar'a baktı.</p>

      <p>Yüzünde korkunç bir şok ifadesi olan Başkan Hasan, "O gemide yüzden fazla insan var," dedi. "Onları öldürmeniz için bir neden yok ki."</p>

      <p>Ammar, "Ben kimseye hesap verecek değilim burada," dedi.</p>

      <p>Hala Kâmil öfkeli bir ses tonuyla, "Bu gaddarlığının cezasını Yezid çekecektir," diye söylendi.</p>

      <p>Kadının bu sözleri Ammar'ın hoşuna gitmiş gibiydi. Gülümsedi ve “İşimi kolaylaştırdığınız için teşekkür ederim," dedi. "Bu kadar gevezelik yeter. Hadi Telmuk bitir artık şu işi."</p>

      <p>Şoke olmuş rehineler başka bir şey söyleyemeden, İbn Telmuk, cihazın güç şalterini açtı ve patlayıcıların fünyelerini ateşleyen düğmeye bastı.</p>
    </div>
  </div>
</body>
</html>
