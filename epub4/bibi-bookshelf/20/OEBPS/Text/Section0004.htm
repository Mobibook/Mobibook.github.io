<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>2</h2>

      <p>Dünyanın en çorak noktalarından biri olan bu yere daha tek bir turist ayağı basmamıştı. Son yüz yıl içinde sadece bir avuç kâşifle bilim adamı gelmişti bu bölgeye. Deniz, kayalık kıyı boyunca, yılda birkaç haftanın dışındaki zamanlarda donar; sonbahar başlangıcında ısı -23 derece dolaylarındadır. Uzun kış ayları boyunca gökyüzü hep karanlıktır; yazın bile şöyle bir görünen güneş, yerini bir saat içinde tipiye bırakır.</p>

      <p>Grönland'in kuzeydoğu kıyılarındaki bu yerde, Ardencaple Fiyordu'nun rüzgârı hiç kesilmeyen buzla kaplı dağlarının muhteşem sessizliğinde, yaklaşık iki bin yıl önce avcılar yaşarmış. Kazılar sonunda yapılan radyokarbon incelemelerde bu bölgede, M.S. 200 ile 400 yılları arasında, arkeolojik açıdan kısa bir süre sayılan iki yüz yıl boyunca insanların yaşadığı anlaşılmıştır. Geride bıraktıkları yirmi ev, soğuk hava koşulları nedeniyle bozulmadan kalabilmiştir.</p>

      <p>Kolorado Üniversitesi'nden bilimadamları bu eski köyün üstüne, parçaları helikopterlerle getirilen, alüminyumdan prefabrik bir yapı kurmuşlardı. Güçlü bir ısıtma düzeni ve köpük camlarla yapılan izolasyonlara rağmen soğukla pek baş edilemiyordu belki, ama bu düzenleme hiç olmazsa durmadan uğursuz bir şekilde inleyerek esen rüzgârı kesiyordu. Bu barınak arkeoloji çalışmaları yapanların, kışın ilk aylarına kadar orada kalabilmelerini sağlıyordu.</p>

      <p>Kolorado'da bir antropoloji profesörü olan Lily Sharp, bu üstü kapalı köye sızan soğuğa pek aldırmıyordu. Dizlerinin üstüne çökmüş, elindeki malayla bir zamanlar tek bir ailenin yaşamış olduğu bir evin zeminindeki donmuş toprağı dikkatle kazıyordu. Yalnızdı, tarihöncesi insanlarının uzak geçmişine dalmıştı.</p>

      <p>Bunlar, sert Kuzey Kutbu kışlarında deniz memelilerini avlayarak yaşamaya çalışan avcılardı; yeri kazarak yaptıkları alçak duvarlı konutlarının tavanları balina kemikleriyle tutturulmuştu. Avcılar yağ kandilleriyle ısınıyor; uzun karanlık ayları, mağaralarında, tahtadan, kemikten, boynuzdan minyatür heykeller yaparak geçiriyorlardı.</p>

      <p>Grönland'in bu bölgesine M.S. I. yüzyılda yerleşmişlerdi. Sonra, anlaşılmaz bir nedenle, kültürlerinin doruğundayken, taslarını taraklarını toplayıp arkalarında birtakım kalıntılar bırakarak çekip gitmişlerdi.</p>

      <p>Lily'nin sabrı meyvesini vermişti. Arkeoloji heyetindeki üç adam yemekten sonra kulübede dinlenirken, o, kazı yaptıkları yere dönmüş, çalışmayı sürdürmüştü; ren geyiği boynuzunun yontularak yapılmış, ayıya benzeyen yirmi heykel, incecik bir kadın tarağı, bir de çömlek çıkarmıştı. Malası bir şeye çarptı ansızın. Lily hareketi tekrarlayıp dikkatle kulak kabarttı. Şaşkınlıkla malasını bir daha hafifçe vurdu. Taş sesi değildi bu. Her ne kadar tok çıksa da, metal sesine benziyordu.</p>

      <p>Doğrulup gerindi. Kalın yün beresinin altından omuzlarına dökülen uzun, koyu kızıl bukleleri madenci fenerinin ışığı altında parlıyordu. Kömür karası toprağın arasından beliren minicik pırıltıyı seçen camgöbeği rengi gözlerinde kuşku vardı.</p>

      <p>Burada tarihöncesi insanlar yaşamışlardı, diye düşündü. Demiri de, bronzu da bilmiyorlardı.</p>

      <p>Sakin olmaya çalıştı, ama tepeden tırnağa şaşkınlık içindeydi. Şaşkınlığını heyecan, heyecanını bir telaş izledi. Arkeolog titizliğini bir yana bıraktı Lily. Kaskatı toprağı çılgıncasına kazmaya koyuldu. Birkaç dakikada bir duruyor, ufalan toprağı küçük fırçasıyla itinayla temizliyordu.</p>

      <p>Bulduğu parça sonunda ortaya çıktı. Lily daha yakından görmek için eğildi ve fenerin güçlü beyaz ışığının altında sapsarı parlayan bu parçaya hayretle bakakaldı.</p>

      <p>Altın bir sikke bulmuştu.</p>

      <p>Yıpranmış kenarlarına bakılırsa çok eski bir şeydi. Bir yanında ufacık bir delikle, yıpranmış meşin bir sicim vardı; besbelli bir takı ya da muska olarak kullanılmıştı.</p>

      <p>Lily dizlerinin üstüne çöküp derin bir nefes aldı. Uzanıp ona dokunmaya korkuyordu sanki.</p>

      <p>Beş dakika sonra hâlâ dizlerinin üstüne çökmüş, öyle durmaktaydı; bir yanıt arıyordu kafasında. Ansızın barınağın kapısı açıldı, siyah sakallı, göbekli, sevimli bir adam, soğuk hava ve savrulan karlarla birlikte içeri girdi. Soluğu buharlaşıyordu. Kaslarıyla sakalı buz parçacıklarıyla kaplanmıştı; bir bilimkurgu filminden fırlamış bir buz canavarına benziyordu. Dişlerini göstererek gülümsedi.</p>

      <p>Bu adam, dört kişilik kazı heyetinin baş arkeologu Dr. Hiram Gronquist'ti.</p>

      <p>Genizden gelen yumuşak bir sesle, "Özür dilerim, Lily," dedi, "ama çok çalışıyorsun, kendini helak ediyorsun. Biraz ara ver. Kulübeye gel, ısın, sana güzel sert bir brendi vereyim."</p>

      <p>Lily, sesindeki heyecanı gizlemeye çalışarak, "Hiram," dedi. "Sana bir şey göstermek istiyorum."</p>

      <p>Gronquist yaklaşıp onun yanına diz çöktü. "Ne buldun?" diye sordu.</p>

      <p>"Kendin gör."</p>

      <p>Kürkünün ceplerini karıştırarak yakın gözlüğünü çıkarıp kırmızı burnunun üstüne taktı. Sikkenin üstüne iyice eğildi ve evirip çevirip her tarafını inceledi. Bir süre sonra, gözlerinde keyifli bir pırıltıyla Lily'ye baktı.</p>

      <p>"Beni işletiyor musunuz hanımefendi?"</p>

      <p>Lily sert sert baktı ona, sonra yumuşadı ve güldü, "Yoksa onu benim gömdüğümü mü düşünüyorsun?" dedi.</p>

      <p>"Sen de kabul edersin ya, bir genelevde bakire bulmaya benziyor bu."</p>

      <p>"Doğru."</p>

      <p>Gronquist, Lily'nin dizine dostça vurdu. "Tebrikler. Nadide bir keşif bu."</p>

      <p>"Buraya nasıl geldi dersin?"</p>

      <p>"Bin millik çevrede altın madeni yok ve bu sikkenin, buranın ilk sakinleri tarafından basılmış olması da imkânsız. Çünkü o insanların gelişim düzeyleri Taş Çağı'nın bir gömlek üstündeydi, o kadar. Sikke daha sonraları bir başka kaynaktan gelmiş olmalı."</p>

      <p>"Peki, M.S. 200-400 yıllarının parçalarıyla birlikte nasıl gömülmüş? Bunu nasıl açıklarsın?"</p>

      <p>Gronquist omuz silkti. "Açıklayamam."</p>

      <p>"Bana en iyi tahminini söyle," dedi Lily.</p>

      <p>"İlk aklıma gelen bunun bir Viking'e ait olduğu. Alış veriş sırasında sikkeyi buradan birilerine vermiş veya kaybetmiş olabilir.</p>

      <p>Lily, "Vikinglerin Grönland'ın doğu kıyısından bu kadar kuzeye geldiklerini belirten hiçbir belge yok," dedi.</p>

      <p>"Tamam. Belki daha sonraki çağlarda Eskimolar güneydeki yerleşim bölgelerinde yaşayan Iskandinavyalılar'la değiş tokuş yapmışlar ve av sırasında burada konaklamışlardır."</p>

      <p>"Sen daha iyi bilirsin Hiram. Burada M.S. 400'den sonra herhangi bir yerleşim izine rastlamadık."</p>

      <p>Gronquist, Lily'ye azarlarcasına baktı. "Hiç pes etmezsin, değil illi? Sikkenin hangi tarihe ait olduğunu bile bilmiyoruz henüz."</p>

      <p>"Mike Graham eski sikkeler konusunda uzmandır. Özel uzmanlık alanlarından biri de Akdeniz sitelerini tarihlendirmek. Bu sikkeyi o bilebilir."</p>

      <p>Gronquist, "Denemesi bedava," dedi. "Gel hadi, biz brendimizi yudumlarken Mike da onu incelesin."</p>

      <p>Lily kürk eldivenlerini giydi, parkasının başlığını kafasına geçirdi ve feneri söndürdü. Gronquist el fenerini yakarak kapıyı açtı, ona yol verdi. Lily, bütün duyuları uyuşturan soğuğa ve bir mezarlık hayaleti gibi uluyan rüzgâra çıktı. Dondurucu hava korumasız yanaklarına çarpınca titredi. O zamana kadar çoktan alışmış olmasına rağmen soğuğa her çıkışında içine böyle bir titreme geliyordu.</p>

      <p>Barakalara uzanan ipi kavradı ve Gronquist'in iriyarı gövdesinin arkasına sığınarak ilerledi. Göğe bir göz attı. Hiç bulut yoktu gökte; yıldızlar, pırlantalardan dokunmuş uçsuz bucaksız bir halı gibi uzanıyor, batıda yükselen çıplak dağları ve fiyort boyunca doğudaki deniz kıyılarını kaplayan buzulları aydınlatıyordu. O tuhaf güzelliğiyle Kuzey Kutbunun insanı baştan çıkaran bir metres gibi olduğunu düşündü Lily. İnsanların onun büyüsüne kapılıp ruhlarını neden kaybettiklerini gayet iyi anlıyordu şimdi.</p>

      <p>Karanlıkta otuz metre kadar yürüdükten sonra kulübelerinin fırtına koridoruna girdiler; üç metre daha yürüdüler, oturma bölümüne açılan ikinci kapıya vardılar. Lily, dışarıdaki dondurucu soğuktan sonra fırına girmiş gibi hissetti kendini. Kahve kokusu parfüm gibi okşadı burun deliklerini. Hemen parkasıyla eldivenlerini çıkarıp kendine bir fincan kahve koydu.</p>

      <p>Sam Hoskins bir resim tahtasının üstüne eğilmişti. Sapsarı pos bıyıkları gibi sarı, ensesine kadar inen uzun saçları vardı. Arkeolojiye tutkun New Yorklu bir mimardı. Yılda iki ay yorucu işini bırakır, dünyanın çeşitli yerlerinde kazılara katılırdı. On yedi yüzyıl önce bu tarihöncesi köyünün nasıl bir yer olduğunu ayrıntılı biçimde çizerek çalışmalara büyük katkıda bulunuyordu.</p>

      <p>Ekipteki diğer kişi, açık tenli, kır saçları dökülmeye yüz tutmuş Mike Graham, bir yatağa uzanmış, kapağı yıpranmış bir kitap okumaktaydı. Lily onu ne zaman görse ya elinde ya da ceketinin cebine tıkıştırılmış halde bir macera kitabı mutlaka olurdu. Ülkenin en önde gelen arkeologlarından biri olan Graham aynı zamanda bir cenaze levazımatçısı kadar soğukkanlıydı.</p>

      <p>"Hey Mike!" diye gürledi Gronquist. "Lily nin bulduğu şu şeye bir göz at bakalım."</p>

      <p>Sikkeyi ona doğru fırlattı. Lily'nin soluğu kesildi, ama Graham sikkeyi havada ustalıkla yakalayıp incelemeye başladı.</p>

      <p>Bir an sonra başını kaldırıp onlara baktı. Gözleri kuşkuyla kısılmıştı. "Beni işletiyorsunuz."</p>

      <p>Gronquist bir kahkaha attı. "Ben de ilk gördüğümde öyle dedim. Dalga geçmiyoruz. Sekizinci bölgeyi kazarken bulmuş."</p>

      <p>Graham yatağının altından çıkardığı çantadan bir büyüteç aldı ve sikkeyi her açıdan inceledi.</p>

      <p>Lily sabırsızlıkla, "Eee, kararın nedir?" diye sordu.</p>

      <p>Graham, “İnanılacak gibi değil," diye mırıldandı suratında büyülenmiş gibi bir ifadeyle. "Altın bir Miliarensis. Ağırlığı on üç buçuk gram kadar. Daha önce hiç görmemiştim. Pek bulunmuyorlar. Koleksiyoncular buna altıyla sekiz bin dolar arası verir."</p>

      <p>"Üstündeki kim?"</p>

      <p>"Roma ve Bizans imparatoru Büyük Theodosius. Ayakta duruyor. Bu motife o dönemin sikkelerinde çok rastlanır. Yakından bakarsanız ayaklarının dibinde savaş esirlerini görebilirsiniz; elinde de bir küreyle bir labarum var."</p>

      <p>"Labarum mu? "</p>

      <p>"Evet, üstünde Yunanca XP harfleri bulunan bir sancak. 'Isa adına' anlamına gelen bir monogram. İmparator Konstantin, Hıristiyanlığı kabul ettikten sonra bu sancağı kullanmaya başladı ve sancak kendinden sonra gelen imparatorlar arasında el değiştirdi."</p>

      <p>Gronquist, "Arkadaki yazıları çıkarabildin mi?" diye sordu.</p>

      <p>Büyüteçle sikkeyi incelerken Graham'ın gözbebekleri kocaman oldu. "Üç kelime. İlki TRIVMFATOR'a benziyor. Öteki ikisini çıkaramadım. Silinip dümdüz olmuşlar neredeyse. Çıkarabilmem ve Latince'sini anlamam için koleksiyon kataloglarına bakmam gerek. Bunun için de medeniyete geri dönmemizi beklemek zorundayım. "</p>

      <p>"Tarihi konusunda ne diyorsun?"</p>

      <p>Düşünceli düşünceli tavana baktı. "Theodosius dönemi. Yanlış hatırlamıyorsam, M.S. 379'dan 395'e kadar olmalı."</p>

      <p>Lily gözlerini Gronquist'e dikti. "Tam isabet."</p>

      <p>Gronquist başını iki yana salladı. "Dördüncü yüzyıl Eskimoları Roma imparatorluğuyla ilişki kurduklarını düşünmek hayalden başka bir şey değil."</p>

      <p>Lily, "Rastlantı olasılığını bir yana bırakamayız," diye diretti.</p>

      <p>Hoskins, sikkeyi kez gözden geçirerek, "Bu bir duyulursa, basında büyük spekülasyonlara ve yaygaraya yol açar," dedi.</p>

      <p>Gronquist brendisinden bir yudum aldı. "Daha önce de olmayacak yerlerde eski sikkeler bulundu. Ama oralara getiriliş tarihleri ve kaynakları hiç kanıtlanamadı."</p>

      <p>Graham ağır ağır, "Belki," dedi. "Ama onun buraya nasıl geldiğini öğrenebilmek için spor Mercedes'imi bile verirdim."</p>

      <p>Hepsi de düşünceye dalarak hiç konuşmadan, bir süre sikkeye baktılar.</p>

      <p>Sonunda Gronquist sessizliği bozdu. "Galiba tek bildiğimiz şey, çözümü gerçekten güç bir gizemle karşı karşıya olduğumuz," dedi.</p>
    </div>
  </div>
</body>
</html>
