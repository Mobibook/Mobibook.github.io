<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>Lady Flamborough</h2>

      <p><img alt="" height="789" id="_x0000_i1026" src="../Images/image002.jpg" width="562" /></p>

      <p>19 Ekim 1991 Uxmal, Yucatan</p>

      <p>Muazzam taş yapı, renkli spot ışıkların altında, doğaüstü bir parıltı yayar gibiydi. Büyük piramidin duvarları maviye, tepedeki Büyücü Tapınağı ise portakal rengine boyanmıştı. Geniş merdiveni boydan boya yalayan kırmızı spot ışıklar, bir kan şelalesini andırıyordu. Yukarda, tapınağın damında, beyazlar içinde ufak tefek bir adam duruyordu.</p>

      <p>Topiltzin, ellerini ve kollarını uhrevi bir hareketle yana açtı ve Yucatan yarımadasının eski Maya kenti Uxmal'da bulunan tapınağın çevresini sarmış yüz bine yakın insanın, yukarıya çevrilmiş yüzlerine baktı. Konuşmasını her zaman yaptığı gibi Aztek dilinde söylediği gene aynı teraneyle bitirdi. Aşağıdaki büyük kalabalık, onun sözlerini hep bir ağızdan tekrarlıyordu.</p>

      <p>"Ulusumuzun gücü ve cesareti, hiçbir zaman önemli ve zengin olamayacak olan bizlerin içindedir. Bizler açlıktan ölüyoruz, bizler asalet ve dürüstlükte bizden aşağıda olan liderlerin elinde perişanız. Kukla hükümet gitmeden Meksika'da mutluluk olmayacaktır. Esarete tahammülümüz yok artık. Tanrılar yine dürüstleri koruyup kötüleri kurban etmek için toplanıyorlar. Onların bize armağanı yeni uygarlıktır. Bunu kabul etmeliyiz."</p>

      <p>Hep bir ağızdan söylenen bu cümleler bitince, renkli ışıklar yavaş yavaş söndü ve sadece parlak spotlar altında Topiltzin kaldı. Sonra beyaz spotlar birkaç kez yanıp söndü ve o da kayboldu.</p>

      <p>Açık havada şenlik ateşleri yakıldı ve büyük bir kamyondan, orada bulunanlara kutular içinde gıda maddeleri dağıtılmaya başlandı. Her kutuda, aynı miktarda un ve birkaç konserveyle, resimli bir kitapçık yer alıyordu. Çizgi roman tarzı resimler içeren kitapçıkta, Cumhurbaşkanı de Lorenzo ve onun bakanları, Topiltzin ve dört büyük Aztek tanrısı tarafından Meksika'dan kovulup, korkunç görünüşlü Sam Amca'nın kollarına sığınan şeytanlar olarak çizilmişlerdi.</p>

      <p>Sayfalarda, hükümetin zayıflatılması için gerekli barışçıl önlemlerin bir listesi de bulunuyordu.</p>

      <p>Kutular dağıtılırken, kalabalığın arasına dağılmış kadınlar ve erkekler, Topiltzin'e yeni taraftarlar kazandırmaya çalışıyorlardı. Toplantı, bir rock konseri gibi, profesyonelce ve ustaca planlanmış, sahnelenmişti. Uxmal, Topiltzin'in Meksika hükümetini devirmek için gösteri ve toplantı yaptığı yerlerden sadece biriydi.</p>

      <p>Adam, kitleleri sadece Tenochtitlan, Monte Alban, Tula ve Chichen Itza gibi eski kentlerin büyük taş merkezlerine topluyor, Meksika'nın modern kentlerinde asla kendini göstermiyordu.</p>

      <p>Halk, Topiltzin'in ismini bağırıp alkışlıyordu, ama o artık onları duymuyordu. Işıklar söner sönmez, koruma görevlileri onu arka taraftaki bir merdivenden indirmiş ve arkası treyler olan büyük bir kamyona bindirmişlerdi. Önünde ve arkasında birer eskortla koca kamyon, kalabalığın arasından ağır ağır geçti ve anayola çıktı. Sonra Yucatan eyaletinin başkenti olan Merida'ya yöneldi ve hızını artırdı.</p>

      <p>Treylerin yarısı toplantı odası, diğer yarısı da Topiltzin'in yaşama mekânı olarak, pahalı eşyalarla döşenmişti.</p>

      <p>Topiltzin bir süre yakın çevresiyle, bir sonraki günün programı konusunda görüştü. Toplantı bittiğinde kamyon durdu ve adamları ona iyi geceler dileyerek indiler, kamyonun önünde ve arkasında bulunan iki araba, onları alıp Merida'daki otellerine götürdü.</p>

      <p>Yardımcılarını gönderdikten sonra Topiltzin, bir dünyadan çıkıp başka bir dünyaya adım attı.</p>

      <p>Başındaki tüylü başlığı çıkarıp beyaz giysisini sıyırdı ve elbisenin altındaki pahalı pantolon ve spor gömlekle kaldı. Gizli bir dolabın kapağını açıp, soğuk bir şişe Schramsberg Blanc de Blanc marka şampanya çıkardı ve kendine bir kadeh koydu. tlk kadehi, çok susadığı için bir hamlede kafasına dikti, ama ikinciyi yavaş yavaş yudumlayarak, şampanyanın tadına vara vara içti.</p>

      <p>Daha sonra, rahatlamış olarak, komünikasyon ekipmanı bulunan küçük bir kabine girdi, holografik telefonun şifresini yazdı ve yüzünü odanın ortasına döndü. O, şampanyasını ağır ağır yudumlarken kabinde üç boyutlu bir görüntü belirmeye başladı. Aynı anda Topiltzin'in görüntüsü de binlerce mil uzakta bir yerde belirmişti.</p>

      <p>Osmanlı işi bir divanda oturan bir adam görüntüsü belirdi; adam Topiltzin'e bakıyordu. Esmer tenli adamın saçları briyantinle arkaya doğru taranmıştı ve gözleri pırıl pırıldı.</p>

      <p>Ziyaretçi, pijamasının üzerine şal deseni ipek bir robdöşambr giymişti. Topiltzin'in pantolon ve gömleğine bir süre baktı, ama elindeki şampanya kadehini görünce kaşlarını çattı.</p>

      <p>Amerikan aksanlı bir İngilizceyle "Hayatını tehlikeye sokuyorsun," diye söylendi. "Şık ve pahalı giysiler, şampanya, bakarsın ilerde kadınlara da dadanırsın?"</p>

      <p>Topiltzin güldü, "Üstüme gelme," dedi. "Kadınsız yaşamak yetmiyormuş gibi, bir de rahip gibi yaşamak ve günde on sekiz saat o garip şeyleri giymek kolay mı sanıyorsun sen?"</p>

      <p>"Ben de aynı şeyleri çekiyorum, merak etme."</p>

      <p>Topiltzin sıkılmış gibi, “İkimiz de bunları yapmak zorundayız," dedi.</p>

      <p>"Başarıya bu kadar yaklaşmışken, çok dikkatli olman gerekiyor."</p>

      <p>"Ben her zaman dikkatliyimdir. Adamlarım asla özel yaşamıma giremezler. Yalnız kaldığımda, tanrılarla konuştuğumu sanıyorlar."</p>

      <p>Diğeri gülümsedi. "Bu söylediklerin bana yabancı gelmedi nedense."</p>

      <p>Topiltzin, "Artık iş konuşalım mı?" dedi.</p>

      <p>"Pekâlâ, durum nedir?"</p>

      <p>"Her şey ayarlandı. Zamanı geldiğinde herkes yerinde olacak. Randevuyu ayarlamak için on milyon pesodan fazla rüşvet dağıttım. O herifler de işlerini bitirdiklerinde temizlenecekler, ortada hiç tanık kalmayacak. Bunu sadece ortada tanık kalmasın diye yapmıyorum, bu aynı zamanda direktiflerimizi bekleyenlere bir uyarı da olacak."</p>

      <p>"Mükemmel, her şeyi düşünmüşsün."</p>

      <p>Bu konuşmadan sonra ikisi de susup, düşüncelere daldılar. Bir süre sonra, ziyaretçi, robunun altından bir konyak kadehi çıkardı, "Sağlığına," dedi.</p>

      <p>Topiltzin, şeytani bir gülüşle ona baktı ve "Başarımıza," deyip kadeh kaldırdı. "Pürüz çıkmamasına," diye ekledi sonra. Bir süre daha konuşmadılar ve sonra ziyaretçi, "Yapacaklarımızın, geleceği değiştirdiğini görmek çok ilginç olacak," diye mırıldandı.</p>
    </div>
  </div>
</body>
</html>
