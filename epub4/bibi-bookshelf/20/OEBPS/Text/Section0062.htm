<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>64</h2>

      <p>Otoyolun kenarındaki levhanın eni yaklaşık on metreydi. Levha, zamanla güneşte kuruyup çatlamış ve geriye doğru kaykılmış tahta direklere tutturulmuştu. Solmuş, gümüş renkli bir zemin üzerinde, gösterişli kırmızı harflerle şöyle yazıyordu:</p>

      <p>SAM'IN ROMA MÜZESİ</p>

      <p>Dükkânın önündeki benzin pompaları yeni ve pırıl pırıldı. Dükkân, kerpiçten inşa edilmişti ve duvarlardan çıkan çatı direkleriyle, düz çatılı Kızılderili evlerini andırıyordu. Dükkânın içi tertemizdi ve raflar, çeşitli biblolar, hediyelik eşya, meyve kuru gıda maddeleri ve meşrubat doluydu. Issız vahalarda yol kenarlarında bulunan tipik benzin istasyonlarından biriydi.</p>

      <p>Caterpillar logosu bulunan bir beyzbol şapkası, kovboy çizmeleri ya da blucin yerine, parlak yeşil bir polo gömleği, sarı bir pantolon ve el yapımı, pahalı, tokalı ve yılan derisinden yapılmış ayakkabılar giymişti. Başında ise ak saçlarını örten ekose bir kasket vardı.</p>

      <p>Sam Trinity, helikopterin rotor pallerinden yükselen toz bulutunun, rotorun yavaşlamasıyla dağılmasını bekledi ve kapısının önünde durup onlara baktı. Sonra benzin istasyonunun önündeki asfaltı aştı ve helikopterin açık kapısı önüne gelip durdu. Elinde bir golf sopası tutuyordu.</p>

      <p>Helikopterden ilk inen Garza oldu ve adama doğru yürüdü. "Nasılsın bakalım ihtiyar?"</p>

      <p>Trinity'nin güneş yanığı yaşlı yüzünde geniş bir gülümseme belirdi. "Merhaba Herb. Seni tekrar gördüğüme sevindim."</p>

      <p>Güneş gözlüğünü hafifçe kaldırıp parlak Güney Texas güneşinde ortaya çıkan mavi gözleriyle onlara baktı ve gözlüğü tekrar indirdi. Uzun boylu, dar omuzlu, zayıf, direk gibi bir adamdı, ama sesi oldukça gürdü.</p>

      <p>Garza, diğerlerini ona tanıttı ama Trinity'nin, isimleri aklında tutamayacağı belliydi. Sadece elini salladı ve "Sizinle tanıştığıma memnun oldum," dedi. "Sam'in Roma Müzesi'ne hoş geldiniz." Durdu ve Pitt'in yaralı yüzüne baktı. "Ne o dostum, motosikletten mi düştün?"</p>

      <p>Pitt güldü, "Bir birahane tartışmasının sonucu," dedi.</p>

      <p>Yaşlı adam, "Senden hoşlandım," dedi.</p>

      <p>Sandecker, bacaklarını ayırıp öylece durdu ve adamın elindeki golf sopasını işaret edip, "Buralarda golf sahası var mı?" diye sordu.</p>

      <p>"Tabii, yolun ilerisinde, Rio Grande kentinde bir tane var. BuraBrownsville arasında birkaç golf sahası daha var. Eski askerlik arkadaşlarımla oynadığım bir oyundan biraz önce döndüm."</p>

      <p>Garza, "Senin şu müzeyi bir görmek istedik," dedi.</p>

      <p>"Tabii, bundan mutluluk duyarım. Buraya gelip de o sanat eserlerini görmek isteyen pek çıkmıyor artık. Hey, bir şeyler içmek ister miydiniz dostlarım? Meşrubat, alkolsüz bir şeyler, bira? Buzdolabmda sert bir şeyler de var. İsteyene limonata da verebilirim."</p>

      <p>Lily mendiliyle ensesini kurulayarak, "Ben bir limonata içerim," dedi.</p>

      <p>"Sen misafirleri müzeye götür Herb. Kapı açıktır, ben de hemen geliyorum."</p>

      <p>Trinity, yakıt almak için gelen bir kamyon şoförüyle biraz sohbet etti ve işini bitirdikten sonra dükkânın bitişiğindeki evine girdi.</p>

      <p>Sandecker, "Sempatik bir adam," dedi.</p>

      <p>Garza güldü. "Sam genellikle çok dost canlısı ve samimi bir adamdır, ama damarına basıldığı anda bir canavar kesilir."</p>

      <p>Dükkânın arkasındaki kulübe, iki arabalık bir garajdan büyük değildi, ama her taraf camdan yapılmış muhafazalar ve üzerlerinde Eski Romalı askerlerin kıyafetleri olan parafın heykelciklerle doluydu. Müze tertemizdi, hiçbir yerde toz görülmüyordu. Eski eserler parlatılmış, pırıl pırıl duruyorlardı.</p>

      <p>Lily, elindeki çantayı üzeri camlı bir teşhir masasına koyup açtı ve içinden kataloga benzer kalın, resimli bir kitap çıkardı. Sonra, müzedeki nesneleri, kitaptakilerle karşılaştırmaya başladı.</p>

      <p>Bir süre sonra başını salladı ve "Kılıçlar ve mızrak başlıkları, dördüncü yüzyıl Roma silahlarına uyuyor," diyerek diğerlerine baktı.</p>

      <p>Garza, "Durun, hemen heyecanlanmayın öyle," dedi. "Burada gördüklerinizi Sam kendisi yapmış, büyük ihtimalle de asit ve güneş yardımıyla onlara eski görüntüsü vermiştir."</p>

      <p>Sandecker, ciddi bir ifadeyle, "Hayır," diyerek başını iki yana salladı. "Bunları Sam yapmadı."</p>

      <p>Garza şaşkın gözlerle ona baktı. "Bunu nasıl söylersiniz Amiral? Kolomb'dan önce Meksika Körfezi'ne gelenler olduğunu gösteren hiçbir tarihi belge yok. Böyle bir şey olduğunu hiç duymadım."</p>

      <p>"Şimdi var."</p>

      <p>"Dediğim gibi, ben duymadım."</p>

      <p>Pitt, "Olay, milattan sonra 391 yılında meydana geldi," dedi. "Bir donanma, Rio Grande Nehri'ne girip, şu anda Roma kentinin bulunduğu bu bölgeye kadar geldi. Kentin arkasındaki tepelerden birinde, Romalı askerler, köleleri ve Mısırlı bilim adamları, Mısır'daki İskenderiye Kütüphanesi'nden aldıkları çok değerli eserleri gömdüler ve..."</p>

      <p>Bunları kapıdan duyan Sam Trinity, "Biliyordum!" diye bağırdı. Öyle heyecanlanmıştı ki, üzerinde bardaklar ve limonata sürahisi bulunan tepsiyi düşürmesine ramak kalmıştı. "Aman Tanrım! Biliyordum! Romalılar gerçekten de Texas topraklarına ayakbastılar."</p>

      <p>Sandecker, "Sen haklıydın Sam," dedi. "Senden kuşkulananlar yanıldılar."</p>

      <p>Sam kendi kendine konuşur gibi, "Yıllardır bana kimse inanmadı," diye mırıldandı. "Taşı okuduktan sonra bile, o yazıyı benim kazıdığımı söylediler."</p>

      <p>Pitt birden irkildi ve "Hangi taşı?" diye sordu.</p>

      <p>"Şurada, köşede duran taş işte. Onu Texas Müzesi'ne götürüp tercüme ettirdim, ama bana, 'Çok güzel iş çıkarmışsın Sam. Latincen de İyi,' dediler ve güldüler. Yıllardır, hayal kurmakla suçladılar beni."</p>

      <p>Lily, "Çevirinin bir kopyası var mı?" diye sordu.</p>

      <p>"Şurada, duvarda. Onu daktiloda yazdırıp camlı çerçeveye koydum ve duvara astım. Taşla ilgili değerlendirme yazısını buraya almadım."</p>

      <p>Lily, yazının önüne gitti ve diğerleri de toplanınca yüksek sesle okumaya başladı.</p>

      <p>'Bu taş, büyük Esin Salonu eserlerinin, emrimle gömüldüğü yere giden yolu gösteriyor.</p>

      <p>'Filomuzu yok eden barbarların elinden kurtuldum ve güneye gelip, beni bilge ve bir peygamber gibi kabul eden ilkel, piramit inşa etmeyi bilen insanlarca karşılandım.</p>

      <p>Onlara yıldızlar ve bilim konusunda bildiklerimi öğrettim, ama öğrendiklerini pratiğe geçirip uygulayamadılar. Uydurma tanrılara tapmayı ve onlara insanların kurban edilmelerini söyleyen bilgisiz rahiplere boyun eğmeyi yeğliyorlar.</p>

      <p>Gelişimden bu yana yedi yıl geçti. Eski dostlarımın kemiklerini görmek beni çok üzüyor. Onların gömülmelerini istedim ve bunu yaptırdım. Gemim hazır ve yakında Roma'ya doğru yelken açacağım.</p>

      <p>Theodosius hâlâ yaşıyorsa ölüme gidiyorum, ama ailemi son bir kez görebilmek için bu riski göze alıyorum.</p>

      <p>Benim ölümümden sonra bu yazıyı okuyanlar için, deponun girişi tepenin altında gömülüdür. Kuzeyde durun ve dosdoğru güneye, nehir kayalığına bakın.</p>

      <p>Junius Venator 10 Ağustos 398'"</p>

      <p>Pitt, "Demek, Venator katliamdan kurtuldu ve yedi yıl sonra, Roma'ya dönerken öldü," dedi.</p>

      <p>Sandecker, "Ya da dönmeyi başardı, ama konuşamadan idam edildi," dedi.</p>

      <p>Lily düşünceli bir yüz ifadesiyle, "Hayır," diyerek başını iki yana salladı. "Theodosius 395'te öldü. Mesajın bunca yıl burada durması ve sahte denerek dikkate alınmaması ne acı."</p>

      <p>Trinity merakla kaşlarını kaldırdı ve "Bu Venator denen adamı tanıyor musunuz?" diye sordu.</p>

      <p>Pitt başını salladı. "Onun izini sürüyorduk."</p>

      <p>Sandecker, "Peki, bu hazinenin bulunduğu depoyu aradın mı?" diye sordu.</p>

      <p>Trinity başını salladı, "Bütün tepeleri kazdım, ama sadece burada gördüklerinizi bulabildim işte," dedi. "Ne kadar derin kazabildin?"</p>

      <p>"On yıl kadar önce yaklaşık altı metre kadar kazdım, ama sadece şu muhafaza içindeki sandaleti buldum."</p>

      <p>Pitt, "Taşı ve diğer nesneleri bulduğun yeri bize gösterebilir misin?" diye sordu.</p>

      <p>Yaşlı Texaslı, Garza'ya baktı. "Ne diyorsun Herb?"</p>

      <p>"Bu adamlara güvenebilirsin Sam, eski eser kaçakçısı değiller."</p>

      <p>Trinity başını salladı ve "Pekâlâ," dedi. "Hep birlikte benim cipimle gidebiliriz. Beni izleyin."</p>

      <p>Trinity arabayı toprak bir yoldan sürdü, bir süre sonra birkaç modern binanın önünden geçti ve bir dikenli tel çitin önünde durdu. Aşağıya inip çit üzerindeki bir kapıyı açtı, tekrar arabaya bindi ve yola devam etti.</p>

      <p>Arazi vitesli cip pikap, dimdik yokuşu rahatça tırmandı ve tepeye vardıklarında, Sam Trinity arabayı stop ederek, "İşte burası," dedi. "Gongora Tepesi denir buraya. Uzun yıllar önce, birisi bana bu ismin on yedinci yüzyıl İspanyol şairlerinden birinin adından geldiğini söylemişti. Bu toprak yığınına bir şairin ismini neden verdiklerini bir türlü anlamamışımdır."</p>

      <p>Pitt dört yüz metre kadar kuzeydeki alçak tepeyi gösterdi. "Şu tepenin adı ne peki?"</p>

      <p>Trinity bir an düşündü ve omuzlarını silkti. "Bildiğim kadarıyla oranın bir adı yok."</p>

      <p>Lily, "Taşı nerede buldun?" diye sordu.</p>

      <p>"Biraz daha ileride."</p>

      <p>Trinity arabayı çalıştırdı ve yokuş aşağıya sürdü, iki dakikalık sarsıntılı bir yolculuktan sonra durdular. Trinity arabadan indi ve toprağın aşınmış olduğu bir yere gelip durdu, “İşte, şurada buldum, bir ucu, şu duvar gibi yerin kenarından dışarıya çıkmıştı."</p>

      <p>Pitt, "Suyun aşındırdığı bu topraklar, Gargon ile diğer tepe arasında uzanıyor," diyerek karşı tepeye baktı.</p>

      <p>Trinity başını salladı. "Tabii öyle. Ama bu taş, şayet çekilmediyse, oradan buralara kadar gelmiş olamaz, değil mi?"</p>

      <p>Sandecker, "Buraları sel basmış olamaz," dedi. "Uzun yıllar süren erozyon ve sağanak yağmurlar, onu Gongora'nın tepesinden elli metre aşağıya kadar taşımış olabilir, ama yarım kilomete taşımış olması imkânsız."</p>

      <p>Lily, "Peki, diğer tarihi eserleri nerede buldun?" diyerek Sam'in yüzüne baktı.</p>

      <p>Trinity elini nehre doğru salladı ve bir yarım daire çizdi. "Onlar tepeden aşağıya doğru her yere dağılmıştı ve neredeyse kentin merkezine kadar gidiyordu."</p>

      <p>"Peki, onları bulduğun noktaları işaretledin mi?"</p>

      <p>"Özür dilerim hanımefendi, ama ben bir arkeolog değilim ve böyle bir şey yapmayı da hiç düşünmedim doğrusu."</p>

      <p>Lily düşkırıklığına uğramıştı, ama hiçbir şey söylemedi.</p>

      <p>Pitt, "Bunları bir metal detektörü ile buldun herhalde?" dedi.</p>

      <p>Yaşlı Texaslı, kendisiyle gurur duyuyormuş gibi bir tavırla, "Evet, hem de onu kendim yaptım," diye cevap verdi. "Yarım metreden bir sikkeyi bulabilir."</p>

      <p>"Bu toprakların sahipleri kimler?"</p>

      <p>"Burada beş yüz dönüm arazi, Texas'ın cumhuriyet olduğu zamandan beri sülaleme aittir."</p>

      <p>Sandecker, "Çok güzel," dedi. "Bir sürü formaliteden kurtulacağız."</p>

      <p>Pitt saatine baktı. Güneş tepelerin arkasına doğru yavaş yavaş alçalıyordu. Nehirdeki gemilerine kaçmak isteyen Romalılarla Kızılderililer arasındaki savaşı hayal etmeye çalıştı. Onların haykırışları, acı dolu feryatları, kılıçlardan ve oklardan çıkan sesleri duyar gibiydi. Lily'nin Sam'e sorduğu soruyla kendini toparladı ve Sam'e baktı.</p>

      <p>Lily, "Savaş alanında hiç kemik bulmamış olman garip değil mi?" diye soruyordu.</p>

      <p>Garza, "Buralara kadar gelip, Körfez kıyılarında karaya oturan gemilerin daha sonra Veracruz ve Mexico City'ye kaçabilen İspanyol tayfaları, bu bölgedeki Kızılderililerin yamyam olduklarını belirtmişler," dedi.</p>

      <p>"Ölülerin yendiğini kesin olarak söyleyemezsin, ama."</p>

      <p>"Kemiklerin bir kısmı, kabilelerdeki köpekler ya da vahşi hayvanlar tarafından yenmiş olabilir. Geriye kalanlar da işte, Venator'un gayretiyle gömülmüşler. Toprak üstüne çıkanlar da şimdiye kadar parçalanıp toz olmuşlardır."</p>

      <p>"Herb haklı," dedi Pitt. "Toprağın üstünde kalan kemikler bugüne kadar çoktan unufak olmuşlardır."</p>

      <p>Lily, düşünceli gözlerle yakınlarındaki Gongora Tepesi'ne bakıyordu. Bir süre öyle durduktan sonra, "Hazinenin birkaç metre yakınında olduğumuza inanamıyorum, " diye mırıldandı.</p>

      <p>Bir süre hiçbiri konuşmadı, herkes bir şeyler düşünüyor gibiydi. En sonunda Pitt, "Bin altı yüz yıl önce, zamanlarının kıymetli bilgilerini muhafaza edebilmek için burada bir sürü zavallı ve iyi insan öldü," dedi. "Sanırım bu bilgileri ve belgeleri açığa çıkarmanın zamanı geldi."</p>
    </div>
  </div>
</body>
</html>
