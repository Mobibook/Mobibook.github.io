<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>Serapis</h2>

      <p>14 Ekim 1991 Washington DC</p>

      <p>Taksi, On Yedinci Sokak ve Pennsylvania Bulvarı köşesindeki eski Executive Office binası önünde durduğunda yağmur çiseliyordu. Kurye üniforması giymiş bir adam taksiden indi ve şoföre beklemesini söyledi. Sonra, arka koltukta duran kırmızı ambalajlı paketi aldı ve koşarak binaya girip posta kabul masasına gitti.</p>

      <p>"Bu paket Başkan için," dedi İspanyol aksanlı bir İngilizceyle.</p>

      <p>Posta servisi memuru paketi alıp, uzatılan kâğıdı imzaladı, teslim tarihini yazdı, başını kaldırıp gülümsedi. "Hâlâ yağmur yağıyor, değil mi?" diye sordu.</p>

      <p>"Eh işte, çiseliyor biraz."</p>

      <p>"Hayatı çekilmez kılmaya yeter de artar bile."</p>

      <p>"Trafik de bir yavaş ki sormayın," dedi kurye yüzünü buruşturarak.</p>

      <p>"Yine de âdet olduğu üzre size iyi günler dilerim." günler."</p>

      <p>Kurye dışarıya çıkarken, memur paketi aldı ve floroskopun altından geçirip X ışınlarının paketin içindekini yansıttığı ekrana baktı.</p>

      <p>Pakettekinin bir evrak çantası olduğunu hemen anladı, ama ekrandaki şekil aklını karıştırmıştı. Çantanın içinde ne evrak ne de kâğıt vardı. Patlayıcıya benzer sert bir cisim de yoktu. Memur bu tür şeylere alışıktı, ama paketin içeriği onu şaşırtmıştı.</p>

      <p>Ahizeyi kaldırdı ve hattın diğer ucundaki kişiye bir şeyler söyledi iki dakika geçmemişti ki, yanında bir köpekle bir güvenlik memuru çıkageldi.</p>

      <p>"Sweet-pea için bir şeyler mi var?"</p>

      <p>Memur, başını salladı ve paketi alıp yere bıraktı, "Ekrandan bir şey anlayamadım."</p>

      <p>Sweet-pea isimli köpek, kocaman kahverengi gözleri olan, kısa bacaklı ve koca gövdeli bir melezdi ve her türlü patlayıcının kokusunu alacak şekilde eğitilmişti. Hayvan, iki adamın meraklı bakışları altında paketin çevresinde dolaştı ve burnunu uzatıp birkaç kez kokladı.</p>

      <p>Derken hayvan aniden irkildi, boynundaki ve sırtındaki tüyler dikildi ve geri geri gitmeye başladı. Yüzüne garip, kuşku dolu bir ifade geldi ve hırladı.</p>

      <p>Güvenlik görevlisi şaşırmıştı. "Garip, hiç böyle davranmazdı," dedi.</p>

      <p>"İçinde tuhaf bir şey var," dedi posta görevlisi.</p>

      <p>"Paket kime?"</p>

      <p>"Başkan'a."</p>

      <p>Güvenlik görevlisi telefonu aldı ve bir düğmeye bastı. "Jim Gerhart'ı çağırsak iyi olacak galiba," dedi.</p>

      <p>Beyaz Saray'ın korunmasından sorumlu özel ajan Gerhart o sırada masasında bir şeyler atıştırıyordu. Telefonu alır almaz yerinden fırladı ve posta kabul merkezine koştu.</p>

      <p>Köpeğin davranışlarını inceledi ve sonra floroskopta paketin içindekilere baktı. "Burada kablo ya da fünye gibi bir şeyler göremiyorum," dedi.</p>

      <p>Posta memuru, "Evet, bombaya pek benzemiyor," dedi.</p>

      <p>"Pekâlâ, o halde yavaşça açalım bakalım."</p>

      <p>Paketin üzerindeki kırmızı ipek ambalajı açtılar ve siyah deri evrak çantasını çıkardılar. Çantanın üzerinde marka dahil hiçbir işaret görülmüyordu. Çantada, şifreli kilit yerine, iki anahtarlı bir kilit vardı.</p>

      <p>Gerhart anahtar göremeyince, kopçaları çekti, ikisi de açılıverdi. "Evet, bakalım içinde ne var bunun?"</p>

      <p>Çanta kapağının iki köşesinden tuttu ve yavaşça kaldırdı. Aynı anda, "Aman Tanrım!" diye bağırdı.</p>

      <p>Güvenlik görevlisinin suratı bembeyaz kesildi. Adam yüzünü hemen arkaya çevirdi. Posta memuru ise eliyle ağzını kapatıp tuvalete doğru koşmaya başladı.</p>

      <p>Gerhart çantayı hemen kapattı ve "Bunu hemen George Washington Üniversite Hastanesi'ne gönderin," dedi.</p>

      <p>Güvenlik görevlisi ağzına kadar gelen safrayı güçlükle yuttu ve "Bu şey gerçek mi?" diye haykırdı. "Cadılar Bayramı şakası filan mı?"</p>

      <p>Gerhart, "Gerçek," dedi. "Şaka filan değil, düpedüz gerçek."</p>

      <p>Dale Nichols, Beyaz Saray'daki ofisinde döner koltuğuna oturdu ve okuma gözlüğünü taktı. Başkan’ın Güney Amerika işleri Direktörü Armando Lopez'in kendisine verdiği kalın dosyanın içindekileri belki onuncu kez inceliyordu.</p>

      <p>Nichols, bir üniversite profesörüne benziyordu ve Başkan Stanford'daki sınıfını bırakıp Washington'a gelmesini ve siyasete atılmasını istemeden önce öyleydi de gerçekten. Önce yapamayacağını düşünmüş, fakat sonradan Beyaz Saray bürokrasisini yönetecek yetenekte olduğunu anlamıştı.</p>

      <p>Kahverengi gür saçları tam ortadan ikiye ayrılmış ve muntazaman taranmıştı. Küçük, yuvarlak camlı ve tel çerçeveli eski moda gözlüğüyle sebatkâr, inatçı bir kişiliğe sahip biri olduğu izlenimi veriyordu. Bütün bu klasik akademisyen görünüşünü papyonuyla piposu tamamlıyordu.</p>

      <p>Meksika gazete ve dergilerinden kesilmiş tek bir konuyla ilgili kupürlerden gözünü ayırmadan piposunu yaktı. Konu Topiltzin'di.</p>

      <p>Kupürlerde, kendisini Mesih ilan etmiş bu karizmatik adamın Orta ve Güney Amerika ülkelerinin yetkilileriyle yaptığı görüşmelerle ilgili bilgiler de vardı. Fakat Topiltzin, Amerikan gazetecileri ya da hükümet yetkilileriyle görüşmüyordu ve şimdiye kadar kimse onun yanma yaklaşamamıştı.</p>

      <p>Nichols, Peru'daki iki yıllık Barış Birliği turlarında İspanyolca öğrenmişti ve yazılanları kolayca okuyabiliyordu. Önüne bir kâğıt çekti, Topiltzin'in demeçlerinden, onunla yapılan röportajlardan önemli noktaların bir listesini çıkarmaya başladı.</p>

      <p>1. Topiltzin, kendisini Mexico City çöplüğü yanında kartondan yapılma bir kulübede, çok fakir bir ailenin çocuğu olarak dünyaya gelmiş, doğum tarihini bile bilmeyen biri olarak tanımlıyor. Her şeye rağmen, pislikler, çöpler, gübreler ve sinekler arasında yaşamayı öğrenmiş ve yaşamını bu şekilde sürdürmüş.</p>

      <p>2. Okula gitmediğini kabul ediyor. Eski Toltek/Aztek dinine bağlı, kendini yetiştirmiş bir din adamı olarak ortaya çıkmadan önceki yaşamı, çocukluğu hakkında hiçbir bilgi yok.</p>

      <p>3. Efsanevi tanrı Quetzalcoatl ile birlikte anılan, onuncu yüzyıl Toltek hükümdarı Topiltzin'in ruhunu taşıdığını iddia ediyor.</p>

      <p>4. Siyasi felsefesi, eski Aztek uygarlığı ve dinin bir karışımından oluşuyor! Tekbir kişinin yönetiminde, hiçbir partinin olmadığı bir düzen kurmayı hedefliyor. Meksika halkı için yardımsever rolü oynamak istiyor. Batmış ekonomiyi nasıl yoluna koyacağı konusundaki soruları duymazdan geliyor ve iktidara geldiğinde hükümeti nasıl kuracağı konusunu tartışmak dahi istemiyor.</p>

      <p>5. Çok iyi bir hatip. Dinleyicileriyle esrarengiz bir iletişim kuruyor. Çevirmenler kullanarak, sadece eski Aztek dilinde konuşuyor ki, bu dil hâlâ Orta Meksika'da pek çok Kızılderili tarafından konuşulmakta.</p>

      <p>6. Destekçilerinin çoğu fanatik. Popülaritesi hemen tüm ülkeyi kaplamış durumda. Siyasi analizcilere göre, bir seçimde diğerlerinden yüzde altıya yakın fazla oy alabilir. Yiyicilik yapan siyasilerin, seçimi kaybetseler dahi asla hükümeti bırakmayacaklarını söyleyerek seçimlere gitmek istemiyor, aslında bunda pek haksız da sayılmaz. Kısacası, Topiltzin, yönetime halkın desteğiyle el koymayı düşünüyor.</p>

      <p>Nichols piposunu kül tablasına bıraktı ve bir süre tavana bakıp düşündükten sonra yazmayı sürdürdü.</p>

      <p>Özet: Topiltzin ya çok cahil ya da üstün zekâlı bir adam. Eğer söylediği gibi biriyse, gerçekten cahil demektir. Yok eğer yaptıkları yalnızca hedefine yönelik bir planın parçasıysa üstün zekâlı demektir. Bela, bela, bela...</p>

      <p>Nichols, yazılara bir kez daha göz gezdirmek üzereydi ki, telefonu çaldı. Sekreteri, "Sayın Başkan birinci hatta efendim," dedi. Nichols bir düğmeye bastı.</p>

      <p>"Buyrun Sayın Başkan."</p>

      <p>"Guy Rivas'tan haber var mı?"</p>

      <p>"Hayır, henüz bir haber gelmedi efendim."</p>

      <p>Hattın karşı tarafında uzun bir sessizlik oldu. Sonra Başkan, "Benimle iki saat önce buluşması gerekiyordu," diye devam etti.</p>

      <p>"Endişelenmeye başladım. Uçakta sorun olsaydı pilotu şimdiye kadar haber gönderirdi."</p>

      <p>Nichols, "Mexico City'ye Beyaz Saray uçağıyla gitmedi Sayın Başkan," dedi. "Gizlilik açısından, normal bir yolcu uçağına, bir turist gibi bindi ve gitti."</p>

      <p>Başkan, "Anlıyorum," dedi. "Zaten Başkan de Lorenzo, ona haber vermeden rakibiyle görüşmek üzere bir temsilci gönderdiğimi öğrenseydi, bunu hakaret kabul eder ve gelecek haftaki Arizona konferansından vazgeçerdi."</p>

      <p>Nichols, "Biz de böyle düşündük Sayın Başkan," dedi.</p>

      <p>Başkan birden konuyu değiştirdi ve "BM uçağıyla ilgili kaza hakkında ayrıntılı bilgi aldınız mı?" diye sordu.</p>

      <p>"Hayır, efendim, bana ulaşan tek haber Hala Kâmil'in sağ olduğu."</p>

      <p>"O ve iki kabin memuru. Gerisi zehirlenerek öldürülmüş."</p>

      <p>Nichols birden şaşırdı. "Zehirlenerek mi efendim?"</p>

      <p>"Araştırmacılardan gelen bilgi böyle. Pilotun İzlanda üzerinde paraşütle atlamadan önce herkesi zehirlemeye çalışmış olabileceğini düşünüyorlar."</p>

      <p>"Pilot kimlik değiştirmiş bir terörist olmalı."</p>

      <p>"Onu ölü ya da diri bulmadan önce bir şey bilemeyeceğiz."</p>

      <p>"Aman Tanrım! Elli BM mensubunu hangi terörist grubu öldürmek isteyebilir ki? Buna inanmak çok zor."</p>

      <p>"Şimdiye kadar hiçbir terörist grup olayı üstlenmedi. CIA'den Martin Brogan bunun terörist bir eylem kabul edilmesi halinde bile karakter olarak diğer terör eylemlerinden çok farklı olduğu gerçeğinin teslim edilmesi gerektiğini söylüyor."</p>

      <p>Nichols, "Esas hedef Hala Kâmil olabilir," dedi. "Ahmed Yezid onu ortadan kaldırmaya yemin etmişti."</p>

      <p>"Evet, bu olasılığı gözardı edemeyiz tabii."</p>

      <p>"Medya olayı öğrendi mi?"</p>

      <p>"Haber bir saat içinde tüm gazete manşetlerinde ve TV'lerde duyulacaktır. Olayı daha fazla saklamakta hiçbir anlam göremiyorum."</p>

      <p>"Yapmamı istediğiniz bir şey var mı Sayın Başkan?"</p>

      <p>"Başkan de Lorenzo'nun çevresinden onların tepkilerini öğrenebilirsen sevinirim Dale. O uçakta Meksika'dan on bir delege ve temsilci vardı. Tarafımdan başsağlığı dile ve belirli sınırlar içinde kalmak kaydıyla yardım teklifinde bulun. Şey, bir de, Dışişleri'nden Julius Schiller'e haber ver de farklı demeçler verip şaşkınlık yaratmayalım."</p>

      <p>"Memurlarımı hemen görevlendiriyorum efendim."</p>

      <p>"Rivas'dan haber gelir gelmez de beni ara."</p>

      <p>"Emredersiniz Sayın Başkan."</p>

      <p>Nichols ahizeyi bırakıp önündeki kâğıtlara bakarken Topiltzin'in uçak kazasıyla bir ilgisi olup olamayacağını düşündü. Bu konuda bir ipucu yakalayabilirse hemen üzerine gidecekti.</p>

      <p>Nichols bir dedektif değildi. Bir olayı adım adım çözüp failinin karakterini ortaya çıkaracak yetenekte değildi. Onun akademik uzmanlık alanı, uluslararası siyasi hareketleri belli bir sistem doğrultusunda öngörmekti. Topiltzin, onun için bir muammaydı. Hitler Ari ırk düşüncesi peşinde koşmuş bir çılgındı. Humeyni, koyu bir dincilikle Ortadoğu'yu ortaçağın karanlığına götürmek istemişti. Lenin Komünizm'i dünyaya yaymaya çalışmıştı.</p>

      <p>Topiltzin'in hedefi neydi acaba?</p>

      <p>Geçmişe dönüp bir Aztek Meksika’sı mı kurmak istiyordu? Bu tür ilkel kurallarla hiçbir modern toplum yönetilemezdi. Meksika, bir Don Kişot'un fantezileriyle yönetilecek bir ülke değildi. Adamın başka niyetleri olmalıydı. Nichols bir fanusun içinde tahmin yürütüyordu. Topiltzin'i sadece bir karikatür olarak, çizgi romanlardaki kötü karakter olarak resmedebiliyordu kafasında, o kadar.</p>

      <p>"O sırada, sekreteri kapıya hafifçe vurup içeriye girdi ve masaya bir dosya bıraktı. "CIA'den istediğiniz rapor efendim," dedi. "Ayrıca üçüncü hattan sizi arıyorlar efendim," diye ekledi.</p>

      <p>"Kim arıyor?"</p>

      <p>"James Gerhart isminde biri."</p>

      <p>"Tanıyorum, Beyaz Saray güvenliğinden. Ne istediğini söyledi mi?"</p>

      <p>"Sadece acil ve çok önemli olduğunu söyledi."</p>

      <p>Nichols meraklanmıştı. Ahizeyi kaldırıp kulağına götürdü. "Dale Nichols."</p>

      <p>"Ben Jim Gerhart efendim. Beyaz Saray…"</p>

      <p>"Biliyorum, mesele nedir?"</p>

      <p>"George Washington patoloji laboratuvarına gelseniz iyi olacak efendim."</p>

      <p>"Üniversite Hastanesi'ne mi?"</p>

      <p>"Evet efendim."</p>

      <p>"Niçin peki?"</p>

      <p>"Telefonda daha fazla konuşmasam iyi olur efendim."</p>

      <p>"Çok işim var Bay Gerhart. Daha açık konuşmalısınız."</p>

      <p>Karşı tarafta kısa bir sessizlik oldu. "Bu konu sizi ve Sayın Başkanı ilgilendiriyor efendim. Şimdilik sadece bu kadar söyleyebilirim."</p>

      <p>"Bana küçük bir ipucu veremez misiniz?"</p>

      <p>Gerhart buna cevap vermedi ve "Adamlarımdan biri ofisinizin dışında bekliyor," dedi. "Sizi laboratuvara götürecek. Ben bekleme odasında olacağım."</p>

      <p>"Dinle beni Gerhart..." Fakat telefon kapanmıştı.</p>

      <p>Yağmur sağnak halini almıştı. Bu kasvetli hava Nichols'in hastanenin girişinden patoloji bölümüne götürülürken hissettiklerine tercüman oluyordu âdeta. Hastanenin koridorlarını dolduran o kokudan nefret ediyordu Nichols.</p>

      <p>Gerhart söylediği gibi bekleme odasındaydı. İki adam birbirlerini ismen ve uzaktan uzağa tanıyorlardı, ama daha önce hiç konuşmadığı Gerhart ona doğru yürüdü, ama tokalaşmak için elini uzatmadı. Sadece, resmi bir tonla, "Geldiğiniz için teşekkür ederim efendim," dedi.</p>

      <p>Nichols, hemen, "Neden getirildim buraya?" diye sordu.</p>

      <p>"Birinin teşhis edilmesi için."</p>

      <p>Nichols, birden irkildi. "Kimin?"</p>

      <p>"Bunu siz söyleyeceksiniz."</p>

      <p>"Cesetlere bakmaktan hiç hoşlanmam, midem kaldırmaz bunu."</p>

      <p>"Aslında bu, tam olarak bir ceset sayılmaz. Ama bakmak için yine de midenizin sağlam olması şart."</p>

      <p>Nichols suratını buruşturup omuzlarını silkti, "Pekâlâ, bitirelim şu işi," dedi.</p>

      <p>Gerhart onu alıp, uzun bir koridordan geçirdi, döşemesi ve duvarları beyaz seramik karolarla kaplı bir odaya soktu. Odanın ortasında çelik bir masa duruyordu. Masanın üzerinde, beyaz plastik bir örtüyle kapatılmış, birkaç santim kalınlığında, boylu boyunca uzatılmış bir şey vardı.</p>

      <p>Nichols, şaşkın gözlerle Gerhart'a baktı. "Bu da ne böyle? Neyi teşhis edeceğim ben, söylesene?"</p>

      <p>Gerhart hiçbir şey söylemeden örtüyü kaldırdı ve yere bıraktı. Nichols masadaki şeye önce hiçbir şey anlamıyormuş gibi baktı. Önce bunun bir insana ait kâğıttan bir şekil olduğunu düşündü. Korkunç gerçeği kavradığında titremeye başladı. Yerdeki oluğa eğilip kustu.</p>

      <p>Gerhart bu arada hemen dışarıya koşmuş ve katlanabilir bir sandalyeyle bir havlu getirmişti. Nichols'ı oturttu ve havluyu verdi.</p>

      <p>"Bunu kullanabilirsiniz," dedi herhangi bir duygu belirtisi göstermeden.</p>

      <p>Nichols orada havluyu yüzüne tutarak iki dakika kadar oturdu. Sonunda, kendisini toparladı ve Gerhart'a baktı.</p>

      <p>"Aman Tanrım!... Bu bir..." diye kekeledi.</p>

      <p>Gerhart, “İnsan derisi," diye cümleyi tamamladı, "yüzülmüş insan derisi."</p>

      <p>Nichols masanın üzerine yayılmış dehşet verici şeye bakmak için kendini zorladı.</p>

      <p>Masanın üzerindekini, ancak sönmüş bir balona benzetebilirdi. Kurbanın başının arkasından topuklarına kadar deri kesilmiş ve sonra da hayvan postu gibi yüzülmüştü. Göğüs kısmında, kaba bir şekilde dikilmiş uzunlamasına bir yarık görülüyordu. Gözler alınmıştı, ama yüz derisiyle, büzülmüş eller ve ayaklar dahil her şey tastamamdı.</p>

      <p>Gerhart, fısıltıyla, "Bunun kime ait olduğunu söyleyebilir misiniz acaba?" diye sordu.</p>

      <p>Nichols, dikkatli bakmaya gayret ederek teşhis etmeye çalıştı, ama yüz kısmındaki deformasyon bunu engelliyordu. Fakat saçları bir yerden tanıyor gibiydi sanki. Evet, evet oydu.</p>

      <p>"Guy Rivas," diye mırıldandı.</p>

      <p>Gerhart hiçbir şey söylemeden onu kolundan tutup dışarıya çıkardı ve başka bir odaya götürüp oradaki rahat koltuklardan birine oturtarak bir fincan kahve getirdi.</p>

      <p>"Bunu için. Ben hemen geliyorum."</p>

      <p>Diğer odadaki acayip şeyin görüntüsü Nichols'ın gözlerinin önünden gitmiyordu, bir karabasan görüyordu sanki. Rivas'ın böylesine korkunç bir biçimde ölmüş olabileceğine bir türlü inanamıyordu.</p>

      <p>Gerhart bir süre sonra, elinde bir evrak çantasıyla geri geldi.</p>

      <p>Çantayı bir sehpanın üzerine bıraktı ve "Bu çanta bu sabah posta merkezine getirilmiş," dedi. "Deri, katlanmış olarak bu çantanın içindeydi. Önce bunu bir manyağın işi sandım. Ama sonra iyice araştırdım ve çantanın astarının içine monte edilmiş minyatür bir teyp buldum."</p>

      <p>"Ee, onu dinledin mi?"</p>

      <p>"Evet, iki kişi arasındaki şifreli bir konuşmaya benziyor."</p>

      <p>"Rivas'ın benimle ilgisini nasıl öğrendin peki?"</p>

      <p>"Rivas'in kimlik kartı derisinin içine konmuştu. Onu öldürenler kimliğini hemen bulmamızı istemiş olmalılar. Rivas'ın ofisine gittim ve sekreterinden onun, uçakla bilinmeyen bir yere gitmeden önce sizinle ve Başkan'la iki saat kadar görüştüğünü öğrendim. Sekreteri bile nereye gittiğini bilmiyordu, bu bana çok garip geldi ve gizli bir görev almıştır diye düşündüm. Sonra da size geldim."</p>

      <p>Nichols gözlerini kısarak ona baktı. "Teypte bir konuşma var, öyle mi?"</p>

      <p>Gerhart başını salladı. "Konuşma ve Rivas'ın öldürülüşü sırasındaki çığlıkları."</p>

      <p>Nichols, Rivas'ın öldürülüş sahnesini aklından kovmak için gözlerini yumdu. Gerhart, "Yakınlarına haber vermemiz gerekiyor," diye devam etti. "Evli miydi?"</p>

      <p>"Dört de çocuğu vardı."</p>

      <p>"Onu iyi tanır mıydınız?"</p>

      <p>"Guy Rivas iyi bir adamdı. Washington'a geldiğimden bu yana rastladığım birkaç dürüst insandan biriydi. Birçok diplomatik görevde birlikte çalıştık."</p>

      <p>Gerhart'ın sert yüz çizgileri ilk kez yumuşadı. "Çok üzüldüm efendim," dedi.</p>

      <p>Nichols onu duymadı. Gözleri karardıkça karardı, buz gibi bir ifadeye büründü. Artık, gördüğü korkunç şeyi düşününce midesi bulanmıyordu. Yakından tanıdığı ve sevdiği bir dostuna uygulanan bu korkunç vahşet, içinde bir öfke ve nefret dalgasının kabarmasına neden olmuştu.</p>

      <p>Gücü sadece sınıfının duvarlarıyla sınırlı bir profesör değildi artık. Şimdi Başkan'a yakın ve dünyayı yönlendiren Washington'daki güç sahibi insanlardan biriydi.</p>

      <p>Şimdi, Başkan'ın, resmî ya da gayri resmî yardımı olsun ya da olmasın, Beyaz Saray'daki tüm gücünü kullanacak, Topiltzin denen adamın yeryüzünden silinmesi için elinden geleni yapacaktı.</p>
    </div>
  </div>
</body>
</html>
