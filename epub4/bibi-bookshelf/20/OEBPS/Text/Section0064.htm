<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>66</h2>

      <p>Trinity, cipin arka kapağına konmuş iki metal kutudan uzanan bir çift elektrik kablosunu bağlamaya çalışan Pitt'i seyrediyordu. Metal kutulardan birinde küçük bir gözlem monitörü, diğerinde de, arasından bir kâğıt sarkmış genişçe bir yarık vardı.</p>

      <p>Trinity, "Ne garip bir alet bu," dedi. "Nedir bunun adı?"</p>

      <p>Pitt kabloların uçlarını yerdeki dört tekerlekli, iki bölmeli garip bir mekanizmaya bağlarken, "Bunun uzun adı, yeraltı araştırmaları için elektromanyetik yansıtıcı profil sistemi," diye cevap verdi. "Kısacası, yer sondajı yapan bir radar ünitesi, Georadar I, yapımcısı ise Oyo Corporation."</p>

      <p>"Radarın taş ve toprağı geçebileceğini bilmiyordum."</p>

      <p>"On metre derine kadar iyi bir profil çıkarabilirim ve ideal koşullarda, derinlik yirmi metreye kadar inebilir."</p>

      <p>"Nasıl çalışıyor bu nesne?"</p>

      <p>"Portatif sonda, arazi üzerinde dolaşırken, verici toprağın derinliklerine elektromanyetik titrek sinyaller gönderir. Yansıyan sinyaller alıcı tarafından alınıp şurada cipte duran renkli işlemciye ve grafik kayıt cihazına gönderilir. Basit olarak böyle işte."</p>

      <p>"Vericiyi arabayla çekmemi ister misin?"</p>

      <p>"Hayır, elimle iterek götürürsem daha iyi kontrol ederim."</p>

      <p>"Pekâlâ, aradığımız nedir şimdi?"</p>

      <p>"Bir mağara ya da ona benzer bir boşluk işte."</p>

      <p>Trinity bulundukları bölgedeki tepelere ve dört yüz metre ilerdeki Gongora Tepesi'ne baktı, "Neden yanlış tepenin arkasında arıyoruz?" diye sordu.</p>

      <p>Pitt, "Esas bölgeye gitmeden önce üniteyi test etmek istiyorum," dedi. "Ayrıca, düşük bir ihtimal belki, ama Venator bazı parçaları başka yerlere de gömmüş olabilir." Döndü ve biraz ilerde onlara yer ölçüm aletinden bakan Lily'ye el sallayıp, "Hazırız," diye seslendi.</p>

      <p>Lily onlara doğru yürüdü; elinde, üzerine grafik kâğıdı takılmış küçük bir yazı tahtası tutuyordu. Kâğıttaki işaretleri kalemin ucuyla gösterip, "İşte arama bölgen burası," dedi. "Sınır kazıkları yerlerine yerleştirildi. Ben cipin arkasından yürüyüp aletleri kontrol edeceğim. Yaklaşık her yirmi metrede küçük bir flama dikip hatlarımızın düzgün olmasını sağlayacağım."</p>

      <p>Pitt, Trinity'ye bakıp başını salladı, "Hazır mısın Sam?"</p>

      <p>Trinity direksiyona geçip motoru çalıştırdı ve "Tamam," dedi.</p>

      <p>Pitt önündeki tekerlekli alet üzerinde bazı ayarlamalar yaptı ve sonra, araba şeklindeki ünitenin arkasındaki koldan tutup itti.</p>

      <p>"Tamam, gidiyoruz."</p>

      <p>Cip ağır ağır yol alırken, Pitt de sinyal verici/alıcı ünitesini beş metre geriden iterek onun peşinden gidiyordu. Hafif ve alçak bir bulut örtüsü güneşin yakıcılığını biraz olsun alıyordu. Ağaçların ve çalıların arasından geçerek, İleri-geri gidip geliyorlardı. Öğleden sonra yorulmaya başladılar, aramanın tekdüzeliği de çok sıkıcıydı.</p>

      <p>Öğle yemeği yemediler, zaten canları da istemiyordu. Sadece, Lily'nin isteği üzerine biraz durdular ve genç kadın, kayıtlarını inceleyip bazı notlar aldı.</p>

      <p>Pitt arabanın arka kapağına oturdu ve derin nefesler alıp, "Kayıtlar iyi çıkıyor mu?" diye sordu.</p>

      <p>Kayıtları inceleyen Lily, "İlginç bir şeyler olabilir," diye cevap verdi. "Henüz kesin bir şey yok, ama önümüzdeki iki şeridi de bitirdikten sonra belki bir şeyler söyleyebilirim."</p>

      <p>Onlar konuşurken, Trinity arabadaki buzluktan çıkardığı soğuk bira kutularından birer tane uzattı. Pitt, böyle kısa dinlenmeleri sırasında aşağıda, Gongora Tepesi nin eteklerinde gittikçe artan araba sayısına bakıyor ve düşünüyordu. Son baktığında, gelen insanlardan bazılarının ellerindeki metal detektörleriyle yamacı taradıklarını görünce şaşırdı.</p>

      <p>Sam de aşağıdaki kalabalığı fark etmişti. "Bizim, 'Geçilmez, Özel Arazi,' levhasını takan yok," diye homurdandı. "Sanki burada bedava içki var."</p>

      <p>Lily, "Nereden geliyor bu insanlar?" diye sordu. "Burada olanları ne çabuk duydular böyle?"</p>

      <p>Trinity güneş gözlüğünün üzerinden baktı ve "Gelenlerin çoğu buralı insanlar," diye söylendi. "Birileri dedikodu yapmış olmalı. Ama yarın buraya her taraftan insan akını başlayacaktır."</p>

      <p>Araç telefonu çaldı ve Trinity ahizeyi alıp dinledikten sonra Pitt'e uzattı. "Amiral Sandecker seni arıyor," dedi.</p>

      <p>Pitt telefonu aldı ve "Evet Amiral?" dedi. "Neler oluyor?"</p>

      <p>Sandecker hattın diğer ucundan, "Bizi sırtımızdan bıçakladılar," dedi. "Bizi kazıda istemiyorlar. Danışmanları Başkan'ı kandırmış ve operasyonu Pentagon'a vermesini istemişler."</p>

      <p>Pitt başını salladı ve "Böyle bir şey bekliyordum zaten," dedi. "Ama işi Park Hizmetleri'ne verselerdi daha iyi yaparlardı. Kazı konusunda onlar daha deneyimli."</p>

      <p>"Beyaz Saray, belgeleri hemen bulup incelemeye almak istiyor. Diğer ülkelerin müdahalesinden korkuyor."</p>

      <p>Pitt, yumruğunu cipin kenarına indirdi ve "Allah kahretsin!" diye söylendi. "O adamlar her yanı kazar ve bulduklarını da kamyonlara doldurup götürürler. O parşömenler, itinayla tutulmazlarsa hemen parçalanabilirler."</p>

      <p>"Sorumluluğu Başkan alıyor."</p>

      <p>"Yani, politika karşısında tarihin hiç şansı yok, öyle mi?"</p>

      <p>Sandecker, "Sorun sadece bu değil," dedi. "Beyaz Saray'dan biri haberi medyaya sızdırmış. Olanları duymayan kalmadı."</p>

      <p>"Demek insanların buraya doluşmalarının nedeni bu. Şimdi anlaşıldı."</p>

      <p>"Yerel medya hiç vakit kaybetmiyor, değil mi?"</p>

      <p>"Pekâlâ, bu bölgenin Sam'e ait olduğu gerçeğine ne diyorlar?"</p>

      <p>Amiralin öfkeli olduğu, sesinden belliydi. "Sam'e, reddedemeyeceği bir teklif yapacaklar. Başkan ve o sersem danışmanları, hazineden çıkacak bilgileri siyasi amaçları için kullanmayı düşünüyorlar."</p>

      <p>Pitt, "Babam da onların arasında mı?" diye sordu.</p>

      <p>"Ne yazık ki öyle."</p>

      <p>"Peki, işi kim üstleniyor?"</p>

      <p>"Fort Hood'dan bir ordu istihkâm bölüğü. Birlik ve ekipmanı kamyonlarla gönderilecekmiş. Şu sıralarda bir güvenlik birliği de oraya gelip çevreyi kontrol altına alacak, haberin olsun."</p>

      <p>Pitt bir an düşündü, sonra, "Etkini kullanıp bir süre daha buralarda kalmamızı sağlayabilir misin Amiralim?" diye sordu.</p>

      <p>"Bana, yutturabileceğim bir hikâye uydur bakalım."</p>

      <p>"Araştırma konusunda benim ve Lily'nin, herkesten çok şey bildiğimizi söyleyebilirsin. Örneğin, projeye danışmanlık yapabilecek insanlar olarak ben ve Lily'den başkası yok. Lily'nin akademik geçmişi çok parlak, bunu kullanabilirsin. Ne istersen söyle Amiralim, ama Beyaz Saray'ı, burada kalmamız konusunda ikna etmelisin."</p>

      <p>Sandecker, Pitt'in ne yapmak istediğini pek anlamamıştı, ama söyledikleri oldukça mantıklıydı. "Bana itiraz edecek tek kişi Wismer olabilir. Baban da bizi desteklerse, sanırım bir şeyler yapabiliriz."</p>

      <p>"Babam bu işe yanaşmaz gibi görünürse bana haber ver, onunla konuşurum. "</p>

      <p>"Pekâlâ, sana haber vereceğim."</p>

      <p>Pitt, ahizeyi Trinity'ye uzattı ve Lily'ye döndü. "Bizi bu işten alıyorlar," dedi. "Kazı operasyonunu ordu yapacakmış. Bulduklarını kamyonlara doldurup hemen buradan götüreceklermiş."</p>

      <p>Lily, şoke olmuş gibiydi, gözlerini iri iri açıp ona baktı. "Fakat parşömen rulolarını mahvederler. Bin altı yüz yıl toprak altında kapalı kalmış parşömen ve papirüs elyazmalarının çok dikkatli kullanılmaları gerekir, en küçük bir dokunmadan ya da ısı değişiminden etkilenip parçalanabilirler. Bu konuda herkesi uyarmalıyız."</p>

      <p>"İşte, Amiral'den bunun için destek istedim ben de."</p>

      <p>Trinity yorgun görünüyordu. "Bugünlük paydos edelim mi çocuklar?" diye sordu.</p>

      <p>Pitt arama bölgesinin dış sınırlarını gösteren kazıklara baktı ve başını iki yana salladı, "Hayır, henüz erken, bitirelim şu işi," dedi.</p>
    </div>
  </div>
</body>
</html>
