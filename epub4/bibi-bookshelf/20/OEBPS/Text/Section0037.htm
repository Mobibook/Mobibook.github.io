<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>39</h2>

      <p>Başkan kızgın bir sesle, "Allah kahretsin Martin!" diye söylendi. "Senin Ortadoğu uzmanların Lady Flamborough'nun kaçırılacağını nasıl anlamadılar?"</p>

      <p>Başkanı Martin Brogan, ellerini iki yana açtı ve sesini çıkarmadı. Amerikalılara karşı yapılan terörist saldırılarında suçlanmaya artık alışmıştı. CIA'nın başarılarından kimse bahsetmezdi, ama en küçük bir falso ya da hata, hemen Kongre araştırmalarına neden olur ve basının dilinden düşmezdi.</p>

      <p>Başkan'a baktı ve "Koca gemi, içindeki mürettebatı ve yolcularla beraber, dünyanın en iyi güvenlik ajanlarının gözleri önünde ortadan kayboldu," dedi. "Bunu her kim planlayıp yaptıysa, çok zeki bir adam olmalı. Bugüne kadar böyle mükemmel bir terörist eylemi görmedim. Doğal olarak böyle bir eylemi haber alamamamız da bana mantıklı geliyor."</p>

      <p>Ulusal Güvenlik Danışmanı Alan Mercier, gözlüğünü çıkardı ve mendiliyle silmeye başladı. "Ne yazık ki bizimkiler de boş bulundular," dedi. "Dinleme ve gözetleme sistemlerimize, iki liderin kaçırılacağı konusunda en küçük bir ipucu bile gelmedi."</p>

      <p>Başkan üzgün bir ifadeyle, "George Pitt'i Başkan Hasan'a kendi ellerimle gönderdim, eski bir dostu ölüme mahkûm ettim," diye mırıldandı.</p>

      <p>Mercier, "Bunda sizin bir suçunuz yok," dedi.</p>

      <p>Başkan birden yumruğunu öfkeyle masaya indirdi. "Senatör, Hala Kâmil, de Lorenzo ve Hasan. Hepsinin öldüğüne inanamıyorum."</p>

      <p>Mercier, "Öldükleri henüz belli değil," dedi.</p>

      <p>Başkan onun gözlerinin içine baktı.</p>

      <p>"Koca bir gemiyi içindekilerle birlikte saklayamazsın Alan," dedi. "Benim gibi sersem bir politikacı bile anlar bunu."</p>

      <p>"Ama hâlâ bir şansımız... "</p>

      <p>"Hangi şanstan bahsediyorsun sen? Bu bir intihar saldırışıydı, bu kadar basit. Gemi batininken belki de zavallılar kamaralarında kilitlenmişler, çırpınıyorlardı. Teröristler kaçmayı düşünmüyorlardı, onlar da gemiyle birlikte battılar."</p>

      <p>Mercier, "Henüz hiçbir şey belli değil," diye ısrar etti.</p>

      <p>Başkan, "Peki, şu anda bildiklerimiz ne kadar?" diye sordu.</p>

      <p>Brogan, "Adamlarımız, Punta del Este'de Uruguaylılarla çalışıyorlar," dedi. "Şimdilik fazla bir şey bilmiyoruz. Ama gemiyi bir Arap grubunun ele geçirdiğini söylediler. Lady Flamborough'a kargo yüklenirken, yanından geçen bir teknedeki insanlar, kargo teknesindeki adamlarla, gemidekilerin Arapça konuştuklarını duymuşlar. Kargoyu gemiye getiren tekne de bulunamadı. Limanın açıklarında bir yerde batırılmış olabileceği tahmin ediliyor."</p>

      <p>Mercier, "Kargonun ne olduğu konusunda bir bilgi var mı?" diye sordu.</p>

      <p>Brogan, "Tanıkların hepsi silindir kutular gördüğünü söylemiş," dedi. "Ayrıca, liman müdürlüğüne, gemiden bir mesaj gelmiş; ana jeneratörlerinin arızalı olduğunu ve onarım tamamlanın</p>

      <p>caya kadar sadece seyrüsefer ışıklarını yakabileceklerini bildirmişler. Hava kararınca, gemi demir alıp limandan çıkmış ve çıkarken de, içinde önemli Güney Amerikalı işadamları ve diplomatlar bulunan büyük bir yata çarpıp batırmış. Kusursuz bir plandaki tek hata gibi görünüyor. Sonra gemi ortadan kaybolmuş."</p>

      <p>"Bu adamlar, Hala Kâmil'e saldıranlar kadar beceriksiz değillermiş."</p>

      <p>Brogan, "Bunlar tamamen farklı bir grup," dedi.</p>

      <p>Nichols, toplantıda ilk kez ağzını açıyordu. "Siz Hala Kâmil'e suikast girişiminde bulunan grubun Ahmed Yezid'le ilişkili olduğunu söylüyordunuz."</p>

      <p>"Evet, önceki eylemi yapanlar onun adamlarıydı. Zaten ölenlerin üzerlerinde Mısır pasaportları bulundu. Liderleri olan kişi, Yezid'in fanatik adamlarındandı."</p>

      <p>"Bu gemi kaçırma olayında da Yezid'in parmağı olduğunu düşünüyor musunuz?"</p>

      <p>Brogan, "Bunun için Yezid'in mükemmel bir nedeni var," dedi. "Başkan Hasan ortadan kalktığında, Mısır'da yönetimi hemen ele geçirecektir."</p>

      <p>Nichols düşünceli bir ifadeyle, "Aynı durum, Başkan de Lorenzo ile Topiltzin için de geçerli," dedi.</p>

      <p>Başkan, "Uruguay'a birkaç terörist uzmanı CIA ajanı göndermek dışında ne yapabiliriz?" diye sordu. " Lady Flamborough'yu arama çalışmalarına ne gibi katkılarımız olabilir?"</p>

      <p>Brogan, "Ne yazık ki fazla bir şey yapamayız," diye cevap verdi. "Araştırma iyi ellerde sayılır. Uruguay polis ve istihbarat şefleri, eğitimlerini bizde ve İngiltere'de görmüşler. Bizim uzmanlarımızla da çok iyi bir işbirliği içindeler." Durdu, gözlerini Başkan'ın gözlerinden kaçırmaya çalıştı, “İkinci sorunuza gelince, donanmanın o bölgede hiç gemisi yok. Oraya en yakın gemi, Antarktika açıklarında eğitim yapan bir nükleer denizaltı. Latin dostlarımız zaten çok iyi çalışıyorlar. Seksenden fazla askeri ve sivil uçakla, en azından on dört Arjantin, Brezilya ve Uruguay gemisi şafak vaktinden beri bölgeyi tarıyorlar."</p>

      <p>Başkan, "Ama henüz bir şey bulamadılar," dedi. Umudunu yitirmişe benziyordu.</p>

      <p>"Ama bulacaklar," dedi Mercier.</p>

      <p>Brogan, "Bir şey olduysa bile gemiye ait bazı parçalar, eşyalar ve cesetler bulunacaktır," diye ekledi. "Böyle büyük bir gemi, arkasında hiçbir iz bırakmadan kaybolamaz."</p>

      <p>Başkan, "Medya olayı duydu mu?" diye sordu.</p>

      <p>Nichols, "Bana gelen bilgiye göre, bir saat önce haber servisleri olayı her tarafa duyurmuşlar," dedi.</p>

      <p>Başkan ellerini birleştirip sıktı. "Senatörün, bir terörist saldırısında kaybolduğu öğrenildiğinde, Senato'da kıyamet kopacaktır. Senatörlerin nasıl bir intikam talebinde bulunacaklarını varın siz düşünün."</p>

      <p>Nichols, "Senatörün o gemide bulunma nedeninin öğrenilmesi bile büyük bir skandal patlamasına yeter," dedi.</p>

      <p>Başkan düşünceli görünüyordu. "Ne garip," diyerek başını salladı. "Teröristler, devlet adamlarını, diplomatları ve o arada bir sürü masum insanı öldürüyor ve sonra da birkaç yıl hapisle kurtuluyorlar. Ama biz, silahlarımızı kapıp onların peşine düşünce, kana susamış caniler oluyoruz. Kongre başımıza çullanıp soruşturmalar açıyor ve medya da peşimizi bırakmıyor."</p>

      <p>Brogan, “İyi adam olmak zordur," derken, sesinden yorgunluğu belli oluyordu.</p>

      <p>Nichols ayağa kalkıp gerindi. "Endişeye gerek yok," dedi. "Hiçbir konuşma yazılmadı ve banda alınmadı. Senatör Pitt'in, orada Başkan Hasan'la neler görüşeceğini bizden başka kimse bilmiyor."</p>

      <p>"Dale haklı," dedi Mercier. "Onun o gemide bulunuşunu açıklayacak çeşitli nedenler ileri sürebilir, olayı böylece örtbas edebiliriz.</p>

      <p>Başkan yumruklarını açtı ve yorgun bir tavırla gözlerini ovaladı. "George Pitt öleli henüz birkaç saat oldu ve biz, kendimize bahaneler arıyor, kıçımızı kurtarmaya çalışıyoruz," dedi.</p>

      <p>Nichols, "Mısır ve Meksika'daki siyasi olayları düşünürsek, bu mesele çok küçük kalır," dedi. "Hasan ve de Lorenzo da öldüğüne göre, Mısır, İran’a dönecek ve Batı için bir kayıp olacaktır. Meksika'ya gelince... " Bir an durup düşündü. "Sınırımızda bir saatli bombanın patlamak üzere olduğunu bir an bile unutmamalıyız."</p>

      <p>Başkan, "Pekâlâ, benim kurmay başkanım ve danışmanım olarak ne tavsiye ediyorsun?" diye sordu.</p>

      <p>Nichols'un midesine kramp girmiş gibi oldu ve kalp atışları hızlandı.</p>

      <p>Başkan ve iki istihbarat danışmanı, gözlerini ona dikmiş, dikkatle bekliyorlardı. O anda kafasının içi karmakarışıktı ve normal düşünemiyordu. Sonra, "Her şeyden önce, Lady Flamborough'nun. İçindekilerle battığına dair kanıtlar gelinceye kadar beklemeliyiz," dedi. "Elimizde kesin bilgiler olmadan ne yapsak boş."</p>

      <p>Başkan, "Ya kesin bilgi gelmezse?" diye sordu. "Mısır ve Meksika'nın, liderleri ölü sanıldığına göre, Ahmed Yezid ve Topiltzin gibi iki deli tarafından ele geçirilmesini mi bekleyeceğiz yani? Onlardan önce harekete geçmemiz gerekmiyor mu? Onları durdurmak için ne yapabiliriz?"</p>

      <p>Nichols midesini ovaladı ve "Yapılacak tek bir şey var, o da o manyakları öldürmek," diye mırıldandı. "Bunu yapamadığımız takdirde her şeye hazır olmalıyız."</p>

      <p>"Nasıl her şeye? Neye hazır olacağız?"</p>

      <p>"Mısır'ı gözden çıkarmaya ve Meksika'yı işgal etmeye."</p>
    </div>
  </div>
</body>
</html>
