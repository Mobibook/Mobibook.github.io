<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>58</h2>

      <p>Ammar birkaç saniye içinde, Pitt'in beklediği hareketi yapmadığını anladı.</p>

      <p>Pitt yere düşmemiş ve dönerek ona bakmaya başlamıştı. Yüzünde şeytani bir gülümseme vardı.</p>

      <p>Ammar aldatıldığını anlamıştı. Pitt onun, arkasından kalleşçe ateş edeceğini tahmin etmiş ve sırtını, kalın kayak ceketinin altına geçirdiği bir çelik yelekle korumuştu.</p>

      <p>Ammar büyük bir şaşkınlık içinde Pitt'in eldivenli elinin takma olduğunu anladı. Pitt, kayak ceketinin açık fermuarı altından elini çıkardı. Elinde koca bir Colt45 otomatik tabanca tutuyordu.</p>

      <p>Ammar, Ruger'ini tekrar doğrulttu, ama Pitt ondan önce davranmıştı.</p>

      <p>Pitt'in ilk mermisi, Ammar'ın sağ omzuna isabet etti ve onu yana doğru savurdu, ikinci mermi çene kemiğini parçaladı, üçüncüsü, yüzüne siper etmek üzere kaldırdığı elinin bileğini paramparça etti ve dördüncü mermi de bir yanağından girip diğerinden çıktı.</p>

      <p>Ammar adamlarının ateş açtıklarından ve Pitt'in, bir çizik bile almadan cevher kırma tesisine girdiğinden habersiz yere yuvarlandı. Tesisin içinden açılan ateş altında, İbn Telmuk'un, kendisini omuzlarından tutup, çelik bir su tankının arkasına çektiğini de hayal meyal fark etti. Yavaşça elini uzatıp sadık adamının kolunu yakaladı ve onu kendisine doğru çekip, "Seni göremiyorum," diye mırıldandı.</p>

      <p>Telmuk kemerindeki bir paketten büyük bir ameliyat pamuğu çıkardı ve Ammar'ın, bir zamanlar gözlerinin bulunduğu etin üzerine bastırdı. "Üzülme, Allah'ın izniyle senin gözlerin ben olurum."</p>

      <p>Ammar öksürdü ve parçalanmış çenesinden boğazına giden kanları tükürdü. "O şeytan Pitt'i ve rehineleri parçalamanızı istiyorum. Gebertin hepsini."</p>

      <p>"Saldırıya başladık, merak etme sen. Birkaç dakikalık ömürleri kaldı."</p>

      <p>"Eğer ölürsem... Yezid'i gebert."</p>

      <p>"Sen ölmeyeceksin."</p>

      <p>Ammar yine öksürdü ve kan tükürdü. "Durum kötü... Amerikalılar helikopteri sağlam bırakmazlar. Adadan başka bir yolla kaçın. Beni... beni bırak. Senden son isteğim bu."</p>

      <p>Telmuk, hiçbir şey söylemedi ve Ammar'ı kollarına alıp çatışma alanından uzaklaştırdı.</p>

      <p>Bir süre onu kucağında taşıdı ve sonra yumuşak bir sesle, "Sakın moralini bozma Süleyman Aziz," dedi. “İskenderiye'ye birlikte döneceğiz."</p>

      <p>Pitt tesisin kapısından içeriye dalıp, sırtındaki iki çelik levhadan birini çekerek göğsüne koydu ve destek vermek üzere Giordino'nun yanına koştu. Bina ateş altındaydı ve ince ahşap duvarlara her yandan mermi yağıyordu.</p>

      <p>Kendini yere atarken, "Şimdi de güzel ceketim parçalandı," diye söylendi.</p>

      <p>Olduğu yerde kıvrılarak çelik yeleğini giymeye çalışan Giordino,</p>

      <p>"Sana, orada dururken, önden ateş etseydi, şimdi ölü bir adamdın. Dönerken, arkandan ateş edeceğini nasıl anladın?" diye sordu.</p>

      <p>"Nefesi kokuyordu ve gözleri küçülmüştü."</p>

      <p>Findley pencereden pencereye koşuyor, üzerindeki el bombalarını, emniyet pimlerini çeker çekmez dışarıya fırlatıyordu. Bir ara, "Geliyorlar!" diye bağırdı.</p>

      <p>Giordino yuvarlanarak, içi maden cevheri dolu bir el arabasının arkasına sığındı ve silahını ateşledi. Pitt parçalanmış yan büroya nasılsa tırmanmış olan iki teröristi görünce, tam zamanında Thompson'unu doğrulttu ve tetiğe bastı. Ammar'ın küçük ordusu her yandan saldırıyordu. Teröristlerin küçük kalibreli AK-47'lerinin keskin takırtıları, Pitt'in 45 kalibre Thompson'unun korkunç gürültüsü ve Findley'nin kesik namlulu tüfeğinin bumlaması birbirine karışmıştı.</p>

      <p>Giordino sırtüstü yatıp arkadaşları için koruma ateşi açtı ve üçü birden, daha önce kurdukları barikatın arkasına mevzilendiler. Teröristler, karşılarında ellerini havaya kaldırıp teslim olan kimse göremeyince şaşkına dönmüşlerdi. Binadan içeriye girer girmez, düşmanın sayıca üstünlükleri karşısında hemen teslim olacağını sanmışlardı. Birden, cevher kırma makinesinin üzerinden açılan yaylım ateşi karşısında iyice şaşkına döndüler.</p>

      <p>Pitt, Giordino ve Findley, ilk saldıranları haklamışlardı, ama Araplar çok cesur adamlardı ve her şeyi çabuk öğreniyorlardı. Arkadan gelenler, durumu görünce, kendilerini hemen yere atmış ve arkadaşlarının cesetlerini kendilerine siper etmişlerdi.</p>

      <p>Ortalık savaş alanına dönmüştü, silahlar ve el bombaları patlıyor ve birbirinden çok farklı iki kültürün insanları, iki ayrı dilden bağırarak küfürler savuruyorlardı. Binanın her yanı sallanıyordu. Mermiler ve şarapnel parçaları, kırma makinesinin metal yan taraflarına vurup kıvılcımlar çıkarıyordu. Keskin bir barut kokusu her yanı kaplamıştı.</p>

      <p>Binanın bazı köşelerinde yangın başlamıştı, ama buna kimse aldırmıyordu. Giordino elindeki el bombasını helikopterin kuyruk bölümüne doğru fırlattı ve kuyruk rotorunu parçaladı. Araplar, son kaçış şanslarının da suya düştüğünü görünce, çılgına döndüler ve saldırılarını artırdılar.</p>

      <p>Pitt Thompson'unun sustuğunu görünce, yuvarlak şarjörü çıkardı ve yenisini taktı. Bu, son şarjördü, yani elli mermisi kalmıştı. Her zamanki soğukkanlılığını ve kararlılığını koruyordu. Arkadaşları da onun gibi düşünüyor olmalıydılar ve bu teröristlere teslim olmaya hiç niyetleri yoktu. Ölüm korkusu, onlar için bir anlam taşımıyordu.</p>

      <p>Arap teröristler üç kez geri püskürtüldüler ve üç kez de saldırılarını tekrarladılar. Sayıları çok azalmıştı, ama onlar da ısrarlıydılar ve son kez toplanıp bir intihar saldırısına giriştiler. Çemberi gittikçe daraltıyorlardı.</p>

      <p>Barut kokusu Pitt'in gözlerini yakmıştı ve gözyaşlarını tutamıyordu. Maden cevheri kırma tesisi sanki temelinden sarsılıyordu. Çelik makine parçalarından birine çarpan bir mermi sekti ve Pitt'in bileğini sıyırdı.</p>

      <p>Araplar şimdi ölüme meydan okurcasına saldırıyor ve kırma makinesine gittikçe yaklaşıyorlardı. Bir süre sonra, aradaki mesafe azaldı ve iki taraf, göğüs göğüse korkunç bir mücadeleye başladı. Findley o kargaşada, korumasız olan yan tarafına iki mermi yedi ve boş silahını havada sallayarak dizlerinin üzerine çöktü.</p>

      <p>Giordino beş yerinden yaralanmıştı ve omzuna giren mermi yüzünden sol kolunu kullanamıyor, ama sağ eliyle, teröristlere maden cevheri parçalarını fırlatıp duruyordu.</p>

      <p>Pitt Thompson'un son mermisini de harcadı ve silahı, önünde aniden beliren Arabın suratına fırlattı. Sonra belindeki otomatik Colt'u çekti ve barut dumanı içinde görebildiği teröristlere mermi yağdırmaya başladı. Birden, ensesinde bir acı hissetti ve birinden bir darbe aldığını anladı. Colt da boşalmıştı, ama Pitt ağır silahı etrafına savuruyor ve önüne geleni yıkıyordu. Fakat bir süre sonra, kolu ağırlaştı ve yenilginin acı tadını hissetmeye başladı.</p>

      <p>Artık gerçekliğin ne olduğunu unutmuş gibiydi, sanki bir karabasanla savaşıyordu. Yakınında patlayan bir el bombasının gürültüsü, kulaklarını sağır edercesine çınlattı, bir süre hiçbir şey duyamadı. Üzerine bir ceset düştü ve dengesini kaybedip arkaya doğru yuvarlandı.</p>

      <p>Başını bir çelik boruya çarptı ve korkunç bir acıyla gözlerini kapadı. Kafasının içinde gittikçe genişleyen bir ateş topu vardı sanki. Sonra, her şey birden karardı ve karabasanın karanlığı onu alıp götürdü.</p>

      <p>Özel Operasyon Birliği, inip, kendilerini binadan gizleyen maden cevheri yığınları arkasında toplandılar. Sonra, hemen savaş pozisyonu alıp dağıldılar ve emir beklemeye başladılar. Keskin nişancılar, madenin çevresine dağılıp yatarak mevzilenmişler ve tüfeklerinin dürbünleriyle çevreyi kontrol etmeye başlamışlardı.</p>

      <p><a id="AYHAN"></a>Hollis yanında Dillinger olduğu halde, bir toprak yığını üzerine çıkıp çevreye bir göz attı. Ortalık bir mezarlığı andırıyordu.</p>

      <p>Terk edilmiş maden ürkütücü bir yerdi, buz gibi yağmur ve kıraç dağ yamacı öldürmek için uygun bir fon oluşturuyordu. Koyu gri gökyüzü sanki yere inmiş, çürümekte olan şantiye binalarına dünyaya ait olmayan bir görüntü vermişti.</p>

      <p>Silah sesleri kesilmişti. Dış taraftaki şantiye binalarından ikisi alevler içinde yanıyordu. Hollis kırma tesisinin önündeki yolun üzerinde yedi ceset saydı.</p>

      <p>Dillinger'e baktı ve "Manzara hiç de hoşuma gitmedi," dedi.</p>

      <p>Dürbünü gözlerine götüren Dillinger, bir süre çevreye baktı ve sonra, "Haklısın Albayım," diyerek başını salladı. "Sağ kalan yok gibi görünüyor."</p>

      <p>Hollis şantiye binalarına birkaç saniye daha baktı, sonra telsizine, "Pekâlâ çocuklar, adımlarınıza dikkat edin, içeri giriyoruz," dedi.</p>

      <p>Tam o sırada, telsizden gelen bir ses, "Bekleyin Albayım," dedi.</p>

      <p>"Birlik, bekliyoruz, durun."</p>

      <p>"Ben Çavuş Baker, efendim, sağ kanattayım. Raylardan gelen beş kişi var."</p>

      <p>"Silahları var mı?"</p>

      <p>"Hayır, efendim. Ellerini havaya kaldırmışlar."</p>

      <p>"Pekâlâ, sen adamlarınla onları karşıla, dikkatli olun, tuzağa düşmeyin. Ben de Binbaşı'yla beraber geliyorum."</p>

      <p>Hollis ve Dillinger, cevher yığınlarının arasından dolanıp dekovil hattını buldular ve rayları izleyip fiyorda doğru yürümeye başladılar. Yaklaşık yetmiş metre sonra, yağmur altında bazı insan şekilleri belli belirsiz göründü.</p>

      <p>Çavuş Baker onlara doğru koştu ve "Bunlar, rehinelerle bir terörist efendim," diyerek raporunu verdi.</p>

      <p>Hollis şaşkın bir ses tonuyla, "Yani dört rehine de kurtuldu mu?" diye sordu.</p>

      <p>Baker, "Evet Albayım," diye cevap verdi. "Bitkin bir haldeler, ama yaralı filan değiller."</p>

      <p>Hollis çavuşun omzuna hafifçe vurdu ve "Çok iyi Çavuş," dedi.</p>

      <p>Her iki subay da, Virginia'dan uçarken iki başkanın ve BM Genel Sekreterinin yüzlerini âdeta ezberlemişlerdi. Senatör Pitt'in yüzüne de gazetelerden âşinâydılar. Yanlarına gidip, onların gerçekten o kişiler olduklarını görünce derin bir nefes aldılar.</p>

      <p>Fakat çavuşun terörist dediği kişinin, Rudi Gunn'dan başkası olmadığını görünce şaşkına döndüler. Senatör Pitt öne doğru bir adım atıp Hollis'in elini sıkarken, Gunn onları tanıştırdı. Senatör, "Sizi gördüğümüze çok sevindik Albayım," diyerek gülümsedi.</p>

      <p>Hollis mütevazı bir tavırla, "Geciktiğimiz için özür dilerim Senatör," dedi ve diğerlerine baktı. Hala hemen ona sarılmış ve arkasından Başkan Hasan ve de Lorenzo da aynı şeyi yapmışlardı. Sıra Dillinger'a gelip onu da kucakladıklarında, Binbaşı domates gibi kıpkırmızı kesildi.</p>

      <p>Hollis, Gunn'a baktı ve "Neler olduğunu anlatır mısın?" diye sordu.</p>

      <p>Gunn konunun gündeme geldiğine sevindi ve "Bizi çok kritik bir zamanda bıraktınız, Albay," diye konuşmaya başladı. "Madende yirmi teröristle, kaçmak için kullanacakları bir helikopter bulduk. Haberleşme için bize telsiz vermediğinizden, Pitt, treni aşağıya başıboş gönderip sizi uyarmayı düşündü ve bunu yaptı."</p>

      <p>Dillinger, "Arapların neden gemiden kaçıp Meksikalıları bıraktığı şimdi anlaşılıyor," diyerek başını salladı.</p>

      <p>Gunn, "Madene de o trenle geleceklerdi," diye tamamladı.</p>

      <p>Hollis, "Diğerleri nerede?" diye sordu.</p>

      <p>"Pitt beni, babasıyla diğerlerini kurtarmam için gönderirken, cevher kırma tesisinin içindeydiler ve etrafları da sarılmıştı."</p>

      <p>Dillinger duyduklarına inanamıyormuş gibi gözlerini açıp, "Dördünüz, kırk teröriste karşı mı savaşıyordunuz yani?" diye sordu.</p>

      <p>"Pitt ve diğerleri, teröristlerin kaçmalarını önlerken benim rehineleri kurtarmam için de yanıltma ateşi açtılar. Ben giderken durumları İyiydi."</p>

      <p>Hollis ve Dillinger, birbirlerine baktılar. Albay, "Gidip bir görelim, bakalım şu anda ne durumdalar," dedi.</p>

      <p>Senatör Pitt yanlarına geldi ve "Albay," dedi. "Rudi, oğlumun da orada olduğunu söyledi. Sizinle gelmek istiyorum."</p>

      <p>"Özür dilerim Senatör. Ama bölgeyi güvence altına almadan sizi götüremem."</p>

      <p>Gunn kolunu yaşlı adamın omzuna koydu ve "Merak etmeyin Senatör," diyerek gülümsedi. "Dirk için üzülmeyin, o işini bilir."</p>

      <p>Hollis diğerleri kadar iyimser değildi. Dillinger'a döndü ve kulağına eğilip, "Onları şimdiye kadar öldürmüşlerdir," diye fısıldadı.</p>

      <p>Albay'ın emrini alan askerler birer hayalet gibi ilerlemeye başladılar. Kırma tesisinin önü ceset doluydu. Askerler on üç ceset saydılar. Fabrika binasının duvarları mermiler ve el bombası şarapnelle delik deşik olmuştu. Pencerelerde sağlam cam kalmamış, kapıların hepsi paramparça olup çevreye dağılmıştı.,</p>

      <p>Hollis ve ekibi duvarlardaki deliklerden içeriye süzülürken, Dillinger'ın askerleri de bir zamanlar ana giriş olan kapıdan girdiler. birçok köşede ufak çapta yangınlar çıkmıştı, ama alevler henüz birleşip binayı sarmamışlardı.</p>

      <p>Bir kısmı kırma makinesinin önünde olmak üzere, yerde yirmibeş kadar ceset vardı. Helikopter parçalanmış olan kuyruk rotorunun dışında sağlam görünüyordu.</p>

      <p>Bu cehennemi andıran yerin ortasında, dumandan simsiyah olmuş, her tarafları kan içinde üç adam, felaket bir durumda olmalarına rağmen hâlâ yaşıyordu. Adamlardan biri yere uzanmış, başını, kolu sargılı olan bir diğerinin kucağına koymuştu. Biri, sallanarak ayakta duruyordu ve bacağından, boynunun omzuyla birleştiği yerden, başından ve yanağından kanlar akıyordu.</p>

      <p>Hollis, birkaç metre yaklaşana kadar adamı tanıyamadı. Gözlerine inanamıyordu. Bu üç kahramanın, sözlerini tutup, kendilerinden kat kat üstün düşmana karşı nasıl bir savaş verdiklerine inanmak hiç de kolay değildi.</p>

      <p>Özel Operasyon Birliği'nin askerleri, yaralıların çevresini sarmış, hayran gözlerle onlara bakıyorlardı. Rudi Gunn'ın ağzı kulaklarına varmıştı. Hollis'le Dillinger'ın ağzını bıçak açmıyordu, donup kalmışlardı.</p>

      <p>Derin bir sessizlikten sonra Pitt, yüzünü acıyla buruşturarak ve belini tutarak yavaşça doğruldu ve dengesini buldu. Onlara şöyle bir baktı ve "Tam zamanında geldiniz," dedi. "Biraz daha gecikseydiniz sıkıntıdan patlayacaktık."</p>
    </div>
  </div>
</body>
</html>
