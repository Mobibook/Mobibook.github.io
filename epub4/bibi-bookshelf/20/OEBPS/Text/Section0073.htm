<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>74</h2>

      <p>Durum Odası'ndakiler, tünele birinin girdiğini öğrenmişlerdi, ama üzerlerindeki şaşkınlığı henüz atamamışlardı. Olanları çaresiz gözlerle izliyorlar ve bir şey yapamamanın acısını yaşıyorlardı.</p>

      <p>Başkan monitörden gözlerini ayırmadan, "General Chandler," dedi. "Neler oluyor orada? Aniden ortaya çıkan bu adam da kim?"</p>

      <p>"Onu biz de buradaki monitörden izliyoruz Sayın Başkan. Topiltzin'in adamlarından biri herhalde. Nöbetçilerin seyrek olduğu kuzey yönünden girmiş olabilir."</p>

      <p>"Üzerinde asker üniforması var, senin adamlarından olmasın sakın?"</p>

      <p>"Olamaz sayın Başkan, üzerindeki üniforma İsrail ordusuna ait."</p>

      <p>General Metcalf, "Hemen oraya adam gönder ve Pitt'e yardım et," dedi.</p>

      <p>"Komutanım, kazı yerine doğru asker gönderdiğim takdirde, arkadaki binlerce Meksikalı, Topiltzin'e bir şey yapacağımızı sanarak saldırabilir."</p>

      <p>Schiller, "Haklı," dedi. "Kalabalık sabırsızlanıyor zaten."</p>

      <p>Metcalf ısrarlıydı. "O adam oraya kimseye görünmeden girebildi, değil mi? Senin adamların da aynı şeyi yapamazlar mı yani?"</p>

      <p>Chandler, "Böyle bir şey on dakika önce mümkün olabilirdi belki," diye cevap verdi, "ama şu anda Topiltzin'in adamları, yeni bir grubu harekete geçirdiler. Yamacı pırıl pırıl aydınlattılar, artık oraya hiç kimse, görünmeden giremez efendim."</p>

      <p>Senatör Pitt, "Kazı alanı güneye, halkın olduğu yöne doğru bakıyor," diye açıkladı. "Tepenin arkasında tünel girişi yok."</p>

      <p>Chandler, "Yine de şanslı sayılırız," diye devam etti. "Tünelin dip kısımlarından gelen silah sesi, uzaklardan gelen gökgürültüsüne benziyordu, o yüzden insanlar da bir şeyden kuşkulanmadılar."</p>

      <p>Başkan ciddi bir ifadeyle Senatör Pitt'e baktı. "George bu kalabalık tekrar ilerlemeye başlarsa, oğlun oradan kaçamadan operasyona son vermek zorunda kalabiliriz."</p>

      <p>Senatör gözlerini ovalayıp başını salladı ve sonra tekrar monitöre döndü. "Dirk bunu başaracaktır," dedi güven dolu bir sesle.</p>

      <p>Nichols birden ayağa fırladı ve monitörü gösterdi. "Bakın, bakın! İnsanlar harekete geçiyor!" dedi.</p>

      <p>Diğerleri, 2.500 kilometre uzakta onun kurtulma şansını değerlendirirken, Pitt kendisine doğru çevrilmiş olan silahın kara ağızlı namlusunun derdindeydi. O silahı tutan adamın, pek çok insan öldürdüğünden emindi. Adamın yüzünde canı sıkılıyormuş gibi bir ifade vardı. O güçlü silah patladığı takdirde, iç organları paramparça olacak ya da mermilerden kurtulabilse bile, tünelin parçalanan kayaları altında kalacaktı. Her iki olasılık da korkunçtu.</p>

      <p>Pitt adamın gözlerine baktı ve "Sen de kimsin?" diye sordu.</p>

      <p>"Adım İbn Telmuk, Süleyman Aziz Ammar'ın yakın dostu ve sadık adamıyım, tamam mı?"</p>

      <p>Pitt maden cevheri kırma tesisinin önündeki teröristi tanır gibiydi. "Sizler, intikam duygusundan asla kurtulamıyorsunuz, değil mi?"</p>

      <p>"Benden son isteği, seni öldürmem oldu."</p>

      <p>Pitt sağ kolunu yavaşça yere doğru indirdi, kılıcın ucu, şimdi yeri gösteriyordu. Yenilgiyi kabul etmiş cesur bir adam rolü oynuyordu; vücudu gevşemiş, omuzları düşmüş, dizleri hafifçe bükülmüştü. "Santa Inez'de sen de var mıydın?" diye sordu.</p>

      <p>"Evet. Ben ve Süleyman Aziz oradan kurtulup beraberce Mısır'a kaçtık."</p>

      <p>Pitt, kaşlarını çattı. Ammar'ın onun mermilerini yedikten sonra yaşayabileceğini hiç düşünmemişti. Saatine gizlice göz attı, zaman geçiyordu. Aslında, İbn Telmuk onu hemen öldürebilirdi, ama intikamın zevkini çıkarıyor, onunla kedinin fareyle oynadığı gibi oynamak istiyordu bir süre. Böyle konuşurlarken, birden silahını ateşleyecek ve bir sürü mermiyle vücudunu delik deşik edecekti.</p>

      <p>Zaman geçirmenin anlamı yoktu. Pitt, İbn Telmuk'a baktı, aralarındaki mesafeyi değerlendirdi ve hangi tarafa fırlayacağını kararlaştırdı. Sonra, doğal davranıyormuş gibi elindeki kalkanı yavaşça ön tarafa çekti. Capesterre gömleğini yırtıp, elinin kesilip gittiği yeri sarmış, inleyip duruyordu. Birden, kan içinde kalan bezi çekip İbn Telmuk'a doğru salladı ve "Gebert şu piçi!" diye bağırdı. "Bak bana ne yaptı? Öldür şunu!"</p>

      <p>Arap terörist, gözünü Pitt'den ayırmadan, "Kimsin sen?" diye sordu.</p>

      <p>"Ben Topiltzin'im."</p>

      <p>Pitt hemen atıldı ve "Onun gerçek ismi Robert Capesterre'dir," dedi. "Bu adam, dünyanın en büyük dolandırıcı ve sahtekârlarından biridir."</p>

      <p>Capesterre sürünerek Arap teröristin ayakları dibine kadar gitti ve "Onu dinleme," diye inledi. "Adi bir canidir o."</p>

      <p>Telmuk'un asık suratı ilk kez güldü. "Yanılıyorsun," dedi. "Bay Pitt hakkında bazı bilgiler edindim. O adi denilemeyecek birçok meziyete sahip biri."</p>

      <p>Durum biraz daha iyiye gitmeye başlamıştı; İbn Telmuk, dikkatini Topiltzin'e vermiş ve birkaç saniye için de olsa gözlerini Pitt'den ayırmıştı. Pitt, her seferinde birkaç santim olmak üzere, aralarına alacak şekilde yana doğru kaydı. Sonra, birden, "Ammar nerede?" diye sordu.</p>

      <p>Arap sırıtırken, birden öfkelendi ve "Öldü," diye cevap verdi, "Ammar, o domuz Ahmed Yezid'i öldürdükten sonra öldü."</p>

      <p>Bunu duyan Capesterre, başına bir darbe yemiş gibi oldu. Başını çevirdi ve kardeşinin yattığı tabuta baktı. Sonra, boğuluyormuş gibi bir sesle, "Demek o adam, kardeşimin gemiyi kaçırması için tuttuğu adamdı, öyle mi?" diye inledi.</p>

      <p>Pitt, 'Ben sana demedim mi?' dememek için kendini zor zaptediyormuş gibi yaptı ve iki santim daha yana kaydı.</p>

      <p>Bu kez şaşırma sırası İbn Telmuk'daydı. Topiltzin'e, "Ahmed Yezid senin kardeşin miydi yani?" diye sordu.</p>

      <p>Pitt, "Birbirlerine de çok benzerlerdi," diyerek araya girdi. "Yezid'i görsen tanır mısın?"</p>

      <p>"Tabii, Ayetullah Humeyni ve Yaser Arafat gibi herkes onu tanır.</p>

      <p>Pitt bu adamların konuşmalarını fırsat bilip yeni kurtulma planları yapmak için düşünüyordu. Her şey, bu caninin zihninden geçenleri okuyabilmesine ve Yezid'i görünce göstereceği tepkiye bağlıydı.</p>

      <p>"Şu tabuta bak bakalım, tanıyabilecek misin?"</p>

      <p>İbn Telmuk, "Sakın kımıldama Bay Pitt," dedi ve gözlerini ondan ayırmadan tabuta doğru yaklaştı. Tabutun kenarına geldiğinde, hafifçe eğilip bir göz attı ve sonra tekrar Pitt'e döndü.</p>

      <p>Pitt bir santim bile kımıldamamıştı.</p>

      <p>Her şey o ani harekete bağlıydı. Pitt bir kumar oynamaya karar vermişti. Arap teröristin tabuta kısa bir bakış fırlattıktan sonra tekrar ve bu sefer daha uzun bakacağını düşünmüştü. Düşündüğü gibi de oldu.</p>
    </div>
  </div>
</body>
</html>
