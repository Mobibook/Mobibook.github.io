<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>13</h2>

      <p>Çevresindeki harekete ve insanlara rağmen Pitt, soğuk kuzeyin yoğun sessizliğini hissediyordu. Bu öyle bir durgunluk ve sessizlikti ki, bu insan seslerini ve makine gürültülerini yutuyordu. Pitt kendini sanki koca bir buzdolabının içinde yapayalnız kalmış gibi hissediyordu.</p>

      <p>Gün ışığı nihayet gri sisler içinden sıyrılıp ortaya çıkmıştı. Bir süre sonra güneş, buzlu pusu ortadan kaldırmış, gökyüzü açık turuncu ve beyaza bürünmüştü. Fiyorda bakan kayalık tepeler gün ışığının altında karla kaplı bir mezarlığın taşlarına benziyordu.</p>

      <p>Kaza yerinin çevresi şimdi askeri bir istila bölgesini andırıyordu.</p>

      <p>İlk gelenler, beş Hava Kuvvetleri helikopteriyle getirilen Ordu Özel Hizmetler Gücü'ne mensup askerler olmuş ve bunlar, ağır silahları ve ekipmanlarıyla hemen uçak gövdesini kordon altına almışlardı.</p>

      <p>Bir saat sonra Federal Havacılık kaza araştırma ekibi indi ve uçak gövdesiyle parçalarının yerlerini nakledilmek üzere işaretlemeye başladı. Ardından gelen patoloji ekibi, cesetleri çıkarıp etiketleyerek helikopterlere koydular ve Thule Hava Kuvvetleri Üssü'ndeki morga gönderdiler.</p>

      <p>Kaza yerinde Donanmayı, tesadüfen orada bulunan Polar Explorer ve Komutan Knight temsil ediyordu. Gemi düdüğünün sivri kayalıklardan yansıyan sesini duyanlar ellerindeki işleri bırakmışlar denize doğru bakarak gemiyi görmeye çalışıyorlardı.</p>

      <p>Yeni oluşan ve su yüzünde ağır ağır hareket eden buz kütleleriyle kış ayının gotik kaleleri andıran ilk aysberglerine çarpa çarpa ilerleyen Polar Explorer yavaşça fiyordun ağzına geldi. Geminin pervanesinin etkisiyle çalkalanan gri-mavi deniz buz çatlakları arasından İslama sesine benzer bir sesle püskürdü ve beyaza bulandı.</p>

      <p>Buzkıranın geniş pruvası buz kütlesini bana mısın demeden parçalayarak enkaza elli metre kala durdu. Knights makineleri stop ve yavaşça kaptan köprüsünden inip çevresine bakındı. Sonra, gemi bordasının yan tarafındaki merdivenden, buzların üzerine indi ve çalışan ekiplere gemiyi gerektiğinde bir komuta merkezi olarak kullanabileceklerini söyledi.</p>

      <p>Pitt güvenlik önlemleri karşısında etkilenmişti. Olay henüz medyaya duyurulmamış, Kennedy Havaalanı'nda uçağı bekleyenlere, bir gecikme olduğu bildirilmişti. Fakat zeki ve kurnaz bir gazetecinin haberi bir saate kadar alıp herkese duyuracağından da kuşkuları yoktu.</p>

      <p>Giordino boğuk bir sesle, "Gözkapaklarım sanki donmuş da gözlerime yapışmış gibi," diye homurdandı. NUMA helikopterinin pilot koltuğunda oturmuş elindeki bir fincan kahveyi donmadan içmeye çalışıyordu. "Havanın bu kadar soğuk olabileceğini düşünemezdim doğrusu," dedi.</p>

      <p>Pitt ters ters arkadaşına baktı. "Ne kadar soğuk olduğunu nereden biliyorsun? Bütün gece helikopterinin sıcacık kokpitinden hiç dışarı çıkmadın ki?"</p>

      <p>Giordino bir elini yukarı kaldırıp, birbirlerinden ayrılmış parmaklarını göstererek, "Ben, içki bardağında buz parçası gördüğümde bile üşürüm," dedi. "Şu elime bir bak. Öylesine katılaşmış ki, yumruk bile sıkamıyorum."</p>

      <p>Pitt bir ara helikopterin penceresinden bakınca gemiden çıkmış, buzların üzerinde yürümeye çalışan Komutan Knight'ı gördü. Knight helikoptere doğru gelirken, o da arka tarafa geçti ve kargo kapısını açtı. Kapının açılmasıyla beraber buz gibi hava içeriye dolunca Giordino sızlanmaya başladı.</p>

      <p>Knight, eliyle selam verdi ve ağzından buharlar püskürterek içeriye girdi. Sonra elini parkasının iç cebine attı ve küçük, yassı bir şişe çıkardı. Şişenin üzeri deri kaplıydı.</p>

      <p>"Geminin revirinden biraz konyak aldım. Alırken markasına falan bakmadım ama şu anda iyi geleceğinden eminim."</p>

      <p>Pitt gülerek, "Sanırım Giordino'yu cennete uçuracaksın," dedi.</p>

      <p>Giordino, "Cehennemde olsam daha iyi," diye homurdandı. Sonra konyak şişesini aldı ve dudaklarına götürdü. Birkaç yudum aldıktan sonra elini kaldırıp yumruk yaptı, "Galiba iyileştim," diyerek güldü.</p>

      <p>Knight, "Burada epey kalacağız galiba," dedi. "Önümüzdeki yirmi dört saate kadar buradan ayrılmama emri aldık. Galiba temizlik bitinceye kadar bizi buzların üzerinde tutmaya kararlılar."</p>

      <p>Pitt, "Uçaktan kurtulanlar ne durumda?" diye sordu.</p>

      <p>"Bayan Kâmil istirahat ediyor, durumu iyi. Haa, unutmadan söyleyeyim, seninle görüşmek istediğini söyledi bana. Galiba New York'ta yemek yiyecekmişsiniz."</p>

      <p>Pitt masumane bir ifadeyle, "Yemek mi?" diye sordu.</p>

      <p>Knight, "Garip şey," diye devam etti. "Doktor Gale dizini tedavi ederken hostes de seninle yemeğe çıkacağını söyledi."</p>

      <p>Pitt ellerini iki yana açarak, "Çok acıkmış olmalılar," dedi.</p>

      <p>Giordino, konyak şişesini tekrar dudaklarına götürürken, "Ben bu şarkıyı daha önce de dinlemiştim," diyerek sırıttı.</p>

      <p>"Pekâlâ, kabin âmirinin durumu nasıl?"</p>

      <p>Knight, "Pek iyi değil, ama doktor iyileşeceğini söylüyor," dedi. "Adı Rubin. Anesteziyle uykuya dalarken pilotun iki yardımcısını öldürüp ortadan kaybolduğu gibi birtakım saçma şeyler mırıldandı."</p>

      <p>Pitt, "Saçma olmayabilir. Pilotun cesedi hâlâ bulunamadı," dedi.</p>

      <p>Knight omuzlarını silkti ve "Ne halleri varsa görsünler, beni ilgilendirmez," dedi. "Ne idüğü belirsiz bir uçak kazasına bulaşmamak için yeterince çaba gösteriyorum zaten.</p>

      <p>"Rus denizaltısı konusunda ne yapacağız peki?" diye sordu.</p>

      <p>"Pentagon yetkilileriyle yüz yüze görüşünceye kadar bu konuyu kapatacağız. Telsizle haberleşelim derken, her şeyi açığa vurmamız saçmalık olur. Uçağın buraya çakılması da bir yerde bizim için bir şans oldu. Böylece, uçaktan kurtulanlar Amerika'ya hastaneye gönderildikten sonra, biz de zorunlu olarak ülkeye, Portsmouth'daki limanımıza dönüyormuşuz izlenimini verebiliriz. Umarım bu beklenmeyen rota değişikliği Sovyet istihbaratçılarının akıllarını karıştırır da peşimizi bırakırlar."</p>

      <p>Konyak etkisini göstermiş, Giordino'nun yüzü kızarmıştı. "Buna pek güvenme," dedi. "Eğer Ruslar bizim onları kandırmaya çalıştığımız konusunda en ufak bir şüpheyi dahi taşıyorlarsa, üstelik bu uçak kazasının sırf onları şaşırtmak için yapılmış, düzmece bir olay olduğunu düşünecek kadar kuşkucularsa, bu bölgeye kurtarma gemileri, tam teçhizatlı savaş gemileri ve uçaklarla gelirler. Denizaltının yerini tespit ettikten sonra da onu çıkarıp doğruca Kola Severomorsk istasyonuna götürürler."</p>

      <p>Pitt, "Belki de onu minik parçalara ayırırlar," diye ekledi.</p>

      <p>"Yani, onu tahrip mi ederler?"</p>

      <p>"Sovyetler'in kurtarma teknolojileri pek gelişmiş değil, ilk amaçları ona kimsenin dokunmamasını sağlamak olacaktır."</p>

      <p>Giordino konyak şişesini Pitt'e uzatıp, "Burada soğuk savaş tartışması yapmanın anlamı yok şimdi. Neden şu sıcacık gemiye gitmiyoruz sanki?" dedi.</p>

      <p>Knight, "Haklısın," dedi. "İkinizde çok çalıştınız."</p>

      <p>Pitt gerindi ve kürklü parkasının fermuarını çekti, "Ben biraz yürüyeceğim," dedi.</p>

      <p>"Bizimle gelmiyor musun yani?" diye sordu Giordino.</p>

      <p>"Ben sonra gelirim. Şu arkeologların durumlarına bir bakmak istiyorum. "</p>

      <p>"Oraya gitmene hiç gerek yok. Doktor, yardımcılarından birini onların kampına gönderdi. Adam biraz önce durum raporu verdi. Söylediğine göre birkaç küçük yara bereden başka bir şeyleri yokmuş. "</p>

      <p>Fakat Pitt ısrarlıydı. "Ben yine de gideceğim. Orada neler bulguladıklarını öğrenmek ilginç olabilir."</p>

      <p>Giordino aklından geçenleri okuyacak kadar iyi tanıyordu Pitt'i. "Belki de birkaç Eski Yunan amforası bulmuşlardır, ha?"</p>

      <p>"Sormanın kimseye zararı olmaz, değil mi?"</p>

      <p>Knight, Pitt'e sert bir bakış fırlatıp, "Konuşurken çok dikkatli olmalısın," dedi.</p>

      <p>"Jeolojik araştırma hikâyesi ezberimde."</p>

      <p>"Peki ya uçak personeli ve yolcuları konusunda ne söylemeyi düşünüyorsun?"</p>

      <p>"Merak etme, kaza konusunda soru sorarlarsa yolcuların soğuktan donarak öldüklerini söylerim."</p>

      <p>"Yalandan kim ölmüş," dedi Giordino.</p>

      <p>"Peki öyleyse," dedi Knight. "Onlara bunları söylemek iyi fikir. Bilmemeleri gereken bir şey söyleme yeter."</p>

      <p>Pitt helikopterin kapısını açıp dışarıya çıkarken, "Beni beklemeyin," dedi.</p>

      <p>Knight, "Ne inatçı adam bu!" diye söylendi. "Pitt'in antikalarla ilgilendiğini bilmiyordum doğrusu."</p>

      <p>Giordino pencereden dışarıya, Pitt'e baktı ve içini çekti.</p>

      <p>"Kendisi de bilmiyordu zaten."</p>

      <p>Yerdeki buz tabakası düz ve sertti, Pitt fiyortta rahatça gezinebiliyordu. Bir ara başını kaldırdı ve kuzey-batı yönünden gelen uğursuz görünüşlü gri bulutlara baktı. Güneşli hava buralarda birkaç dakika içinde kar fırtınasına dönüşebiliyor ve kardaki bütün izleri anında yok edebiliyordu. Üzerinde pusula bile yoktu ve böyle bir yerde kaybolmak hiç de işine gelmezdi doğrusu. Bu nedenle, adımlarını sıklaştırdı.</p>

      <p>Başının üzerinden birkaç beyaz Kutup kuşu geçti. Kutup soğuğuna dayanamazlarmış gibi görünen bu kuşlar aslında özellikle soğuk kış aylarında Kuzey Kutup bölgesinde yaşayan özel bir türdü.</p>

      <p>Pitt, güney yönünde ilerledi ve arkeologların kulübesinden çıkan dumana doğru yürüdü. Fırtına patladığında, kampa sadece on dakika mesafedeydi. Bir dakika önce yirmi kilometre ilerisini görebilirken, şimdi görüşü, birden beş metreye düşüvermişti.</p>

      <p>Doğru bir çizgide yol alabileceğini umut ederek kısa adımlarla koşmaya başladı. Rüzgâr sol tarafından esiyordu, yere yuvarlanıp yönünü şaşırmamak için ağırlığını sol tarafına vererek yoluna devam etti. Rüzgârın şiddeti giderek arttı, artık ayakta güçlükle durabiliyordu. Kollarıyla başını sardı, eğilerek, adımlarını saya saya ilerlemeye çalıştı. Önünü görmeden yürümenin imkânsız olduğunu biliyordu, bu şekilde olduğu yerde dönüp durabilirdi. Böyle bir havada, arkeologların kulübesinin birkaç metre yakınından fark etmeden geçip gidebilir ve yorgunluktan düşünceye kadar da yürümeye devam edebilirdi. Rüzgârın keskin soğuğuna rağmen, üzerindeki kutup giysileri onu koruyordu ve gücünün yerinde olduğundan emindi.</p>

      <p>Kulübenin yakınlarına gelmiş olabileceğini düşündü ve durdu. Yaklaşık otuz adım daha attı, tekrar durdu.</p>

      <p>Sağa doğru üç metre kadar yürüdü. Arkasına döndü, rüzgârın savurduğu karların altında silinmekte olan ayak izlerine baktı. Oraya kadar izlediği güzergâha paralel yürümeye başladı, ilk izlediği güzergâhtaki ayak izleri tümüyle silinene kadar altmış adım gitti. Sonra tekrar sağa birkaç adım atıp bir önceki güzergâha paralel yürümeye başladı. Böylece Pitt sola doğru meyilli yürüyüşünün nispeten doğru bir çizgide gerçekleşmesini sağlıyordu. Bu üçüncü güzergâhta yürürken, korkunç bir tipi içinde birden ayağı kaydı ve metal bir duvara çarptı.</p>

      <p>Metal duvarı izleyip iki köşe döndü ve sonra bir kapıya uzanan ipi buldu. Derin bir oh çekerek kapıyı açtı, içeriye girdi, artık kurtulmuştu.</p>

      <p>Fakat burası arkeologların yaşam mahalli değildi. Açık kazı yerlerinin korunması için kulübe haline getirilmiş kapalı bir mekândı.</p>

      <p>İçerisi çok sıcak sayılmazdı, sıfır derece falandı, ama dışarıdaki fırtınadan kurtulduğuna sevinmişti Pitt.</p>

      <p>Sadece bir fenerle aydınlatılmıştı. Önce yalnız olduğunu sanıyordu ama dikkat edince, yerdeki çukurlardan birinde iki omuz ve bir baş gördü. Çukurdaki kişi diz çökmüştü, sırtı Pitt'e dönüktü ve çukuru dikkatle kazıyordu.</p>

      <p>Pitt ilerleyip çukurun yanına geldi ve öne eğildi.</p>

      <p>"Hazır mısın?" diye sordu.</p>

      <p>Lily birden, korkmaktan çok şaşırarak döndü. Fenerin ışığı gözüne geldiğinden, karşısındaki kişinin kim olduğunu göremiyordu.</p>

      <p>"Neye hazır mıyım?"</p>

      <p>"Kente inmeye."</p>

      <p>Lily şimdi sesi tanımıştı. Feneri aldı ve yavaşça doğruldu. Pitt'in etkileyici gözlerine bakarken, Pitt de hayranlıkla onun fenerin ışığında alev gibi parlayan harika kızıl saçlarını seyrediyordu.</p>

      <p>Lily sağ eldivenini çıkarıp elini uzatırken, "Bay Pitt... değil mi?" dedi.</p>

      <p>Pitt de eldivenini çıkarıp onun elini hafifçe sıktı. "Güzel hanımların bana Dirk demelerini yeğlerim."</p>

      <p>Genç kadın, erkek arkadaşına makyajsız yakalanan genç bir kız gibi mahcup hissetti kendini, bir yandan elindeki nasırları Pitt'in fark edip etmediğini merak etti. Bunlar yetmezmiş gibi heyecandan yüzü de kızarmıştı. "Adım Lily... Sharp," dedi. "Ben ve arkadaşlarım dün geceki yardımlarınız için teşekkür etmek istiyorduk. Yemek konusunda şaka yaptığınızı sanmıştım. Aslında, sizi tekrar göreceğimi ummuyordum."</p>

      <p>Pitt başını, dışardan gelen rüzgâr sesine çevirdi ve "Duyuyorsunuz değil mi?" dedi. "Bu korkunç kar fırtınası bile beni vazgeçiremedi."</p>

      <p>"Çıldırmış olmalısınız."</p>

      <p>"Hayır, sadece bir Kutup fırtınasını atlatabileceğini sanan bir aptalım."</p>

      <p>İkisi de güldüler, aralarındaki gerginlik kaybolmuştu. Lily, çukurdan çıkmaya hazırlandı, Pitt elini uzatıp ona yardım etti. Pitt Lily'nin yüzünü buruşturduğunu görünce canının yandığını anladı ve elini gevşetti.</p>

      <p>Pitt, "Şu anda istirahatta olmanız gerekirdi," dedi.</p>

      <p>Lily gülümseyerek ona baktı, "Biraz ağrım var, biraz da size gösteremeyeceğim yerlerimde hafif yara ve bereler," dedi.</p>

      <p>Pitt feneri alıp çevrede gezdirdi ve yerdeki kaya parçalarıyla toprak kümelerine baktı. "Neler yapıyorsunuz burada?"</p>

      <p>"Burası eski bir Eskimo köyü. İsa'dan sonra birinci ile beşinci yüzyıllar arasında varlığını sürdürmüş bir yerleşim yeri."</p>

      <p>"Bir ismi var mı bu köyün?"</p>

      <p>"Bu yeri beş yıl önce bulan Doktor Hiram Gronquist'in ismine ithafen, buraya Gronquist Körfezi Köyü ismini verdik."</p>

      <p>"Dün gece gördüğüm üç kişiden biri mi?"</p>

      <p>"Evet, bayılmış olan İriyarı adam."</p>

      <p>"Onun durumu nasıl şu anda?"</p>

      <p>"Alnında koca bir şiş var ama başının ağrımadığına ya da dönmediğine yemin ediyor. Ben kulübeden ayrılırken bir hindi kızartıyordu."</p>

      <p>Pitt şaşırmıştı, "Hindi mi?" diye sordu. "Birinci sınıf bir erzak deponuz olmalı."</p>

      <p>"Üniversiteye zengin bir eski öğrenci tarafından ödünç verilen dikey kalkış inişli bir Minerva uçağımız var. İki haftada bir, Thule' den bize bir şeyler getiriyor işte."</p>

      <p>"Bu kadar kuzeyde, kazıların, toprağın erimeye başladığı yaz ortalarında yapıldığını sanırdım."</p>

      <p>"Genelde öyledir zaten. Fakat köyün merkezi üzerinde bulunan ısıtmalı prefabrike koruma sayesinde Nisan'dan Ekim'e kadar çalışabiliyoruz."</p>

      <p>"Olağanüstü bir şeyler bulduğunuz oldu mu hiç? Yani, buraya ait olmayan bir şeyler?"</p>

      <p>Lily garip bir ifadeyle onun yüzüne bakarak, "Neden sordunuz?" dedi.</p>

      <p>Pitt omuzlarını silkti. "Hiç. Sadece merak işte."</p>

      <p>"Eskimoların tarih öncesi yaşam koşulları ve teknolojileri hakkında ipuçları verebilecek nitelikte yüzlerce elişi sanat eseri çıkardık. İncelemek isterseniz hepsi kulübede duruyorlar."</p>

      <p>"Acaba hindi yerken onlara bakma imkânı bulabilecek miyim?"</p>

      <p>"Gayet tabii. Misafirimiz olursanız Doktor Gronquist de sevinir. Mükemmel bir aşçıdır."</p>

      <p>"Aslında ben hepinizi alıp gemide yemeğe götürmek istiyordum, ama kar fırtınası planımı alt üst etti."</p>

      <p>"Masamızda bir misafir görmekten hepimiz mutlu olacağız."</p>

      <p>"Olağandışı bir şey buldunuz, değil mi?" diye sordu Pitt yine ansızın.</p>

      <p>Lily’nin gözleri kuşkuyla açıldı. "Bunu nasıl bilebilirsiniz ki?"</p>

      <p>"Yunan mı, Roma mı?"</p>

      <p>"Roma imparatorluğu, daha doğrusu Bizans."</p>

      <p>Pitt'in gözleri birden kısılmıştı, genç kadını tekrar zorladı. "Tamam da, nasıl Bizans yani? Çok mu eski?"</p>

      <p>"Bulduğumuz şey, altın bir sikke. Dördüncü yüzyıl sonlarına ait."</p>

      <p>Pitt birden rahatladı. O, derin bir nefes alırken, genç kadın da kuşku ve biraz da öfkeyle ona bakıyordu.</p>

      <p>Lily dayanamayarak, "Sadede gelin artık," diye çıkıştı.</p>

      <p>Pitt elini kaldırıp ona sakin olmasını işaret etli ve "Şimdi söyleyeceğimi dikkatle dinleyin," diye ağır ağır konuştu, "Fiyorda doğru uzanan deniz yatağında bir sürü amfora olduğunu söylersem ne yaparsınız?"</p>

      <p>Lily şaşkındı. "Amforalar mı? Ciddi misiniz?"</p>

      <p>"Sualtı kameralarımızla onların filmini çektim."</p>

      <p>Genç kadın rüyadaymış gibi, "Gelmişler," diye mırıldandı. "Atlantik'i gerçekten geçip buralara kadar gelmişler demek. Romalılar, Grönland'a Vikingler'den önce gelmişler."</p>

      <p>Pitt elini, Lily'nin beline hafifçe atıp genç kadını kapıya doğru yönlendirirken, "Durum onu gösteriyor," dedi. Sonra da, "Şey, fırtına geçinceye kadar burada hapis mi kalacağız, yoksa şu kapı dışındaki ip kulübeye kadar uzanıyor mu?" diye sordu.</p>

      <p>Genç kadın başını salladı. "Evet, uzanıyor," dedi. Sustu ve sikkeyi bulduğu kazı yerine baktı. "Yunanlı gemici Pythias M.Ö. 350'de destansı bir seyahate çıkmış. Rivayete göre, Atlantik'te kuzeye doğru yol almış ve İzlanda'ya varmış. Yedi yüz elli yıl sonra, bu kadar kuzey ve batıya yapılan bir Roma seyahati hakkında kayıtlar ya da efsaneler olmaması oldukça garip geliyor bana," dedi.</p>

      <p>Pitt, "Pythias şanslıydı, vatanına dönüp hikâyesini anlatabildi," dedi.</p>

      <p>"Yani sizce buralara kadar gelen Romalılar dönüşte öldüler mi?"</p>

      <p>Pitt garip bir gülümsemeyle genç kadının yüzüne baktı ve "Hayır, sanırım hâlâ buradalar," dedi. "Ben ve siz, güzel bayan, onları bulacağız."</p>

      <p><br /></p>
    </div>
  </div>
</body>
</html>
