<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h1>Öncüler</h1>

      <p>15 Temmuz M. S. 391 Bilinmeyen Bir Ülke</p>

      <p>Belli belirsiz titrek bir ışık, dehlizin karanlığında ürkütücü bir biçimde dans ediyordu. Dizlerinin altına kadar inen, yün bir harmaniye ye sarınmış adam durakladı, elindeki yağ kandilini başının üstüne doğru kaldırdı. Soluk ışık, altın ve kristalden yapılmış bir tabutun içindeki cansız bedeni aydınlatarak arkadaki düz duvara, garip, kıpırtılı gölgeler yansıttı. Harmaniydi adam bir an tabutun içindeki cansız bedenin donuk gözlerine baktı, sonra kandili indirerek döndü.</p>

      <p>Bir ölüm sessizliği içinde, uzun bir sıra halinde duran nesneleri inceledi. Öylesine çoktular ki, uzun mağaranın karanlığının da etkisiyle sonsuza kadar uzanıp gidiyor gibi görünüyorlardı.</p>

      <p>Junius Venator, sandaletlerini mağaranın engebeli zemininde sürüye sürüye yürümeye başladı. Dehliz genişledikçe genişledi ve büyük bir galeri çıktı önüne. Galerinin on metre yüksekliğindeki kubbe biçimli tavanı kemerler üzerine oturtulmuştu. Kireç taşına oyulmuş oluklar duvarlardan kıvrıla kıvrıla iniyordu; böylece sızan su bu olukların yardımıyla derin havuzlara aktarılıyordu. Duvarlara, bronzdan yapılmış binlerce garip, yuvarlak kabın doldurduğu oyuklar sıralanmıştı. Ortada düzenli bir biçimde yığılmış tahta sandıklar olmasa, insan burayı Roma'nın altındaki yeraltı mezarlarından biri sanabilirdi.</p>

      <p>Venator, sandıklara iliştirilmiş bakır levhacıklara bakarak, üstlerindeki numaraları, açılır kapanır küçük bir masaya yaydığı papirüs tomarında yazılı numaralarla karşılaştırdı. Hava kuruydu, ağırdı; tenini kaplayan toz tabakası arasından ter damlacıkları akmaya başladı. İki saat sonra, her şeyin yerli yerinde olduğunu öğrenmekten memnun, tomarı katlayıp belindeki kuşağa soktu.</p>

      <p>Galerideki eşyalara son bir kere uzun uzun baktı ve üzüntüyle iç çekti. Onları bir daha göremeyeceğini, onlara bir daha dokunamayacağını biliyordu. Yorgun düşmüştü; dönüp kandili ileriye doğru tutarak dehlizde yürümeye başladı.</p>

      <p>Genç değildi Venator, elli yedisine gelmişti, yaşadığı çağa göre yaşlı sayılırdı. Ağarmış saçları, kırışıklıklarla dolu yüzü, çökük yanakları, yorgun adımları, artık yaşama bağlı olmayan bir adamın bitkinliğinin belirtileriydi. Yine de, içinin derinliklerinde bir çeşit tatmin duyuyordu. Büyük tasarı gerçeğe dönüşmüştü, omuzlarındaki ağır yük kalkmıştı. Artık geriye bir tek o uzun Roma yolculuğunu hayırlısıyla bitirmek kalmıştı.</p>

      <p>Tepeye çıkan dört dehlizi daha geçti. Biri, taş yığınlarıyla kapatılmıştı. Kazıda çalışan kölelerden on ikisi, tavan çöktüğünde ölmüştü. Hâlâ oradaydılar, ezilmiş ve toprağa gömülmüşlerdi. Pek üzüntü duymuyordu Venator. Yıllar boyunca imparatorluğun madenlerinde acı içinde çalışıp, sürekli aç yaşayarak hastalıklarla pençeleşmeden ya da çalışamayacak hale geldikleri için bir yana atılmadan önce ölmeleri daha iyiydi onlar için.</p>

      <p>Soldaki uzun geçide saptı, belli belirsiz görünen gün ışığına doğru yürüdü. Tepedeki giriş deliği, en büyük sandıkların içeri girebileceği büyüklükte, iki buçuk metre çapındaydı.</p>

      <p>Ansızın uzaklardan gelen bir çığlık yankılandı geçidin duvarlarında. Venator, endişeyle kaşlarını çattı, adımlarını hızlandırdı. Gün ışığına çıkar çıkmaz gözlerini kırpıştırdı. Durakladı, biraz ötedeki yamaca kurulmuş kampa baktı. Bir grup Romalı asker, barbar kavminden birkaç kadının çevresine toplanmıştı. Genç bir kız, bir çığlık daha atarak kaçmaya çalıştı. Az kalsın çemberi yarıp kaçıyordu da, ama askerlerden biri onu uzun siyah saçlarından yakaladı. Çekince, kız diz üstü yere düştü.</p>

      <p>İriyarı bir asker Venator'u gördü ve ona yaklaştı. Dev gibi bir adamdı bu, kamptakilerin hepsinden uzun boyluydu, geniş omuzları vardı, meşe ağacının kollarına benzeyen kollarından sarkan elleri dizlerine değiyordu neredeyse.</p>

      <p>Latinius Macer adlı bir İspanyol’du bu, kölelerden sorumluydu. Venator'u selamladı, kendisinden umulmayacak ince bir sesle, "Her şey tamam mı?" diye sordu.</p>

      <p>Venator, başını salladı. "Sayım bitti. Girişi kapatabilirsiniz."</p>

      <p>"Kapatıldı bil."</p>

      <p>"Nedir kamptaki bu kargaşa?"</p>

      <p>Macer siyah, soğuk gözleriyle askerlere bir göz attı, sonra yere tükürdü. "Salak lejyonerler sıkıntıdan beş fersah ileride, kuzeydeki bir köyü bastı. Anlamsız bir kıyım. En az kırk barbar öldürüldü. Sadece onu erkekti, gerisi kadınlarla çocuklar. Durup dururken. Ne altın, ne de katır boku değerinde bir eşya. Oynaşmak için birkaç suratsız karıyla döndüler. O kadar."</p>

      <p>Venator'un yüzü gerildi, "Kıyımdan kurtulan barbar olmuş mu?" diye sordu, adam kaçmış diye duydum."</p>

      <p>"Öteki köyleri ayaklandırırlar. Severus arı kovanına çomak sokmuş anlaşılan."</p>

      <p>"Severus!" Macer bu adı söylerken bir balgam daha fırlattı yere. "Yüzbaşıyla adamlarının uyumaktan, şaraplarımızı içmekten başka bir şey yaptıkları yok. Bana kalırsa, başımıza bela ettik o tembelleri.</p>

      <p>Venator, "Bizi korumak için tutulmuşlardı," diye hatırlattı.</p>

      <p>"Neye karşı?" diye sordu Macer. "Böcek ve yılan yiyen ilkel dinsizlere karşı mı?"</p>

      <p>"Köleleri topla da dehlizin girişini kapattır. İyice kapatın. Biz gittikten sonra barbarlar oraya girememeli."</p>

      <p>"Korkma. Gördüğüm kadarıyla, bu lanet ülkede kimse maden işçiliğini bilmiyor." Macer durakladı, geçidin girişine yerleştirilmiş destekleri, dev kütük yığınını gösterdi. "Bunları çektik mi, değerli antikaların güvende sayılır. Hiçbir barbar yaklaşamaz onlara. Elle kazımakla başa çıkılmaz."</p>

      <p>Venator rahatladı biraz, Macer'den ayrılıp öfkeyle Domitius Severus'un çadırına yöneldi. Askeri birliğin özel simgesi olan, bir mızrağın tepesine yerleştirilmiş gümüş boğa figürünün altından geçti; yolunu kesen nöbetçiyi elinin tersiyle itti.</p>

      <p>Yüzbaşı açılır kapanır bir iskemleye oturmuş, yerde oturan, çıplak, kir pas içindeki bir barbar kadını seyretmekteydi. Garip sesler çıkarıyordu kadın. Gençti; olsa olsa on dördündeydi. Severus'un üstünde, sol omzuna düğümlenmiş kırmızı bir harmaniye vardı. Çıplak kollarında pazılarını süsleyen bronz kolluklar görülüyordu. Bu kollar, bir askerin kılıç ve kalkanla eğitilmiş kaslı kollarıydı. Severus, Venator'un böyle ansızın gelmesine aldırmadı bile.</p>

      <p>Venator soğuk, alaycı bir sesle, "Demek zamanını böyle geçiriyorsun, Domitius?" dedi. "Dinsiz bir çocuğun ırzına geçip Tanrı' inayetine hakaret etmekle yani?"</p>

      <p>Severus sert, gri gözlerini ağır ağır Venator'a çevirdi. "Hıristiyanlık vaazlarını dinlemek için hava çok sıcak. Benim tanrım, seninkinden çok daha hoşgörülüdür."</p>

      <p>"Doğrudur, ama sen puta tapıyorsun."</p>

      <p>"Tercih meselesi, ikimiz de tanrılarımızla yüz yüze gelmedik. Hangimizin haklı olduğunu kim bilir?"</p>

      <p>"Isa, gerçek Tanrı’nın oğluydu."</p>

      <p>Severus sıkılarak baktı Venator'a. "Artık beni rahatsız ediyorsun. Ne söyleyeceksen söyle de, bir an önce git."</p>

      <p>"Bu zavallı dinsizi beceresin diye mi?"</p>

      <p>Yanıt vermedi Severus. Ayağa kalktı, şarkı söyler gibi garip sesler çıkaran kızı kolundan tutup çadırındaki döşeğe fırlattı.</p>

      <p>"Sen de katılır mısın Junius? istersen önce sen buyur."</p>

      <p>Venator gözlerini yüzbaşıya dikti. İçini bir ürperti sardı. Roma ordusunun piyade bölüğüne komuta eden bir yüzbaşının çetin biri olması doğaldı. Ancak bu adam düpedüz acımasız biriydi, vahşinin tekiydi.</p>

      <p>"Buradaki görevimiz tamamlandı," dedi Venator. "Macer'le köleler mağaranın ağzını kapatacaklar. Çadırları toplayıp gemilere dönebiliriz."</p>

      <p>"Yarın Mısır'dan ayrılışımızın on birinci ayı doluyor. Buranın keyfini bir gün daha çıkartsak kıyamet mi kopar?"</p>

      <p>"Görevimiz yağmalamak değildi. Barbarlar öç almak isteyecek. Biz azınlıktayız, onlar çoğunlukta."</p>

      <p>"Ben ve askerlerim barbarlardan gelebilecek her türlü saldırıyı püskürtebiliriz."</p>

      <p>"Adamların paralı asker olarak bir hayli hımbıllaştılar."</p>

      <p>Severus kendine güvendiğini gösteren bir gülümseyişle, "Savaşmayı unutmadılar ama" dedi.</p>

      <p>"Onuru için ölmeyi göze alırlar mı peki?"</p>

      <p>"Niye alsınlar? Ya da niye alalım? imparatorluğun güzel devirleri çoktan geçip gitti. Bir zamanlar Tiber kıyısındaki o görkemli kent, mezbeleye döndü artık. Damarlarımızda akan kanın pek azı Roma kanı. Adamlarımın çoğu taşralı, ben İspanyol’um, sense Yujunius. Kargaşanın yaşandığı şu günlerde, taa doğuda hiç görmediğimiz kentlere hükmeden bir İmparator’a neden bağlı kalıyor Junius, benim adamlarım bu işten para kazandıkları için, dövüşmeleri karşılığında para aldıkları için dövüşürler."</p>

      <p>"Barbarlar onlara başka seçenek bırakmazlar belki."</p>

      <p>"Zamanı gelince o pisliklerle başa çıkarız."</p>

      <p>"Biz yine de çatışmadan kaçınalım. Karanlık basmadan gitsek diyorum..."</p>

      <p>Venator'un lafı, yeri sarsan korkunç bir gümbürtü nedeniyle yarım kaldı. Çadırdan fırladı, ileride yükselen duvara baktı. Köleler destekleri çekince, tonlarca kaya çığ gibi düşerek mağaranın ağzını kapatmıştı. Büyük bir toz bulutu kaplamıştı vadiyi. Yankılanan gümbürtüyü kölelerle askerlerin sevinç çığlıkları izledi.</p>

      <p>"Tamam," dedi Venator; sesi ağır, yüzü bitkindi. "Çağların bilgisi güvende artık."</p>

      <p>Severus yanma gidip durdu. "Yazık ki, bizim için aynı şeyi söylemek olanaksız."</p>

      <p>Venator döndü. "Tanrı, eve sağ salim ulaşmamızı sağladığı sürece neden korkacağız?"</p>

      <p>Dümdüz bir sesle, “İşkence ve ölümden," dedi Severus. "İmparator’a meydan okuduk. Theodosius kolay kolay unutmaz. imparatorlukta saklanabileceğimiz bir yer yok. En iyisi yabancı bir ülkeye sığınalım."</p>

      <p>"Karımla kızım... beni Antakya'daki evimizde bekleyeceklerdi."</p>

      <p>"İmparatorun adamları onları çoktan tutuklamıştır. Belki ölmüş, belki de köle olarak satılmışlardır."</p>

      <p>Venator inanmaz bir tavırla başını iki yana salladı. "Onları benim dönüşüme kadar koruyacak güçlü dostlarım var," dedi.</p>

      <p>"Dostlar tehdit edilebilir, satın alınabilir."</p>

      <p>Venator'un gözleri savunma güdüsüyle iri iri açıldı ansızın. "Bu başarımız her şeye değer. Eğer yolculuğumuzla ilgili kayıtlar ve buranın haritası olmadan dönersek her şey boşa gider," dedi.</p>

      <p>Severus yanıt verecekti ki, komutan yardımcısı Artorius Noricus'un koşarak yamacı tırmandığını, çadıra doğru geldiğini gördü. Genç asker uzaktaki kayalıkları gösteriyordu; esmer yüzü öğle sıcağında pırıl pırıl parlıyordu.</p>

      <p>Venator güneşe karşı elini siper ederek yukarı baktı. Ağzı incecik bir çizgi biçiminde kapandı. "Barbarlar Severus. Köyleri yağma edildiği için öç almaya gelmişler."</p>

      <p>Tepeler karınca sürüsüyle dolmuş gibiydi. Bini aşkın barbar kadın ve erkek, ülkelerine gelen acımasız yabancılara bakıyordu. Oklarla, yaylarla, köseleden yapılmış kalkanlarla, sivri uçlu mızraklarla silahlanmışlardı. Bazılarının ellerinde kısa tahta saplara bağlanmış taşlardan yapılma baltalar vardı. Erkeklerin üzerinde peştamaldan başka bir şey yoktu.</p>

      <p>Taş gibi sessiz, yabani, boş boş bakan gözleriyle, yaklaşan bir fırtınanın habercisi gibi orada duruyorlardı.</p>

      <p>Noricus, "Barbarların bir kolu gemilere giden yolumuzu kesti!" diye bağırdı.</p>

      <p>Venetor kireç gibi bembeyaz bir suratla Severus'a döndü. "Senin aptallığının sonucu bu Severus." Sesi öfkeden titriyordu. "Hepimizi öldürdün." Sonra dizlerinin üstüne çöküp dua etmeye koyuldu.</p>

      <p>Severus alayla, "Dindarlığın barbarları kuzuya çevirmez dostum," dedi. "Bizi ancak kılıçlarımız kurtarabilir." Döndü, Noricus'u kolundan tutup buyruk yağdırmaya başladı. "Söyle borazancıya, savaş borusu çalsın. Latinius Macer köleleri silahlandırsın. Askerler yakın çarpışma düzenine geçsin. Irmağa bu düzenle ilerleyeceğiz."</p>

      <p>Noricus sertçe selam verip kampın ortasına doğru koştu.</p>

      <p>Altmış asker hemen kare biçiminde düzene geçtiler. Suriyeli okçular iki yanda, kölelerin aralarında yer aldılar; Romalılar ön ve arka saflardaydı. En ortada ise Mısırlı ve Yunanlı yaverleri ve üç kişilik sağlık ekibiyle Venator duruyordu.</p>

      <p>Dördüncü yüzyıl Roma’sının belli başlı piyade silahları iki yanı da keskin, sivri uçlu, seksen santim uzunluğundaki kılıç, 'gladius' ile yaklaşık iki metre uzunluğundaki mızrak, 'pilum'du. Askerler ters çevrilmiş jokey keplerine benzeyen, yanaklarını örten menteşeli bölümleri kayışla çenelerinin altından bağlanmış demir başlıklar; gövdelerini saran, omuzlarını örten, metal parçalardan oluşmuş zırhlar ve ayaklarına kadar inen uzun dizlikler giymişlerdi. Savunma silahı olarak da sert, ahşap kalkan kullanıyorlardı.</p>

      <p>Barbarlar, saldıracakları yerde onları ağır ağır kuşattılar. İçlerinden bazıları, askerlerin gözünü korkutup düzenlerini bozmak için garip sesler çıkarıp bağırarak üzerlerine yürüdü. Ama sayıca çok az olan Romalılar paniğe kapılıp kaçmaya kalkışmadılar.</p>

      <p>Yüzbaşı Severus, korku duymayacak kadar deneyimliydi. Öne çıkıp çevreyi inceledi, her taraf barbarlarla kaynıyordu.</p>

      <p>Alaylı bir şekilde el salladı onlara. Daha önce de sayıca kendilerinden üstün düşmanlarla savaşmıştı. Lejyona on altı yaşında katılmıştı. Tuna'da Gotlar'la, Ren'de Franklarla çarpışırken gösterdiği olağanüstü cesaret yüzünden çeşitli nişanlarla ödüllendirilmiş, orduda yükselmişti. Emekliye ayrıldıktan sonra paralı asker olmuş, en çok parayı verenin hizmetine girmişti; şimdi de Junius Venator'un hizmetindeydi.</p>

      <p>Adamlarına güveni tamdı Severus'un. Askerlerin miğferleri ve kınlarından çıkarılmamış kılıçları güneşte parlıyordu. Güçlü savaşçılardı, yenilgi nedir bilmezlerdi.</p>

      <p>Hayvanların çoğu, bu arada kendi atı da, Mısır'dan yaptıkları yorucu yolculukta can vermişti; bu yüzden adamlarının önünde yürüyerek ilerliyor, birkaç adımda bir durarak ihtiyatlı gözlerle düşmanı inceliyordu.</p>

      <p>Sonunda barbarlar kayalara vuran azgın dalgaların sesine benzer korkunç çığlıklar atarak kopup geldiler, güneşin kavurduğu yamaçlardan inip Romalılara saldırdılar. İlk saldırı, askerlerin uzun mızrakları ve Suriyeli okçuların attıkları oklarla savuşturuldu. İkinci saldırı dalgası da ön saflara çarpıp orağın biçtiği ekinler gibi kesildi. Parıldayan kılıçlar artık parlamıyordu, barbar kanıyla kıpkırmızı kesilmişlerdi. Latinius Macer'in kırbacı ve tehditleri işe yaramış, köleler de yerlerinden hiç kıpırdamamışlardı.</p>

      <p>Barbarlar yeni kuvvetlerin de katılmasıyla gittikçe artan bir sayıda çemberi daraltırken, birlik de ağır ağır ilerlemeye çalışıyordu. Yamacın kıraç topraklarına kırmızı kan lekeleri karışmıştı. Çıplak gövdeler cansız yere seriliyordu boyuna. Arkadan gelenler, göğüslerine, karınlarına saplanan demirlerle parçalanıp yere düşen ölüler yığınının üstüne basarak geçiyorlardı. Barbarlar, göğüs göğüse müthiş Roma disipliniyle boy ölçüşecek nitelikte değildi.</p>

      <p>Savaşın seyri değişmişti. Yabancıların kılıçları ve mızraklarıyla başa çıkamayacaklarını anlayan barbarlar; geri çekilip toplandılar. Erkekler ok ve mızrak, kadınlar da iri taşlar atmaya başladılar.</p>

      <p>Romalılar kalkanlarını başlarının üstüne tutup büyük bir kaplumbağa gibi, ağır ağır ırmağa ve daha güvencede olacakları gemilere doğru ilerlemeyi sürdürdüler. Barbarlara kayıp verdirenler Suriyeli okçulardı şimdi. Köleler, yeteri kadar kalkan olmadığı için, fırlatılan oklara, mızraklara karşı korumasız bir biçimde savaşıyorlardı. Uzun, yorucu yolculuktan ve mağaradaki kazıdan ötürü bitkindi hepsi. Çoğu yere yığılarak geride kalıyor ve barbarlar tarafından anında acımasızca paramparça ediliyorlardı.</p>

      <p>Severus bu tür çarpışmalara alışıktı, Britonlar'a karşı da böyle savaşmıştı. Düşmanların dikkatsiz ve eğitimsiz olduklarını görünce, durup herkesin silahını yere atmasını istedi. Barbarlar onların teslim olduklarını sanıp alelacele saldırdılar. Ardından Romalılar, Severus'un buyruğuyla kılıçlarını yerden alıp karşı saldırıya geçtiler.</p>

      <p>Yüzbaşı iki kaya parçasını savuşturarak kılıcını ustalıkla sallamaya başladı. Ayaklarının dibine dört barbar yığıldı. Derken birini kılıcının düz yüzeyiyle yere devirdi, yanında beliren bir diğerinin boğazını kesti. Yarı çıplak barbarlar göğüs göğüse çarpışmayı bırakıp çekildiler.</p>

      <p>Severus bundan yararlanarak adamlarını saydı. Altmış askerinden on ikisini kaybetmişti, kimi ölmüştü kimi de can çekişiyordu. On dördü çeşitli yaralar almıştı. En büyük zararı köleler görmüştü. Yarısından çoğu ya ölmüştü ya da kaybolmuştu.</p>

      <p>Harmaniyesinden yırttığı bir bez parçasıyla kolunu sarmakta olan Venator'a yaklaştı. Yunanlı bilge, mağaradaki eşyaların dökümünün yazılı olduğu tomarı kuşağının içinde saklıyordu hâlâ.</p>

      <p>"Bakıyorum da hâlâ aramızdasın dostum."</p>

      <p>Venator ona baktı; bakışlarında korkuyla karışık bir kararlılık okunuyordu, "Sen benden önce öleceksin Severus," dedi.</p>

      <p>"Bir tehdit mi bu, yoksa kehanet mi?"</p>

      <p>"Fark eder mi? Hiçbirimiz imparatorluğu bir daha göremeyeceğiz.</p>

      <p>Severus yanıt vermedi. Çarpışma yeniden başlamıştı çünkü barbarlar, Romalılar'ın kalkanlarına çarpan ve gökyüzünün kararmasına neden olacak kadar çok mızrak ve taşla saldırıya geçmişlerdi. Severus, sayısı azalmış birliğin önündeki yerini aldı hemen.</p>

      <p>Romalılar cesaretle dövüşüyorlardı, ama sayıları gittikçe azalmaktaydı. Suriyeli okçuların hemen hemen hepsi ölmüştü. Barbarların ise ardı arkası kesilmiyordu. Kare biçimindeki düzen iyice küçülmüştü artık. Sağ kalanların çoğu yaralıydı, sıcaktan ve susuzluktan bitkin düşmüşlerdi. Gittikçe daha ağır savrulan kılıçları boyuna el değiştiriyordu.</p>

      <p>Barbarlar da yorgundu, büyük kayıplar vermişlerdi, ama ırmağa inen yamacı bırakmıyorlardı; inatla çarpışmayı sürdürüyorlardı. Yere yığılmış her askerin çevresinde en az altı barbar cesedi vardı. Paralı askerlerin ölüleri, atılan oklarla iğne yastıklarına dönmüştü.</p>

      <p>Kölelerin gözcüsü dev Macer dizinden ve kalçasından yaralanmıştı. Ayaklarının üstünde durabiliyordu, ama arkadaşlarının gerisinde kalmıştı. Sonunda durdu ve yirmi barbar tarafından hemen Kılıcını yel değirmeni gibi savurmaya başladı ve üç barbarı ikiye böldü; ötekiler geri çekilip hayret verici gücü karşısında durakladılar. Macer bağırarak onlara yaklaşmalarını, dövüşmelerini işaret etti.</p>

      <p>Barbarlar derslerini almışlardı; göğüs göğüse çarpışmaktan kaçındılar. Macer'i mızrak yağmuruna tuttular. Aldığı beş yaradan oluk oluk kan akmaya başladı Macer'in. Dev adam, gövdesine saplanan mızrakları çekip çıkardı. Bir barbar yaklaştı, mızrağını fırlatarak Macer'in boğazına sapladı. Kan kaybından gücü tükenen Macer, toprağa yığıldı. Barbar kadınlar, aç kurt sürüsü gibi başına üşüşerek onu taşlarla paramparça ettiler.</p>

      <p>Irmak kıyısından dik bir kayalık ayırıyordu sadece. Kayalığın arkasındaki gök, maviden turuncuya dönüvermişti sanki. Derken kapkara bir duman bulutu yükseldi aniden ve yanık tahta kokusu yayıldı etrafa.</p>

      <p>Venator önce şaşırdı ama şaşkınlığı hemen umutsuzluğa dönüştü.</p>

      <p>"Gemiler!" diye bağırdı. "Barbarlar gemilere saldırıyor!"</p>

      <p>Kan içindeki köleler panikle ırmağa doğru koşmaya başladılar. Yamaçlardan inen barbarlar onlara deli gibi saldırdılar. Kölelerin çoğu ellerini kaldırarak teslim olmak istedi; ama hemen öldürüldü bodur ağaçların altında savaşmaya kalkıştılar; barbarlar onları da paramparça etti. Bu yabancı ülkenin toprağı kefen, bodur çalıları da mezar taşları oldu hepsine.</p>

      <p>Severus ile sağ kalmış askerleri çarpışa çarpışa kumtaşının tepesine çıktılar; ansızın kalakaldılar orada, kanlı savaşı unutup aşağı felakete diktiler gözlerini.</p>

      <p>Ateş sütunları bir duman bulutuna dönüşüp kıvrıla kıvrıla yılan gibi yükseliyordu havaya. Tek kaçış umutları olan donanma, ırmak kıyısında yanıyordu. Mısır'dan aldıkları tahıl gemileri alevler arasında cayır cayır yanıyordu.</p>

      <p>Venator kendine yol açarak ön safa, Severus'un yanına gitti. Yüzbaşı sessizdi; harmaniyesiyle zırhı ter ve kan lekeleri içindeydi. Alev ve duman denizine bakıyordu umutsuzlukla; alev alev yelkenler, kıvılcımlar arasında yok olurken onun gözlerine yenilginin korkunç gerçeğini dağlıyorlardı.</p>

      <p>Gemiler kıyıya demirlemişti; hepsi korumasızdı. Barbarlar, gözcü bırakılan birkaç denizciyi öldürüp her şeyi ateşe vermişlerdi. Sadece küçük bir ticaret gemisi, barbarlardan nasılsa kurtulabilen tayfalarının ustalığıyla kaçabilmişti. Dört gemici yelkenleri açmaya, birkaç kişi de bütün güçleriyle kürek çekerek derin suların güvenliğine ulaşmaya çalışıyordu.</p>

      <p>Venator burnunda yağan kurumların kokusunu, ağzında da felaketin acısını duyuyordu şimdi. Gökyüzü bile kıpkırmızı görünüyordu ona. Çaresiz bir öfke içindeydi. Geçmişin paha biçilemez bilgilerini korumak için titizlikle uyguladığı tasarıya olan inancı, içinin bir yerlerinde ölüp gitmişti artık.</p>

      <p>Omzuna bir el dokundu; dönünce, Severus'un gözlerindeki o soğuk, garip, alaycı bakışı gördü.</p>

      <p>Yüzbaşı, “İyi bir şarapla sarhoş olup güzel bir kadını becerirken ölmek isterdim hep," dedi.</p>

      <p>Venator belli belirsiz bir sesle, “İnsanın nasıl öleceğini ancak Tanrı bilir," diye yanıt verdi.</p>

      <p>"Bana kalırsa, şansın daha büyük bir payı var."</p>

      <p>"Saçmalık. Düpedüz saçmalık."</p>

      <p>"Hiç olmazsa senin gömdüklerin güvende," dedi Severus. "O kaçan denizciler, imparatorluğun bilginlerine burada ne yaptığımızı nasıl olsa anlatırlar."</p>

      <p>Venator, başını iki yana sallayarak, "Hayır," dedi. "Kimse o cahil denizcilerin anlatacaklarına inanmaz." Dönüp uzaklardaki alçak tepelere baktı. "Sonsuza kadar orada saklı kalacaklar."</p>

      <p>"Yüzme bilir misin?"</p>

      <p>Venator'un gözleri Severus'a döndü. "Yüzme mi?"</p>

      <p>"Gemiye yetişebilirim dersen, suya varıncaya kadar seni korumaları için beş adamımı veririm."</p>

      <p>"Pek... Pek bilemiyorum." Irmağın sularına, gemiyle kıyı arasında gittikçe açılan araya baktı.</p>

      <p>Severus, "Gerekirse sal olarak tahta parçalarını kullanırsın," dedi sertçe. "Acele et, birkaç dakika sonra hepimiz tanrılarımıza kavuşacağız."</p>

      <p>"Sen ne yapacaksın peki?"</p>

      <p>"Baki kalmak için bu tepenin diğer yerlerden bir farkı yok."</p>

      <p>Venator yüzbaşıya sarıldı. "Tanrı seninle olsun."</p>

      <p>"Seninle olması, daha iyi."</p>

      <p>Severus döndü, yaralı olmayan askerlerden beşini seçti hemen, Venator'u ırmağa kadar korumalarını söyledi. Sonra da dağılmış düzeni son savunma için yeniden toparlamaya gitti.</p>

      <p>Beş asker Venator'u ortalarına aldı. Bağırarak, ürkmüş barbarlar arasından yol açarak ırmağa doğru koştular. Gözlerini kan bürümüş çılgınlar gibi kılıç sallıyor, vuruyor, öldürüyorlardı.</p>

      <p>Venator artık acı duymayacak kadar yorulmuştu, ama kılıcı bir an bile tereddüt etmiyor, ayakları bir kez olsun tökezlemiyordu. Bilim adamı bir cellat kesilmişti şimdi. Dönüşü olmayan yola çoktan girmişti. Sadece acımasızlık duyuyordu içinde; ölüm korkusu tümüyle yok olmuştu.</p>

      <p>Kavurucu sıcakta deli gibi çarpışıyorlardı. Yanık et kokusunu duyabiliyordu Venator. Dumanlar arasından çarpışarak geçerken harmaniyesinden bir parça daha koparıp ağzıyla burnunu kapattı.</p>

      <p>Askerler Venator'u son nefeslerine kadar koruyarak aşağı indiler. Venator, ayakları suya değer değmez kendini ırmağa bıraktı. Su dizlerine kadar yükselince de daldı. Yanan gemilerin birinden düşen bir direk gördü ileride, arkasına bakmadan ona doğru yüzdü.</p>

      <p>Kayalıktaki askerler kendilerine yapılan her saldırıya karşı koyabiliyorlardı hâlâ. Barbarlar bir yandan kendilerini korumaya çalışıyor, bir yandan da Romalıların zayıf noktalarını kolluyorlardı. Toplanarak dört kere saldırdılar, dört kere de geri çekilmek zorunda kaldılar; ama her çekilişten önce yorgun askerlerden birkaçını daha öldürdüler. Romalıların kare düzeni gittikçe küçülüyordu; askerler omuz omuza dövüşüyorlardı artık. Tepe ölülerle, can çekişenlerle örtülmüştü; kanları yamaçtan dere gibi akıyordu. Romalılar hâlâ direniyordu.</p>

      <p>Severus, gövdesine saplanan okları kırıp çarpışmaya devam etti.</p>

      <p>Çevresi barbarların ölü bedenleriyle doluydu. Severus'un yanında bir avuç asker kalmıştı. Hepsi birer birer ellerinde kılıçları, üstlerine yağan kayalar, mızraklar, oklarla can verdiler.</p>

      <p>Son ölen kişi Severus oldu. Bacakları tutmuyordu artık, kolları kılıcını kaldıramıyordu. Dizlerinin üstüne çöktü, kalkmaya çabaladı, göğe bakarak usulca mırıldandı.</p>

      <p>"Anne, baba kollarınıza alın beni."</p>

      <p>Sanki çağrısına yanıt verirmişçesine, barbarlar saldırıya geçti, onu taşlamaya başladılar; sonunda ölüm Severus'u acılarından kurtardı.</p>

      <p>Venator suda direği yakaladı, bacaklarını sallayarak yüzmeye, kaçan gemiye yetişmeye çalıştı. Çabası boşunaydı. Irmağın akıntısı ve rüzgâr, ticaret gemisini gittikçe uzaklaştırıyordu.</p>

      <p>Gemidekilere bağırdı, boşta kalan kolunu çılgıncasına salladı. Güvertede birkaç denizci ile geminin arka tarafında, kucağında bir köpek olan bir kız vardı; kıllarını bile kıpırdatmadan baktılar ona, gemiyi yaklaştırmak için hiç çaba göstermediler. Sanki Venator yokmuş gibi ırmak boyunca kaçmayı sürdürdüler.</p>

      <p>Terk edildiğini anladı. Kurtuluş yoktu. Tanrı'nın kendisini unuttuğunu düşünerek yumruğunu direğe indirip hıçkıra hıçkıra ağlamaya başladı. Gözlerini kıyıya çevirdi son kere, kıyıma baktı.</p>

      <p>Sefer sona ermiş, bir karabasan içinde yok olup gitmişti.</p>
    </div>
  </div>
</body>
</html>
