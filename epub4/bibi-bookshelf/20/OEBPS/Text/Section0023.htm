<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>24</h2>

      <p>Yezid villasının yemek salonuna girdi ve başının hafif bir hareketiyle masadakileri selamladı, “İnşallah, dostlarım yemeklerden memnun kalmışsınızdır." dedi.</p>

      <p>Yezid'in yakın destekçilerinden biri olan Muhammed el-Hakim isimli molla, sandalyesini geriye iterek ayağa kalktı ve "Her zamanki gibi nefis yemekler Ahmed," dedi. "Ama bizi, ruhlarımızı aydınlatan ışığından mahrum bıraktın."</p>

      <p>Yezid, hafif bir gülümsemeyle, "Midem dolu olduğu zaman, Allah, dileklerini bana ulaştırmıyor," diye konuştu. Sonra, kendisini saygıyla karşılamak için ayağa kalkmış olan beş adama ayrı ayrı baktı.</p>

      <p>Adamların hepsi de farklı giyinmişlerdi. Yezid taraftarı subayların oluşturduğu gizli örgütün lideri olan Albay Necib Beşir'in üzerinde, Kahire'den ayrılışından beri kimliğini gizlemek için giydiği uzun kollu, pamuklu kumaştan, kapüşonlu bir cellâbe vardı. Siyah renkli pamuklu kumaştan uzun bir entari giymiş olan el-Hakim tn başında ise kocaman bir sarık vardı. Yezid'in bir numaralı çığırtkanlarından biri ve aynı zamanda bir gazeteci olan Musa Muhiddin, bir pantolon ve açık yakalı spor gömlek giymişti. Devrim konseyinin asilerinden biri olan Halid Fevzi'nin üzerindeyse asker elbisesi vardı. Sadece Süleyman Ammar, terzi elinden çıktığı belli olan safari giysileri içinde doğru düzgün görünüyordu.</p>

      <p>Yezid, "Sizleri buraya böyle alelacele neden çağırdığımı merak ediyorsunuzdur," dedi. "Onun için sizi bekletmeyeceğim. Allah, Başkan Hasan ve çevresindeki hırsızlardan bir çırpıda kurtulabilmemiz için bana bir akıl verdi. Şimdi lütfen oturun da kahvelerinizi için."</p>

      <p>Yezid, duvara gitti ve bir düğmeye bastı. Duvarın üst kısmından aşağıya doğru, büyük bir renkli harita indi. Ammar, bunun Mısır okullarında kullanılan türden bir okul haritası olduğunu gördü. Uruguay'ın Punta del Este şehri kırmızı daire içine alınmıştı. Haritanın üst kısmına da, lüks bir geminin büyük bir fotoğrafı yapıştırılmıştı.</p>

      <p>Masanın çevresindeki adamlar, seslerini çıkarmadan yerlerine oturdular. Hepsi Allah'ın, dini liderlerine nasıl bir akıl verdiğini merak ediyor, öğrenmek için sabırsızlıkla bekliyorlardı.</p>

      <p>"İçlerinde sadece Ammar kuşkuluydu. O, dinsel inançların bu tür işlere karıştırılmasından hoşlanmaz, böyle şeylere inanmazdı.</p>

      <p>Yezid, "Dünyadaki para krizi nedeniyle altı gün sonra, bir sayfiye şehri olan Punta del Este'de, uluslararası bir ekonomi toplantısı yapılacak," diye söze başladı. "Daha önce, Amerikan Ülkeleri Ekonomik ve Sosyal Konseyi de burada toplanmıştı, hatırlarsınız. Şimdi, Mısır dışındaki borçlu ülkeler bir araya gelip, tüm dış borçlarını reddettiler. Bu, ABD ve Avrupa'da yüzlerce bankayı iflasın eşiğine getirecek, pek çoğu iflas edecektir. Bu nedenle, Batılı bankalar büyük bir ekonomik felaketin önlenmesi konusunu görüşmek üzere toplantı istediler. Bizim Batı hayranı Başkan Hasan'ımız bunların dışında tabii. O yine Batılılara yalvaracak ve Mısır'a yapılan yardımların kısılmamasını isteyerek Müslüman kardeşlerimizin ve Üçüncü Dünya ülkelerindeki dostlarımızın kuyusunu kazacak. Buna izin veremeyiz. Bismillah diyecek ve bu fırsattan yararlanarak halkımız için gerçek bir İslam devleti kuracağız."</p>

      <p>Halid Fevzi sert bir sesle, "Gebertelim o haini de kurtulalım," diye atıldı. Her zaman sertlikten, güç kullanmaktan yana olan patavatsız bir gençti. Düşüncesizliği ve sabırsızlığı yüzünden, emrindeki toy militanlarla kalkıştığı bir darbe girişiminde başarısız olmuş ve otuz adamını kaybetmişti. Siyah gözlerini masadakilerin üzerinde dolaştırdı ve "Bu iş zor değil," diye devam etti. "Hasan toplantıya katılmak üzere Uruguay'a giderken, uçağını kalkış sırasında yerden ateşlenecek bir füzeyle düşürür ve onunla birlikte bu kokuşmuş rejiminden kurtuluruz."</p>

      <p>Musa Muhiddin, "Kurtuluruz ve Savunma Bakanı Ebu Hamid'in de, daha biz toparlanmadan diktatör olarak ülkeyi ele geçirmesine yardım etmiş oluruz," diye onun sözünü tamamladı. Zeki, hazırcevap ve açık konuşan bir kentsoylu olan Mısırlı ünlü yazar, altmış yaşlarının ortasında ki Ammar'ın, masadakiler arasında saygı duyduğu tek kişi oydu.</p>

      <p>Yezid, Beşir'e baktı ve "Böyle bir şey olabilir mi Albay?" diye sordu.</p>

      <p>Beşir, başını sallayarak onayladığını belirtti. Aslında çok zeki ve bilgili bir adam değildi ve askeri konulardaki dar görüşlülüğünü hemen açığa vuruyordu. Ama buna rağmen, "Musa haklı," dedi. "Ebu Hamid, halkın desteğini almanızı beklediğini söyleyerek size olan desteğini açıkça ortaya koymuyor. Yani, bir yerde ikili oynuyor, oyalama taktiği uyguluyor. Hamid çok hırslı bir adam, orduyu, başkanlık koltuğuna oturmak için rahatça kullanabilir."</p>

      <p>Fevzi, "Çok doğru," dedi. "Onun yakınındakilerden biri, bizim hareketimize katıldı. Bu adam, Hamid'in başkan olmayı ve Hala evlenip, onun popülaritesinden yararlanmayı düşündüğünü söyledi."</p>

      <p>Yezid hafifçe gülümsedi ve "Kendini kandırıyor," dedi. "Çünkü Hala Kâmil, onunla evlenebilecek kadar yaşamayacak."</p>

      <p>Ammar, "Bu kesin mi?" diye sordu.</p>

      <p>Yezid kendinden emin bir tavırla ve yumuşak bir sesle, "Kesin," diye cevap verdi, "Allah'tan vahiy geldi, birkaç gün içinde işi tamamdır."</p>

      <p>El-Hakim, "Lütfen gelen vahyi bize de söyleyin Ahmed," dedi. bu adam, diğerleri gibi esmer tenli değildi, sanki yaşamının yarısını zindanlarda geçirmiş, güneş yüzü görmemiş gibiydi; soluk renkli, narin, âdeta şeffaf bir teni vardı. Ama kalın camlı gözlüğünün arkasındaki gözlerinde kararlı bir ifade görülüyordu.</p>

      <p>Yezid başını salladı ve "Meksika'daki güvenilir kaynaklarımızdan aldığımız haberlere göre, Punta del Este'ye yoğun bir turist akını olduğundan, lüks otellerde yer bulunmuyormuş," dedi. "Bu nedenle, uluslararası bir konferansın reklamını kaçırmak istemeyen Uruguay yetkilileri, yabancı liderleri ve devlet adamlarını, kiralayıp limana getirdikleri lüks gemi ve yatlarda ağırlayacaklarmış. Hasan ve onun Mısır delegasyonu, bir İngiliz yolcu gemisi olan Lady Flamborough da kalacaklarmış. Meksika Cumhurbaşkanı Lorenzo ve ekibi de aynı gemide olacaklarmış."</p>

      <p>Yezid sustu ve adamların yüzlerine teker teker baktı. Sonra, "Allah, o gemiyi ele geçirmemi buyurdu," dedi.</p>

      <p>Fevzi, "Allah yardımcımız olsun!" diye bağırdı.</p>

      <p>Diğerleri, duyduklarına inanamıyormuş gibi birbirlerine baktılar, ardından soran gözlerle Yezid'e.</p>

      <p>"Yüzünüzdeki ifadelerden bu söylediklerime inanmadığınız sonucunu çıkarıyorum."</p>

      <p>El-Hakim sakin bir tavırla, "Asla," dedi. "Ama Allah'ın buyruğunu yanlış yorumlamış olabilirsiniz."</p>

      <p>"Hayır, buyruğu çok açıktı. Başkan Hasan ve bakanların kalacağı o gemiyi ele geçirmeliyiz."</p>

      <p>Musa Muhiddin, "Peki ama böyle bir eylemin amacı ne?" diye sordu.</p>

      <p>"Bizim güçlerimiz iktidara gelirken, Hasan'ın Mısır'a dönüşünü engellemek."</p>

      <p>Albay Beşir, "Ebu Hamid, kendisinin dahil olmadığı bir darbe girişimini önlemek için orduyu kullanacaktır," diye uyardı. "Bunu yapacağından eminim."</p>

      <p>Yezid başını iki yana salladı ve "Hamid, devrimci hareketi durduramaz," dedi. "Halkın sabrı taşmış durumda, insanlar dış borç ödemelerinden bıktılar. O ve Hasan, imansız tefecilere avuç açarak kendi ölümlerini hazırlıyorlar. Mısır ancak İslam yasalarıyla kurtarılabilir."</p>

      <p>Halid Fevzi ayağa fırladı ve bir elini yumruk yaparak havaya kaldırdı. "Bir emrin yeter Ahmed," dedi. "Milyonları sokağa dökmeye hazırım."</p>

      <p>Yezid derin bir nefes aldı ve "Halkım beni yönetecek," diye mırıldandı. "Ben halkımı izleyeceğim."</p>

      <p>El-Hakim'in gözlerinde kuşku parıltıları görülüyordu. "İtiraf etmeliyim ki, ben pek emin değilim," dedi.</p>

      <p>Fevzi ona döndü ve sert bir sesle, "Sen bir korkaksın zaten!" diye söylendi.</p>

      <p>Muhiddin, sabırlı bir tavırla, "Muhammed el-Hakim senden daha akıllıdır," diye konuştu. "Onun ne düşündüğünü çok iyi biliyorum. Filistinliler'in, İtalyan gemisi Achille Lauro'yu 1985'te ele geçirip de tekerlekli sandalyeye mahkûm yaşlı bir Yahudi’yi öldürdükleri o fiyaskonun bir daha yaşanmasını istemiyor."</p>

      <p>Beşir, "Teröristlerin kullandığı yöntemlerle adam öldürerek amacımıza ulaşamayız," dedi.</p>

      <p>'Bu heriflerin hepsi salak,' diyordu. Gözlerini, yolcu gemisinin resmine dikmişti. Kafasının içinde bir şeyler tasarladığı, gözlerindeki parıltılardan belliydi.</p>

      <p>Beşir, "Biz sadece Mısırlı değil, aynı zamanda Arabız," dedi. "Mısırlı ya da değil, bizi engellemek isteyen herhangi bir Arap devlet adamını öldürürsek, diğer Arap ülkeleri bize karşı birleşirler.</p>

      <p>Allah'ın bir buyruğu olarak değil, siyasi bir komplo olarak göreceklerdir."</p>

      <p>Muhiddin başıyla Fevzi'yi işaret etti. "Halid'in hakkı var. Hasan'ı Meksika lideri ve ekibinin bulunduğu bir gemide öldürmek yerine, kendi topraklarımızda öldürmek daha iyi olacaktır."</p>

      <p>El-Hakim, "Kitlesel terörizme göz yumamayız," dedi. "Böyle bir hareketin olumsuz sonuçları yeni hükümetimizi çok etkiler, bizim için felaket olur."</p>

      <p>Fevzi, "Hepiniz Hasan'a layık solucanlarsınız," diye bağırdı. "Ben gemiye saldırıp gücümüzü tüm dünyaya gösterme taraftarıyım."</p>

      <p>Diğerleri, büyük bir Yahudi ve Hıristiyan düşmanı olan bu fanatiğe kulak asmadı.</p>

      <p>Beşir, "Anlamıyor musun Ahmet Yezid," dedi. "Punta del Este'deki güvenlik önlemleri korkunç olacaktır. Onları aşamayız. Uruguay sahil güvenlik botları, gemilerin arasında mekik dokuyacaktır. Konferansa katılacak liderlerin bulunduğu gemiler çok sıkı korunacaktır. Bu bir intihar saldırısına döner. Bunu yapmak bence imkânsız bir şey."</p>

      <p>Yezid, "Gizli bir kaynaktan destek alacağız," dedi ve dönerek Ammar'a baktı. "Süleyman, sen bizim gizli operasyonlar uzmanımızsın. En iyi savaşçılarımızdan oluşan bir timi gizlice gemiye sokabilirsek, Mısır'da bir İslam cumhuriyeti kuruncaya kadar onu elimizde tutabilir miyiz?"</p>

      <p>Ammar gözlerini gemi fotoğrafından ayırmadan, "Evet," diye cevap verdi. Sesi sakindi ve kendine güvenini belirtiyordu. "Altı günde iyi bir plan yapılabilir. On tecrübeli savaşçı ve beş iyi gemiciyle kan dökmeden gemiyi ele geçirebilir ve oradan uzaklaştırabiliriz. Tabii bu saldırı onları gafil avlayacak şekilde planlanmalı."</p>

      <p>Yezid'in gözleri parlıyordu. "Çok iyi! Sana güvenebileceğimi biliyordum."</p>

      <p>Beşir, "imkânsız!" diye bağırdı. "Bu kadar adamı kuşku uyandırmadan Uruguay'a sokamazsınız. Bunu başarıp gemiyi ele geçirseniz bile, yirmi dört saat içinde Batı'nın tüm saldırı timleri oraya dolacaktır. Rehineleri öldürme tehditleriniz de onları durdurmaz. Bir-iki saat dayanabilirseniz ne âlâ."</p>

      <p>"Gemiyi ele geçirebilir ve iki hafta rehin tutabilirim."</p>

      <p>Beşir başını iki yana salladı, "Sen rüya âleminde yaşıyorsun," dedi.</p>

      <p>Muhiddin, Ammar'a dönüp, "Bunu nasıl yapabilirsin?" diye sordu. "İyi eğitilmiş uluslararası bir güvenlik ordusuna karşı nasıl savaşacaksın merak ediyorum doğrusu."</p>

      <p>"Ben savaşmayı düşünmüyorum ki."</p>

      <p>Yezid, “İşte bu çok saçma!" dedi. Hayal kırıklığına uğramış gibiydi.</p>

      <p>Ammar, "Hiç de saçma değil," diyerek gülümsedi. "İş, oyunu bilmekte."</p>

      <p>"Oyun mu?"</p>

      <p>"Oyun tabii," dedi Ammar gülümseyerek." Biliyor musunuz, benim niyetim Lady Flamborough'yu tüm mürettebatı ve içindeki birlikte ortadan kaybetmek."</p>
    </div>
  </div>
</body>
</html>
