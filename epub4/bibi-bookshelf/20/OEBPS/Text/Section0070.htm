<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>71</h2>

      <p>Sağduyu galip gelmiş, aşırı dinci duyguların ve Topiltzin'in iktidar hırsının körüklediği kitlesel hareketler, katliama dönüşmeden sona ermişti. Ateşli silahlarla ölen olmamıştı, ama nehri ilk geçenler arasında bulunan genç ve çocuklardan bazıları boğulmuş ve nehrin sularında kaybolmuşlardı.</p>

      <p>Askerlerin arasından geçen kalabalıklar Roma'nın sokaklarına dalmış ve Gongora Tepesi'ne yönelmişlerdi. Şarkılar sona ermişti,</p>

      <p>Kalabalık artık hiçbir Amerikalı'nın anlamadığı, sadece bazı Meksikalıların bildiği Aztek dilinde sloganlar atılıyordu.</p>

      <p>Topiltzin, zafer kazanmış bir komutan edasıyla tepeye tırmanan kalabalığın önünde gidiyordu. Sahte Aztek Mesihi, kurtarıcı rolüne soyunmuştu ve rolünü iyi oynuyordu. Eski eserleri ele geçirince, serbest seçimler olmadan da Başkan de Lorenzo'yu devirip yönetimi ele geçirecek güce sahip olacaktı. Meksika'nın, Capesterre ailesinin eline düşmesine çok az kalmıştı.</p>

      <p>Kardeşinin ölüm haberini henüz almamıştı. Danışmanları ve yakın adamları, silahların patladığı sırada meydana gelen karmaşada haberleşme kamyonundan ayrılmışlar, böylelikle Mısır'dan gelen mesaj onlara ulaşamamıştı. Şimdi, Topiltzin'in elde taşınan platformunun arkasından yürüyorlar ve hazineyi bir an önce görebilmek için sabırsızlanıyorlardı.</p>

      <p>Topiltzin, beyaz bir kaftan giyip omzuna bir kaplan derisi atmış ve bir eliyle de, ucunda kartal ve yılanlı bir flama dalgalanan bir direğe tutunmuştu; dimdik ayakta duruyordu. Platformun çevresinde bir sürü portatif spot lambası, onu rengârenk bir hale içinde gösteriyordu. Bir ara, ilerde bir parlaklık gözünü aldı ve adamlarına projektörlerden bazılarıyla ilerdeki yokuşu taramaları emrini verdi. Uzaktan, kaidesinin üzerinde duran bir heykele benziyordu.</p>

      <p>Kazı yerinde, ağır iş makinelerinden başka bir şey görünmüyordu. Ne tünelin ne de yamaçtaki oyuğun yakınlarında hiç asker yoktu. Topiltzin, bu manzaradan pek hoşlanmamıştı; ellerini kaldırdı ve herkesin durmasını istedi. Dur emri, portatif hoparlörlerle geriye doğru tekrarlandı ve kitleler yavaş yavaş oldukları yerde durdular. Herkes, şimdi Topiltzin'in emrini bekliyordu.</p>

      <p>Birden, tepenin en üst kısmından, korkunç bir feryat duyuldu ve ses öylesine arttı ki, herkes kulaklarını elleriyle tıkamak zorunda kaldı. Sonra, muazzam bir ışık seli, insanların suratlarını aydınlattı. Karanlık gökyüzünde, Kuzey Işıkları’nı andıran rengârenk ışıklar dans etmeye başlamıştı. Binlerce insan, bu büyüleyici görüntü karşısında afallamış, olduğu yerde donup kalmıştı.</p>

      <p>Işık gösterisi tüm hızıyla sürerken, çığlığı andıran tiz ses de bilimkurgu filmlerinin garip müzikleri gibi kulakları sağır edecek bir tonla tüm bölgeye yayılıyordu.</p>

      <p>Işık ve ses gösterisi, bir süre tüm hızıyla sürdü ve sonra, spot ışıklar ve projektörler birden sönerken, ses de aynı anda kesiliverdi. Binlerce insan, aniden ortaya çıkan derin sessizlikte, bir süre daha o ışıkları gözlerinin önünde gördüler, sonra o çığlığı andıran ses bir süre daha kulaklarında çınladı. Sonra, kaynağı görünmeyen güçlü bir ışık, zirvede duran uzun boylu bir adamı birden aydınlattı. Gösterinin etkisi şoke ediciydi. Parlak ışıklar adamın üzerindeki metal cisimleri aydınlatıp çevreye yansıtıyorlardı.</p>

      <p>Işıklar adamı tam olarak aydınlattıklarında onun, eski Roma askerlerinin savaş giysilerinden giymiş olduğu görüldü. Pırıl pırıl göğüs zırhının altına şarap rengi bir tunik giymişti ve başındaki miğferle bacaklarını koruyan zırhlar da göz alıyordu. Omuzdan gelen bir kayışa bağlı bir kın içinde, iki tarafı da keskin eski bir kılıç görünüyordu. Bir elinde oval bir kalkan, diğerindeyse ucu yukarda duran bir mızrak tutuyordu.</p>

      <p>Topiltzin bile, binlerce insan gibi şaşkına dönmüş, öylece bakıyordu. Birisi şaka mı yapıyordu, oyun mu oynuyordu, kestiremedi. Amerikalılar şimdi ne yapmak istiyorlardı acaba? Ona inanan binlerce insan, hipnotize olmuş, karşılarında bir hayalet varmış gibi Romalı askere bakıyorlardı. Bir süre öylece kaldıktan sonra, yavaş yavaş başlarını Topiltzin'e çevirmeye başladılar, onun ne yapacağını merak ediyorlardı.</p>

      <p>Topiltzin, en sonunda, 'Blöf yapıyorlar,' diye düşündü. Amerikalılar, ellerindeki son kozları oynayıp, bu zavallı, her şeye inanan insanları kandırmaya, onların hazineye yaklaşmalarını engellemeye çalışıyorlardı.</p>

      <p>Yakınında duran danışmanlarından biri, "Sizi yakalayıp rehin almak için hazırlanmış bir oyun olabilir," dedi.</p>

      <p>"Evet, bir oyun olabilir, ama Amerikalılar beni yakaladıkları zaman bu insanların kuduracaklarını kuşkusuz biliyorlar, buna cesaret edemezler. Oyun açık. Dışişleri Bakanlığı’nın tüm taleplerine karşın, derisini Washington'a gönderdiğim temsilci dışında kimseyle görüşmeyi kabul etmedim. Bu tiyatroyu, benimle yüz yüze görüşme sağlamak için oynuyorlar. Acaba bana ne teklif edecekler, merak ediyorum doğrusu."</p>

      <p>Başka bir şey söylemeden ve danışmanının konuşmasını beklemeden platformu yere indirmelerini emretti ve toprağa bastı. Yalnız başına, mağrur bir tavırla tepeye doğru ilerlerken, spot ışıkları yine onun üzerindeydiler. Uzun kaftanı ayaklarını topuklara kadar örtüyordu ve uzaktan bakıldığında, sanki yürümüyor da toprağın üzerinde kayıyor gibi görünüyordu.</p>

      <p>Ölçülü adımlarla yürürken, kaftanın altında bir kılıfta duran Colt Python 357 tabancayı yokladı ve emniyetinin açık olup olmadığına baktı. Tabancanın emniyeti kapalıydı. Diğer elini de portakal rengi sis bombasının üzerine koydu; kaçmak zorunda kalırsa, onu kullanıp sis içinde kolayca gözden kaybolabilirdi.</p>

      <p>İyice yaklaşınca Romalı asker kıyafeti giymiş adamın gerçek bir insan değil, bir vitrin mankeni olduğunu anladı ve gülümsedi. Manken de ona gülümsüyordu ve boyalı gözleri boşluğa bakıyordu. Topiltzin, mankeni incelerken terlemeye başlamıştı. Üzerindeki beyaz, uzun kaftan buruşmuş, kirlenmişti.</p>

      <p>Ne yapması gerektiğini düşünürken, çalıların arasından ayağında botlar, bir kot pantolon ve beyaz bir süveter giymiş uzun boylu bir adam aniden ortaya çıktı ve spotların altında durdu. Yemyeşil ve kutup buzları kadar soğuk gözlerini Topiltzin'e dikmiş, onu inceliyordu. Adam ilerledi ve Romalı mankenin yanına gelince durdu.</p>

      <p>Topiltzin, avantajlı durumda olduğunun bilincinde olarak hiç beklemedi ve İngilizce, "Bu ışık gösterisi ve mankenle yapmak istediğiniz neydi acaba, sorabilir miyim?" dedi.</p>

      <p>"Senin dikkatini çekmek."</p>

      <p>"Kutlarım seni, başardın. Şimdi gevezeliği bırak da hükümetinin mesajını hemen söyle bana."</p>

      <p>Adam, ona uzun süre, gözlerini bile kırpmadan baktı. "Sana hiç kimse, bu üzerindeki rezaletin, pis bir yatak çarşafına benzediğini söylemedi mi?"</p>

      <p>Topiltzin bir an şaşırdı, ama hemen toparlandı ve kaşlarını çatıp, "Başkanın bir palyaço gönderip bana hakaret mi etmek istedi acaba?" diye sordu. Soğukkanlılığını koruması gerektiğini biliyordu.</p>

      <p>"Bir palyaçoya başka bir palyaço gönderilmez ki."</p>

      <p>Topiltzin, "Ne söylemek istiyorsan söyle, sadece bir dakikan diyerek eliyle arkasındaki kalabalığı gösterdi. "Halkım yürümek için emrimi bekliyor, fazla zamanım yok."</p>

      <p>Pitt başını çevirip, tepenin arkasında kilometrelerce uzanan karanlık araziye baktı. "Nereye yürüyecek bu insanlar?"</p>

      <p>Topiltzin, onu duymamış gibi baktı ve "Sen, her şeyden önce, bana adını, unvanını ve Amerikan hükümetindeki fonksiyonunu söyle bakalım," dedi.</p>

      <p>"Adım Dirk Pitt. Unvanım Bay Pitt. Amerikan hükümetindeki fonksiyonum ise vergi mükellefi olmak, tatmin olduysan cehenneme kadar yolun var."</p>

      <p>Topiltzin gözlerini kıstı ve dişlerini sıktı. "Benim gibi tanrılarla doğrudan bağlantı içinde olan bir kişiye saygısızlık ettikleri için çok insan öldü."</p>

      <p>Pitt, canı sıkılmış gibi başını iki yana salladı ve sonra gülümsedi. "Baksana bana, adam gibi konuşacaksan konuşalım, tamam mı? Bir sürü maskaralık yapıp bu zavallı fakir insanları kandırdın, onlara, yerine getiremeyeceğin bir sürü şey vaat ettin. Sen, koca bir sahtekârdan, dolandırıcıdan başka bir şey değilsin. Benimle konuşurken adam gibi konuş, karşında o zavallı saf insanlardan biri yok. Robert Capesterre gibi bir serseri beni asla etkileyemez, tamam mı?"</p>

      <p>Capesterre birden irkilip sendeledi ve bir adım geriledi. Duyduklarına inanmakta güçlük çektiği belliydi. Bir süre, sesini çıkarmadan Pitt'e baktı ve sonra boğuk bir sesle, "Neler biliyorsun?" diye sordu.</p>

      <p>Pitt elini yana doğru hafifçe salladı ve "Yeterince şey biliyorum," dedi. "Capesterre ailesi ve yaptıkları, Washington'da günün konusu şimdi. Şu Müslüman lideriyim diye ortaya çıkan taş kafalı kardeşinin ölüm haberi geldiğinde, Washington'da şampanya şişeleri patlatıldı. Ne hazin bir son değil mi? Lady Flamborough 'yı kaçırması ve içindekileri öldürmesi için kiralanan bir katil tarafından öldürülmek çok acı olmalı."</p>

      <p>Capesterre, "Kardeşim..." dedi ve sustu. 'Ölüm' sözcüğünü ağzına alamamıştı. Bir an durup baktı ve "Sana inanmıyorum," dedi.</p>

      <p>Pitt biraz şaşırmıştı. "Bunu bilmiyor muydun yani?" dedi.</p>

      <p>Topiltzin, mağrur bir tavırla, "Onu yirmi dört saat önce gördüm," dedi. "Paul... Ahmed Yezid yaşıyor ve sağlıklı."</p>

      <p>"Yürüyen bir ceset numarası yapmış olmasın sana?"</p>

      <p>"Tüm bu yalanlarla hükümetin ne elde etmek istiyor, söylesene?"</p>

      <p>Pitt, buz gibi bir ifadeyle onun yüzüne baktı. "Bu meseleyi açtığına sevindim," dedi. "Burada ana fikir, İskenderiye Kütüphanesi hazinesini kurtarmak. Eğer sen bu insanları oraya gönderirsen bunu yapamayız. Kıymetli olduğunu ve satabileceklerini sandıkları her şeyi çalıp yağma edecekler ve kıymetini anlayamayacakları bir sürü belge ve elyazmasını da tahrip edeceklerdir."</p>

      <p>Capesterre ciddi bir ifadeyle, "Onlar oraya girmeyecekler," dedi.</p>

      <p>"Onları durdurabileceğini mi sanıyorsun?"</p>

      <p>"Bu insanlar bana itaat ederler."</p>

      <p>Pitt, "Kitaplar ve diğer sanat eserleri, uzman arkeolog ve tarihçiler tarafından incelenip değerlendirilecekler ve katalog haline getirilecekler," dedi. "Washington'dan birtakım imtiyazlar istiyorsan bu kütüphanenin bilimsel bir proje olarak kabul edilmesini garanti edersin. "</p>

      <p>Capesterre bir süre Pitt'i inceledi, vücudunu dikleştirdi. Pitt'ten on santim kısaydı. Avına atılmak üzere bekleyen bir kobra gibi hafif hafif sallandı. Birkaç saniye sonra, "Ben hiçbir garanti vermem Bay Pitt," diyerek başını salladı. "Burada imtiyaz tartışması da yapamam. Askerleriniz halkımı geri çeviremedi ve ben avantajlı durumdayım. Mısır hazineleri benim." Sustu ve bir manyağa yaraşan tuhaf bakışlarla Pitt'i süzdü. "Tüm güneybatı eyaletleriniz benim olacak. Kardeşim Paul Mısır'ı yönetecek ve diğer kardeşim de bir gün Brezilya'nın başına geçecek. İşte, ben bunun için buradayım ve sen de dünyanın süper gücünün son kozlarını oynuyorsun, ama acınacak haldesiniz. Hükümetinin benimle görüşecek hiçbir şeyi kalmadı. Bu hazineyi Meksika'ya götürmemiz engellenirse, her şeyi yakar, yıkar, tahrip ederiz."</p>

      <p>Pitt, "Seni takdir ediyorum Capesterre," diyerek yüzünü buruşturdu. "Hep büyük düşünüyorsun. Böyle ortalarda dolaşman çok kötü. Aslında bir tımarhanede iyi bir Napolyon olurdun."</p>

      <p>Capesterre dudaklarını kıstı ve öfkeli bir sesle, "Güle güle Bay Pitt. Sabrım tükenmek üzere," dedi. "Seni tanrılara kurban etmek ve derini yüzüp Beyaz Saray'a göndermek çok hoşuma gidecek doğrusu."</p>

      <p>"Tenimde süslü Aztek dövmeleri olmadığı için özür dilerim."</p>

      <p>Capesterre, Pitt'in bu aldırmaz ve alaycı tavrına iyice sinirlenmişti. Daha önce hiç kimse onunla böyle hakaret edercesine konuşmamıştı. Döndü ve susmuş, ona bakan binlerce insana doğru kolunu kaldırdı.</p>

      <p>Pitt, "Ele geçirdiğin bu yeni servetini onlara dağıtmadan önce bir envanter çıkarmayacak mısın?" diye sordu. "Çevrendeki asalaklar İskender'in altın tabutunu parçalayıp paylaştıklarında dünyanın sana nasıl bakacağını hiç düşündün mü acaba?"</p>

      <p>Capesterre elini yavaşa indirdi ve şaşkın gözlerle ona baktı. "Sen ne diyorsun? Büyük İskender'in tabutu duruyor mu?"</p>

      <p>Pitt elini kazılan tünele doğru uzattı ve "Cesedi bile duruyor," dedi. "Hazine odasını halkına açmadan önce şöyle rehberli bir tur düzenlenmesini istemez miydin acaba?"</p>

      <p>Capesterre başını salladı. Sonra, sırtını kalabalığa dönüp belindeki tabancayı aldı ve geniş kol yeni içine sakladı. Diğer eliyle de sis bombasını tutmuştu. "Sen ya da tünelde saklanan herhangi biri bana karşı en ufak bir harekette bulunursanız önce senin beynini patlatırım!"</p>

      <p>Pitt yüzüne masum bir ifade vererek, "Sana neden kötülük yapmak isteyeyim ki?" diye sordu.</p>

      <p>"Burada kazı yapan insanlar neredeler?"</p>

      <p>"Eli silah tutan herkesi nehrin kenarına, savunma için çağırdılar."</p>

      <p>Bu yalan Capesterre'i tatmin etmiş gibiydi, "Gömleğini kaldır ve pantolonunu da botlarına kadar indir," dedi.</p>

      <p>Pitt gülümsedi ve "Bütün bu insanların önünde mi?" diye sordu.</p>

      <p>"Üzerinde silah ya da dinleme cihazı var mı, bakmak istiyorum."</p>

      <p>Pitt, balıkçı kazağını yukarıya kaldırdı ve sonra da pantolonunu dizlerine kadar indirdi. Üzerinde ya da botlarının içinde silah ya da dinleme cihazı yoktu. "Nasıl, tatmin oldun mu şimdi?"</p>

      <p>Topiltzin başını salladı ve silahın namlusuyla tünelin ağzını gösterdi. "Hadi, yürü bakalım, ben arkandayım."</p>

      <p>"Şu mankeni içeriye almama izin verir misin? Üzerindeki kılıç ve diğer şeyler gerçekten eski sanat eserleridir."</p>

      <p>Capesterre, "Onu girişin hemen iç kısmına bırakabilirsin," dedi, arkasına döndü, adamlarına eliyle her şeyin yolunda gittiğini belirten bir hareket yaptı.</p>

      <p>Tünelin yüksekliği iki metreden azdı, Pitt, destek kolonlarının altından geçerken eğilmek zorunda kaldı. Kılıçla mızrağı mankenin yanında bırakmış, fakat kalkanı alıp sanki düşebilecek taşlardan korumak için başına doğru tutmuştu.</p>

      <p>Topiltzin kalkanın, 357 Magnum mermilerine karşı bir koruma sağlamayacağını bildiği için, onun bu hareketine ses çıkarmamıştı. Tünel, on iki metrelik bir yokuş aşağı bir eğimden sonra düzeldi, içerisi, kirişlere asılmış lambalarla aydınlatılmıştı. Ordu istihkâmcıları, duvarları ve zemini çok düzgün kestiklerinden yürümek çok kolaydı. Tüneldeki tek rahatsız edici şey boğucu hava ve yürürken yerden yükselen tozlardı.</p>
    </div>
  </div>
</body>
</html>
