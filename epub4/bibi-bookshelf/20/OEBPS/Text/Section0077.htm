<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>5</h2>

      <p>106 sefer sayılı uçağın pilotu Dale Lemke'yi Londra'da öldürüp yerine geçmiş olan adam, aşağıda, buzlar arasında gece dürbünüyle uzaklara bakmaktaydı. Kuzey Işıkları solmaya başlamıştı, ama engebeli kenarları gökyüzünün önünde hâlâ seçilmekteydi.</p>

      <p>Bir bekleyiş sessizliği kaplamıştı ortalığı. Tek ses, ışıkları ve vericiyi bir helikoptere yüklemekte olan iki kişilik ekipten geliyordu.</p>

      <p>Süleyman Aziz Ammar'ın gözleri karanlığa alışmıştı şimdi; buz kütlesinin kırık sırtlarını rahatlıkla seçebiliyordu.</p>

      <p>Bir heykel gibi duruyordu Ammar, saniyeleri sayıyor, 106 sefer sayılı uçağın buzula çarpışını belirten kıvılcımları gözlüyordu.</p>

      <p>Ama görmeyi umduğu o patlama gerçekleşmedi.</p>

      <p>Sonunda dürbününü indirerek iç çekti. Buzul sessiz sedasız uzanmaktaydı gözlerinin önünde, soğuk ve uzak. Başındaki gri peruğu çıkarıp karanlığa fırlattı. Özel olarak yapılmış çizmelerini çıkarıp topuklara yerleştirilmiş onar santim boyundaki yükseltileri attı. Yardımcısı, dostu İbn Telmuk'u gördü yanında.</p>

      <p>Simsiyah kıvırcık saçlı, esmer bir adam olan İbn Telmuk, "Müthiş bir makyaj Süleyman, seni ben bile tanıyamazdım," dedi.</p>

      <p>"Malzemeler yüklendi mi?" diye sordu Ammar.</p>

      <p>"Hepsi tamam. Görev başarıyla tamamlandı mı?"</p>

      <p>"Küçük bir hesap hatası yapmışım. Nasıl olduysa, uçak buzulun üstünden geçti. Allah Hala Kâmil'e birkaç dakika daha ömür vermiş."</p>

      <p>"Ahmed Yezid bundan hoşlanmayacak."</p>

      <p>Ammar güvenle, "Hala Kâmil planlandığı gibi ölecek," dedi. "Hiçbir şey şansa bırakılmadı."</p>

      <p>"Ama uçak hâlâ uçuyor."</p>

      <p>"Allah bile sonsuza kadar onu havada tutamaz."</p>

      <p>Yeni bir ses duyuldu. "Başaramadın."</p>

      <p>Ammar döndü ve Muhammed İsmail’in soğuk suratıyla karşılaştı. Mısırlı'nın yuvarlak yüzünde kötülükle çocuksu masumluğun garip bir karışımı vardı. Kocaman bıyığı yüzünün yarısını kaplıyor, simsiyah, boncuk gibi gözleri kötülük saçıyordu, ama bakışlarında karşısındakini etkileyecek güç yoktu. Lafta kabadayıydı, görünüşte sertti; tetik çekmekten başka bir şey bilmezdi.</p>

      <p>Ammar'a İsmail'le çalışıp çalışmama konusunda pek tercih hakkı verilmemişti. Bu köylü mollayı Ahmed Yezid zorla vermişti yanına. Köktendincilerin bu idolü güven konusunda çok cimriydi, içinde savaşçı ruhu taşıdığını ve İslam'ın şartlarına tam anlamıyla sadık olduğunu düşündüğü adamlarına güvenirdi sadece. Yezid için katı dinsel kurallara sımsıkı bağlı olmak, ustalık ve profesyonellikten daha önemliydi.</p>

      <p>Çok dindar biri olduğunu iddia ediyordu, ama Yezid yine de pek güvenemiyordu ona. Profesyonel suikastçının, dini liderlerle kendisiyle eşit düzeyde biri gibi konuşması Yezid'in pek hoşuna gitmiyordu. Yezid, İsmail'i görev başındayken Ammar'ı kontrol etmesi için görevlendirmişti.</p>

      <p>Ammar bu bekçi köpeğini itiraz etmeden kabul etmişti. Ve bir süre sonra da İsmail'i kendi istekleri doğrultusunda kullanabileceği bir kuklaya çevirmişti. Çünkü insanları kandırma konusunda üstüne yoktu.</p>

      <p>Ammar, Araplar'ın budalalığından iğrenirdi. Soğuk, analitik akıl yürütmeden eser yoktu onlarda. Bezgin bir ifadeyle başını sallayarak durumu İsmail'e açıklamaya başladı.</p>

      <p>"Olaylar bizim denetimimiz dışında gelişebilir. Otomatik pilotta ya da altimetrelerde bir aksama ya da rüzgârın esiş yönünde ansızın bir değişiklik ortaya çıkabilir. Uçağın doruğa çarpmamasına yüzlerce etken neden olmuş olabilir. Ama bütün olasılıklar hesaplandı. Otomatik pilot, Kutba doğru kilitlendi. En fazla doksan dakikaları kaldı."</p>

      <p>"Ya pilot kabinindeki cesetleri bulurlarsa? Ya yolculardan biri uçak kullanmayı biliyorsa?" diye diretti.</p>

      <p>"Uçaktaki herkesin dosyası dikkatle incelendi. Hiçbirinin pilotluk deneyimi yok. Ayrıca, telsiz ve uçuş aletlerinin hepsini parçaladım. Denetimi eline almaya çalışan biri çıksa bile, hiçbir şey yapamaz. Ne pusula var ne de yön gösteren herhangi bir şey. Hala Kâmil ve Birleşmiş Milletler delegeleri, Kuzey Buz denizinin soğuk sularında yok olacaklar."</p>

      <p>İsmail, "Kurtulma ihtimalleri hiç yok mu?" diye sordu.</p>

      <p>Ammar, kendinden emin, "Hayır," dedi, "hiç yok."</p>

      <p>***</p>

      <p>Dirk Pitt döner koltuğuna gömülüp bir doksanlık bedeni neredeyse yere yatay duruma gelinceye kadar bacaklarını uzattı. Sonra esnedi ve parmaklarını dalgalı, sık siyah saçlarının arasından geçirdi.</p>

      <p>Pitt, yaşlanmaya önlem olarak her gün yirmi kilometre koşmayan, cimnastik salonlarında ter atmayan biri için bayağı kaslı sayılabilecek, sırım gibi bir adamdı. Yüzü, açık havanın güneşini, büroların floresan ışığına yeğleyen birinin yanıklığını taşıyordu. Koyu yeşil gözlerinde sıcaklıkla acımasızlığın garip bir karışımı vardı; dudakları ise sonsuz bir gülümsemeye kilitlenmişti sanki.</p>

      <p>Zenginlerin ve güçlülerin arasına rahatça girebilen biriydi, ama içkilerini bir dikişte bitiren, ellerini kirletmekten çekinmeyen insanların arkadaşlığını yeğlerdi.</p>

      <p>Hava Kuvvetleri Akademisi mezunuydu, binbaşı rütbesini taşıyordu şimdi, ama geçici olarak Ulusal Sualtı ve Deniz Araştırmaları Dairesi NUMA'da Özel Projeler Müdürü olarak görevlendirilmişti.</p>

      <p>Çocukluğundan beri en yakın dostu Al Giordino'yla birlikte dünyanın bütün denizlerinde yüzmüş, dalmış, türlü maceralar yaşamıştı. Bir insanin ömür boyu göremeyeceği şeyleri, beş yılda görmüştü. Kaybolan Manhattan Limited ekspres trenini bulmak için New York'ta bir yeraltı mağarasında yüzmüş, bin yolcusuyla St Lawrence ırmağının diplerine gömülen Empress of Ireland yolcu gemisini çıkarmıştı. Yine Pasifik'in ortasında kayıplara karışan Starbuck adlı nükleer denizaltısının ve Karayibler'de batan hayalet gemi Cycfops'un yerlerini bulmuştu. Titanic'i çıkaran da oydu.</p>

      <p>Pitt, Giordino'nun da sık sık söylediği gibi geçmişi yeniden keşfetmeye çalışan bir kişi, seksen yıl geç doğmuş biriydi.</p>

      <p>Odanın öteki yanından, "Bunu görmek istersin belki," diyen bir ses geldi.</p>

      <p>Pitt, Polar Explorer adlı buzkıran araştırma gemisinin yüz metre altındaki deniz manzarasını göstermekte olan renkli video ekranından başını çevirdi. Buzla kaplı sularda kullanılmak üzere yapılmış yeni bir gemiydi bu. Güverteden itibaren beş katlı bir bina yüksekliğinde olan bu gemi, 80.000 beygir gücündeki motoru sayesinde o kocaman pruvasıyla bir buçuk metre kalınlığındaki buzları parçalayarak rahatça yol alabilirdi.</p>

      <p>Pitt dizini bükerek ayağını tezgâha dayadı ve hızla itti. Bu hareketi haftalarca tekrarlamış olmanın ustalığıyla, geminin yalpalamasından da yararlanarak koltuğu 180 derece döndürüp üç metre ilerideki elektronik bölüme sürdü.</p>

      <p>"Önümüzde bir krater var galiba."</p>

      <p>Al Giordino bir masaya oturmuş, önündeki Klein sonar tarayıcısından görüntüyü izlemekteydi. Kısa boyluydu; bir altmış iki boyu ve geniş omuzlarıyla, buldozer parçalarından yapılmış gibiydi.</p>

      <p>İtalyan atalarının mirası kıvırcık siyah saçları vardı; küpe takıp başına bir bandana bağlasa, filmlerdeki sokak çalgıcılarına benzeyecekti, işine bağlı, ciddi, mizah duygusundan yoksun, güvenilir biriydi; Pitt'in bir nevi sigortasıydı.</p>

      <p>Pitt ayaklarını uzatıp masanın tam önünde dururken bile Giordino'nun dikkati dağılmadı.</p>

      <p>Pitt, bilgisayarlı sonografta ağır ağır yükselen, sonra birdenbire düşen krater şeklindeki çizgiye baktı.</p>

      <p>"Hızla dibe batıyor," dedi Giordino.</p>

      <p>Pitt echo-sounder'a baktı. "Yüz kırktan yüz seksen metreye indi."</p>

      <p>"Eğim yok."</p>

      <p>"İki yüz; hâlâ düşüyor."</p>

      <p>Giordino, "Yanardağ olduğunu gösteren herhangi bir bilgi yok," dedi. "Lav belirtisi görülmüyor."</p>

      <p>Yer yer kırlaşmış kahverengi saçları kafasındaki beyzbol şapkasından fışkıran uzun boylu, kırmızı suratlı bir adam kapıyı açtı, kamaraya eğildi.</p>

      <p>"Gece kuşları yiyecek içecek bir şey ister misiniz?"</p>

      <p>Pitt ona bakmadan, "Fıstık ezmeli bir sandviçle şekersiz bir kahve hiç de fena olmaz," dedi. “İki yüz yirmi metrede durdu galiba."</p>

      <p>"Sütle birkaç çörek," dedi Giordino.</p>

      <p>Araştırma gemisinin kaptanı Byron Knight başını salladı. Pitt'le Giordino dışında, elektronik bölümüne girmeye yetkili tek kişiydi. Bölüm, öteki subaylar ve mürettebat için yasak bölgeydi.</p>

      <p>"Hemen hazırlatırım."</p>

      <p>Pitt hınzırca bir gülümseyişle, "Harika bir insansın Byron," dedi. "Donanmadakiler, hakkında ne derlerse desinler, bana vız gelir."</p>

      <p>Omzunun üstünden ona bakarak, "Fıstık ezmeli sandviçi hiç arsenikle yemeyi denedin mi?" dedi Knight.</p>

      <p>Giordino çemberin gittikçe genişlediğini fark etti. "Çapı neredeyse iki kilometre."</p>

      <p>"Kraterin içi düz bir çökeltiyle kaplı," dedi Pitt. "Tabanında herhangi bir kırılma, dökülme yok."</p>

      <p>"Dar bir yanardağ olmalı."</p>

      <p>"Yanardağ değil."</p>

      <p>Giordino merakla Pitt'e baktı. "Su altında bulunan yuvarlak bir şekle başka ne ad verebilirsin peki?"</p>

      <p>"Göktaşı çukuru olamaz mı?"</p>

      <p>Giordino kuşkuluydu. "Deniz dibinde bu derinlikte bir göktaşı çukuru ne arar?"</p>

      <p>"Su yüzeyi daha alçakken, binlerce, belki milyonlarca yıl önce düşmüştür."</p>

      <p>"Böyle düşünmene sebep nedir?"</p>

      <p>"Üç ipucu," dedi Pitt. "Birincisi, alçak, kenarları düzgün, yuvarlak bir şekil var karşımızda. İkincisi, alt yüzey çanak biçiminde.</p>

      <p>Durakladı; grafik kâğıdına çılgıncasına çizgiler çizen kalemi gösterdi. "Manyetometreye baksana, neredeyse spazm geçirecek. Aşağıda koca bir donanma yapmaya yetecek kadar demir var.</p>

      <p>Giordino ansızın doğruldu. "Hedef göründü!"</p>

      <p>"Nerede?"</p>

      <p>"Sancakta, iki yüz metre ötede, kraterin eteğine dik bir açıyla yatıyor. Jeolojik konumu yüzünden pek seçilmiyor."</p>

      <p>Pitt telefona sarılıp köprüyü aradı. "Aygıtlarda bir arıza var. İlerlemeye devam edin. Zamanında onarırsak döner, aynı yolu yeniden alırız."</p>

      <p>Nöbetçi subayın sesi geldi. "Başüstüne efendim."</p>

      <p>"Üçkâğıtçı olacak adammışsın," dedi Giordino gülerek, "Rusları uyandırmanın âlemi yok."</p>

      <p>"Video kameralarda bir şey var mı?" diye sordu Giordino.</p>

      <p>Pitt monitörlere bir göz attı. "Menzil dışında kaldı. Biraz sonra yakalarız."</p>

      <p>Kâğıt üstündeki ilk görüntü, kraterin açık renkli duvarlarının yanında kahverengi bir leke gibiydi. Sonra görüntü tarayıcıdan geçip detaylarını ortaya çıkaracak olan bilgisayarın içinde kayboldu. Görüntünün son hali, ince renk ayrımı yapan video monitöründe göründü. Kahverengi leke son derece net bir şekle bürünmüştü.</p>

      <p>Pitt joystickle orta kısmını tıklayarak görüntüyü büyüttü.</p>

      <p>Bilgisayardaki görüntü birkaç saniyeliğine gitti, derken ekranda öncekine oranla daha büyük ve daha ayrıntılı bir görüntü belirdi. Hedefin çevresinde beliren dikdörtgen çerçeve şeklin gerçek boyutlarını vermeye başladı. Aynı anda başka bir makine parlak bir kâğıt üzerine ekrandaki şeklin renkli görüntüsünü çıkardı.</p>

      <p>Kaptan Knight koşarak geldi kamaraya. Uçsuz bucaksız bir tarlayı biçer gibi, günlerce ileri geri gidip durmaktan, saatlerce ekranlara bakmaktan bunalmıştı. Şimdi ise sevinçten havaya uçacakmış gibiydi, yüzünde bir şeyler sezinlediğine dair bir ifade vardı.</p>

      <p>"Arıza mesajınızı verdiler. Bir hedef mi var?" diye sordu.</p>

      <p>Pitt de, Giordino da yanıt vermedi, ikisinin de ağzı kulaklarına varıyordu. Knight bir süre onlara baktıktan sonra durumu kavradı.</p>

      <p>"Tanrım!" diye bağırdı. "Onu bulduk mu yoksa?"</p>

      <p>Pitt, Knight'a fotoğrafı uzatarak, "Saklanıyor," dedi. "Alfa tipi</p>

      <p>Sovyet denizaltısının kusursuz görüntüsü."</p>

      <p>Knight sonar görüntülere baktı. "Ruslar bütün bu bölgeyi didik didik aramışlardı. Onu bulamamaları şaşılacak şey."</p>

      <p>"Kolayca gözden kaçabilir," dedi Pitt. "Onlar araştırma yaptıkları zaman buzlar daha kalındı. Doğru rotayı izleyemediler. Sonar denizaltının bulunduğu yerde belli belirsiz bir gölge gösterdi. Kraterin altındaki ağır demir yoğunluğu da manyetik profillerinde parazite neden olmuştur."</p>

      <p>"Bunu duyunca bizim istihbaratçılar sevinçten uçacaklar."</p>

      <p>"Eğer kızıllar kafalarını kullanmazlarsa tabii," dedi Giordino. "Bu sefer, 1975'te Glomar Explorer adlı Golf tipi denizaltılarını ele geçirdiğimizde olduğu gibi bizi aval aval seyredeceklerini hiç sanmam."</p>

      <p>Pitt, kuşkulu bir sesle, "Deniz tabanına ilişkin jeolojik bir araştırma yaptığımız masalını yutmadılar mı demek istiyorsun?" diye sordu.</p>

      <p>Giordino suratını ekşiterek Pitt'e baktı. "Haberalma işi garip bir dedi. "Güvertedekiler neyin peşinde olduğumuzu bilmiyorlar, ama Washington’daki Rus ajanlar kokuyu haftalarca öncesinden aldılar. Şimdiye kadar karışmamalarının tek nedeni, bizim teknolojimizin daha iyi olması; denizaltılarını bulmamızı bekliyorlar."</p>

      <p>"Onları kandırmak kolay olmayacak," dedi Knight. "Denize açıldık açılalı peşimizde iki balıkçı teknesi var; her hareketimizi izliyorlar."</p>

      <p>Giordino, "Uyduları da," diye ekledi.</p>

      <p>Pitt, "Köprüye bu yüzden yola devam emrini verdim," dedi. "Sonra döner, daha yakından bakarız."</p>

      <p>"İyi fikir, ama dönüşte nasıl olsa yine fark edileceğiz."</p>

      <p>"Denizaltının üstünden geçip de başka bir rotada aynı şekilde araştırmamızı sürdürüyormuş gibi yaparsak sorun çıkmaz. Sonra da, Washington'daki teknisyenleri arar, aygıtlarda arıza olduğunu söyler, onarım için bilgi isterim. Araştırmayı sürdürdüğümüz izlenimini vermek için birkaç milde bir dura dura yolumuza devam ederiz."</p>

      <p>Giordino, Knight'a baktı, "Belki yutarlar. Akla yakın geliyor," dedi.</p>

      <p>Knight şöyle bir düşündü, "Tamam. Fazla oyalanmayalım. Hedefe son kez bir bakalım. Sonra da hiçbir şey bulamamış gibi yolumuza devam ederiz."</p>

      <p>Pitt, "Bu koordinatlarda işimizi bitirdikten sonra otuz mil kadar ötede yine araştırmaya devam eder ve bir şey bulmuş gibi yaparız," dedi.</p>

      <p>Giordino, "Bu iyi olur işte," diye onayladı. "Oltaya gelirler belki."</p>

      <p>Knight gülümsedi. "İyi bir senaryoya benziyor. Haydi öyleyse uygulamaya başlayalım."</p>

      <p>Dümenci rotayı değiştirip de dümeni sancak tarafına kırınca gemi hafifçe yalpaladı. Kıç tarafta gemiyi inatçı bir köpek gibi izleyen denizaltı araştırma robotu Sherlock bir yandan deniz dibine sonar dalgalan göndermeye devam ederken, bir yandan da bir fotoğraf makinesiyle iki kamerasını otomatik olarak devreye soktu. Yaratıcısı tarafından ünlü dedektifin adı verilen Sherlock, deniz dibinde insanoğlunun hiç görmediği şeyleri ayrıntılı bir biçimde yansıtabiliyordu.</p>

      <p>Dakikalar saat gibi ağır geçiyordu şimdi; sonunda krater belirdi ekranda. Polar Explorer, Sherlock'u kraterin içine indirebilmişti. Üç çift göz ekrana kilitlendi.</p>

      <p>Giordino heyecanını gizlemeden, "İşte göründü," dedi.</p>

      <p>Sovyet denizaltısı, neredeyse sonografın sağ bölümünü tümüyle kaplamıştı. Kıç kısmı kraterin merkeziyle dik bir açıda ve başı tabanına bakacak şekilde kraterin eteğinde duruyordu. 1960'larda battıkları zaman yüzlerce parçaya ayrılan Thresher ve Scorpion gibi değildi, tek parçaydı. Kaybolalı on ayı geçmişti, ama Kuzey Kutbunun soğuk sularında hiçbir yanı paslanmamış, yosun tutmamıştı.</p>

      <p>"Evet," dedi Knight. "Kuşkusuz Alfa tipi. Nükleer güç, titanyum gövde, tuzlu sudan etkilenmez, sessiz pervane teknolojisi; hem Sovyet hem de ABD donanmasında var olan denizaltılar içinde en derine dalabileni, en hızlısı."</p>

      <p>Alınan sonar kaydının video ekranına görüntü şeklinde yarısı otuz saniye sürüyordu. Tenis maçı seyreder gibi, kafalarını bir sonara bir ekrana çeviriyorlardı.</p>

      <p>Kameranın ışıkları altında denizaltının düzgün çizgileri ekranda gri tonlar içinde belirdi. Amerikalılar, bu Rus denizaltısı içinde yüz elli kadar ölü barındırdığına bir türlü inanmak istemediler. Bu haliyle, küçük bir havuzun dibinde yatan bir çocuk oyuncağına benziyordu çünkü.</p>

      <p>Knight, "Normalin üstünde radyoaktivite belirtisi var mı?" diye sordu.</p>

      <p>"Çok hafif bir yükselme görülüyor," dedi Giordino. "Herhalde reaktöründen."</p>

      <p>"Erime yok," dedi Pitt.</p>

      <p>"Belirtilere göre öyle."</p>

      <p>Knight ekranlara baktı ve üstünkörü bir değerlendirmeyle, "Başta bir hasar var," dedi. "Güvertesinin sancak tarafı yarılmış. Yine sancak tarafında, alt kısımda yirmi metrelik bir çatlak var."</p>

      <p>"Görünüşe bakılırsa oldukça derin," dedi Pitt. "Balast tankları bölümüne hasar vermiş. Anlaşılan kraterin karşı yamacına Gövde parçalanıp makinelerini alt üst etmiş. Kraterin oraya doğru sürüklenirken mürettebatı onu kaldırmak için kim bilir ne mücadele vermiştir. Fakat atabileceğinden fazla su almış, sonunda kraterin eteğine baş aşağı çakılıp kalmış."</p>

      <p>Denizaltı, Sherlock'un kıç tarafında kalıp, yavaş yavaş kameraların görüş alanından çıkarken, kamarayı derin bir sessizlik kaplamıştı. Denizin dalgalı kum tabanı gözlerinin önünden geçip giderken, monitörlere bakmaya devam ettiler ve o sırada, denizin ıssız derinliklerine gömülüp korkunç bir şekilde ölen denizcileri düşündüler.</p>

      <p>Yaklaşık yarım dakika kadar hiç kimse konuşmadı, hatta nefes bile almadı. Sonra, teker teker hepsi o karabasanı zihinlerinden uzaklaştırdılar ve gözlerini monitörlerden ayırdılar. Buz kırılmıştı. Bir süre sonra rahatlamış, gevşemiş ve keyifli keyifli gülüp konuşmaya başlamışlardı.</p>

      <p>Pitt ve Giordino, artık arkalarına yaslanıp rahatça oturabilir ve seyahatin geri kalan bölümünde biraz dinlenebilirlerdi. Arama projesindeki görevleri sona ermiş ve samanlıkta aradıkları iğneyi bulmuşlardı. Fakat bir süre sonra, Pitt'in yüzünde ciddi bir ifade belirdi ve gözleri boşluğa dikildi.</p>

      <p>Giordino onu, yüzündeki ifadeyi anlayacak kadar iyi tanırdı. Bir proje başarıyla sona erdikten sonra, Pitt, kendini boşlukta hissederdi. Artık meydan okuyacağı bir olay kalmamıştı, huzursuz zihni oyalanacak bir şeyler aramaya başlamıştı yine.</p>

      <p>Knight neşeli bir tonla, "Harika bir iş yaptın Dirk," dedi, "Sen de Al. Siz NUMA elemanları, arama tekniklerini çok iyi biliyorsunuz. Sanırım bu, yirmi yıldan bu yana elde edilen en büyük istihbarat başarısı."</p>

      <p>Pitt başını salladı ve "Hemen sevinme," dedi, “İşin zor kısmı asıl şimdi başlıyor. O denizaltıyı Ruslar’ın burunlarının dibinden kurtarmak kolay olmayacak. Bu kez GlomarExplorer yok. Su altını ayna gibi gösteren gemilerle çalışmak yok artık. Tüm operasyonun, suyun altında gerçekleştirilmesi gerekecek.</p>

      <p>O sırada, gözlerini tekrar monitöre çeviren Giordino'nun, "Bu ne ya böyle!" dediğini duydular, "Koca bir çömleğe benziyor."</p>

      <p>Knight, "Daha çok da vazoya," diye onu onayladı.</p>

      <p>Pitt gözlerini monitöre dikip uzun süre baktı, yüzünde düşünceli bir ifade vardı, gözleri yorgun ve kırmızıydı. Derken ansızın dikkat kesildi. Vazoya benzeyen cisim dik duruyordu, “İki yanında olan ince bir boynu, kalın bir gövdesi vardı ve taban kısmına doğru inceldikçe inceliyordu.</p>

      <p>Pitt bir süre sessizce baktıktan sonra, "Bu, bir amfora," dedi.</p>

      <p>Knight başını salladı ve "Sanırım haklısın," diyerek onu doğruladı. "Eski Yunanlılar ve Romalılar bunları şarap ve zeytinyağı taşımada kullanırlarmış. Akdeniz'in dibi bunlarla doludur."</p>

      <p>Giordino, şaşkın gözlerle bakıp, "Peki ama burada, Grönland ne işi var bunun?" diye konuştu orta yere. "Hey, şuraya bakın! Solda bir tane daha var."</p>

      <p>Bir süre sonra, güneydoğu-kuzeybatı yönüne doğru dizilmiş gibi, önce üçlü, sonra da beşli bir amfora grubu, kameraların görüş alanına girdi.</p>

      <p>Knight, Pitt'e döndü ve "Sen bir batık gemi uzmanısın," dedi, "Ne diyorsun bu işe?"</p>

      <p>Pitt, cevap vermeden önce bir süre düşündü. Konuşmaya başladığında sesi uzaklardan, sanki yandaki kamaradan geliyor gibiydi.</p>

      <p>"Bana öyle geliyor ki, bunlar, bizi tarih kitaplarının buralarda bulunmaması gerektiğini söylediği bir gemi enkazına götürecek."</p>
    </div>
  </div>
</body>
</html>
