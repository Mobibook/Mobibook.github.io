<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>60</h2>

      <p>Pitt derin bir uykunun karanlığından yavaş yavaş uyandı ve kendine geldi, ama her yanı ağrılar içindeydi. O acısız karanlığa tekrar dönmek istedi, fakat gözleri artık açılmıştı, o karanlığa dönmesi artık imkânsızdı. Gözlerinin takıldığı ilk şey, gülümseyen kıpkırmızı bir surat oldu.</p>

      <p>Birinci Kaptan Finney, "Çok şükür, kendine geldi," dedi neşeli bir sesle. "Hemen Kaptan'a haber vereyim."</p>

      <p>Finney dışarıya çıkarken, Pitt gözlerini çevirip yatağın yanında oturan saçsız adama baktı. Pitt onun gemi doktoru olduğunu hatırladı, ama ismi aklına gelmedi.</p>

      <p>"Özür dilerim, Doktor, ama isminizi... "</p>

      <p>Adam sempatik bir gülümsemeyle, "Adım Henry Webster," dedi. "Nerede olduğunuzu merak ediyorsanız söyleyeyim; Sounder tarafından Punta Arenas'a çekilen Lady Flamborough'nun lüks kamarasındasınız."</p>

      <p>"Ne kadar zamandır baygınım?"</p>

      <p>"Albay Hollis'e rapor verirken, ben de yaralarınıza bakıyordum. Sonra size güçlü bir ağrı kesici ve uyku ilacı verdim. Yaklaşık on iki saat uyudunuz. Şimdi nasılsınız?"</p>

      <p>"Fena değil, ama çok açım."</p>

      <p>"Şimdi şefe haber gönderirim, size özel yemeklerinden birini gönderir. "</p>

      <p>"Teşekkürler. Giordino'yla Findley nasıl?"</p>

      <p>"Kendinizden önce arkadaşlarınızı düşünmeniz takdir edilecek bir şey. Giordino'dan dört mermi çıkardım, ama hiçbiri kritik noktalarda değildi. Arkadaşınız çok güçlü bir adam, gık bile demedi.</p>

      <p>Yılbaşı balosuna gidebilecek durumda. Findley'nin yaraları biraz daha ciddiydi. Akciğerine ve midesine birer mermi girmiş. Ona gemide fazla bir şey yapamadım tabii. İkisini de helikopterle Punta Arenas'a ve oradan da Washington'a gönderdik. Findley, Walter Reed Hastanesi'ndeki özellikle mermi yaraları konusunda uzman hekimler tarafından ameliyat edilecek. Eğer herhangi bir komplikasyon olmazsa kısa zamanda iyileşeceğine eminim. Arkadaşınız Rudi Gunn da sizin iyi olduğunuzu görünce, onlarla birlikte gitti."</p>

      <p>Doktor bunları söyledikten sonra, Pitt'in ağzına bir dijital termometre soktu ve ateşine baktı, "Gayet güzel," dedi. "Kendinizi nasıl hissediyorsunuz?"</p>

      <p>"Şu anda atletizm yarışmalarına katılacak durumda değilim tabii, ama basımdaki ağrının ve boynumdaki acının dışında iyi sayılırım."</p>

      <p>"Çok şanslısınız Bay Pitt. Mermilerden hiçbiri, kemiğe, damarlara ya da bir içorgana isabet etmemiş. Yaralarınıza birkaç dikiş attım, şimdi iyiler. Yanaktaki yara izi plastik ameliyatla giderilebilir, ama bu şekilde kadınlar beni daha çekici bulabilir diyorsanız o başka. Baştaki ağrı bir darbenin sonucu, ama röntgende kafatasında hiçbir çatlak göremedik. Üç ay içinde yüzebilir, keman çalabilirsiniz. Yakında hiçbir şeyiniz kalmayacak."</p>

      <p>Pitt gülmek istedi, fakat her yanının ağrıdığını görünce vazgeçti.</p>

      <p>Doktor, "Özür dilerim," dedi. "Hastalarımla şakalaşmayı severim.</p>

      <p>Pitt sakinleşti, ve ağrıları yavaş yavaş geçti. Sonra, "Şakalaşmanız bile bu kadar acı verdiğine göre, iş vizite ücretine gelince vay halime," dedi.</p>

      <p>Bu sefer kahkahayı patlatan Webster oldu. "Dikkatli olun, yerinizde olsam elinde iğne olan bir adamla böyle konuşmazdım."</p>

      <p>Pitt yavaş yavaş doğrulup oturdu, "Bana ve arkadaşlarıma yaptığınız her şey için çok teşekkürler Doktor," dedi.</p>

      <p>Webster kalkıp elini uzattı, "Sizin için her şeyi yapabilirim Bay Pitt. Şimdi izin verirseniz çıkayım. Sanırım dışarda sizinle görüşmek için sıraya girmiş insanlar var," dedi.</p>

      <p>"Tekrar teşekkürler Doktor, yine görüşürüz."</p>

      <p>Webster başını sallayıp göz kırptı ve kapıyı açıp, dışarıdakilere girmelerini söyledi, ilk giren Senatör Pitt oldu ve onu, Hala Kâmil, Albay Hollis ve Kaptan Collins izlediler. Erkekler Pitt'in elini sıktılar, ama Hala Kâmil eğildi ve Pitt'i hafifçe öptü.</p>

      <p>Kaptan Collins, neşeli bir sesle, "Nasıl, gemimizin servisinden memnun musunuz acaba?" diye sordu.</p>

      <p>Pitt, "Böyle lüks bir hastanede kendime geleceğimi sanmıyordum doğrusu," dedi. "Keşke buranın tadını bir ay daha çıkarabilseydim."</p>

      <p>Hollis, "Ne yazık ki yarın sizi Kuzey'den istiyorlar bayım," dedi.</p>

      <p>Pitt yüzünü buruşturdu, "Yo, olamaz," diye mırıldandı.</p>

      <p>Senatör Pitt saatine baktı ve oğluna gülümsedi, "Sounder bizi doksan dakika sonra Punta Arenas rıhtımına yanaştırmış olacak. Orada seni, beni ve Bayan Kâmil'i Washington'a uçuracak bir Hava Kuvvetleri uçağı bekliyor. Hemen gideceğiz."</p>

      <p>Pitt ellerini iki yana açtı ve ağlamaklı bir sesle, "Gitti bizim lüks kamara," dedi.</p>

      <p>Herkes teker teker onun hatırını sorduktan sonra, Hollis, "Ammar'ı tekrar görsen tanır mısın, Pitt?" diye sordu.</p>

      <p>"Tabii, onu polis merkezinde bir dizi şüphelinin içinde bile hemen çıkarabilirim. Bulamadınız mı o adamı? Doktor Webster beni bayıltmadan önce size onun boyunu, kilosunu ve görünüşünü ayrıntılarıyla vermiştim."</p>

      <p>Hollis ona bir sürü fotoğraf uzattı. "İşte, sağ ele geçirilen ve ölen tüm teröristlerin, gemi fotoğrafçısı tarafından çekilen resimleri burada. Bunların arasında Süleyman Aziz Ammar'ı görebiliyor musun?"</p>

      <p>Pitt elindeki fotoğrafları, teker teker ve büyük bir dikkatle inceledi. Hatırladığı kadarıyla, adamların çatışma sırasında yüzleri yokmuş gibi gelmişti ona. Merak ediyordu, bunlardan acaba hangileri onun eliyle ölümü bulmuştu? Tüm resimlere baktıktan sonra, başını kaldırdı ve iki yana salladı.</p>

      <p>"Bu resimlerden hiçbiri ona ait değil. Sağ olanlar arasında da yok, cesetler arasında da."</p>

      <p>"Emin misin? Yaralar ve ölüm kasılmaları, insanın yüzünü değiştirebilir."</p>

      <p>"Çok ağır koşullar altında olmasına rağmen ona, şu anda sana olan mesafemden daha yakında durdum ve çok dikkatli baktım. Burada olmadığına eminim Albayım."</p>

      <p>Hollis bir zarftan, daha büyük bir fotoğraf çıkardı ve bir şey söylemeden Pitt'e uzattı. Pitt resme baktı ve gözlerini Hollis'e çevirdi. "Ne söylememi istiyorsun benden?"</p>

      <p>"Süleyman Aziz Ammar bu adam mı?"</p>

      <p>Pitt fotoğrafı ona verirken, "O olduğunu sen de çok iyi biliyorsun," dedi. "Yoksa, onun başka bir yerde ve zamanda çekilmiş bu fotoğrafını böyle birdenbire ortaya çıkarmazdın, değil mi?"</p>

      <p>Senatör Pitt, "Sanırım Albay Hollis sana Ammar'ın henüz ne canlı ne de ölü olarak ele geçirilmediğini söylemek istiyor," dedi.</p>

      <p>Pitt, "O zaman adamları cesedini sakladılar," dedi. "Iskalamadığımdan eminim. Omzuna bir ve suratına iki mermi isabet etti. Yere düştükten sonra adamlarından birinin onu tutup geriye doğru çekerek götürdüğünü gördüm. Bu durumda etrafta dolaşması imkânsız."</p>

      <p>Hollis, "Cesedini gömmüş olmaları muhtemel," dedi. "Havadan ve karadan yaptığımız aramalarda bir şey bulamadık."</p>

      <p>"Yo, tilki hâlâ ayakta," dedi Pitt kendi kendine.</p>

      <p>Senatör ona baktı ve "Ne demek o öyle?" diye sordu.</p>

      <p>"Onunla karşılaştığımda bana tilkiyle çakal hakkında bir şeyler söylemişti de," dedi Pitt dalgın dalgın. Sonra çevresindekilere baktı. "Kefeni yırttığına bahse girerim," dedi. “İddiasına var mısınız."</p>

      <p>Hollis gözlerini kısarak ona baktı, "Dua et de ölmüş olsun. Yoksa ölüm listesinin en başında Dirk Pitt ismi olacaktır."</p>

      <p>Hala, üzerinde, modernize edilmiş hiyeroglif şekilleri olan altın sarısı, ipek bir sabahlıkla yatağın başucuna geldi ve elini Pitt'in omzuna koydu. "Pitt şu anda güçsüz ve aç sanırım. Bırakalım da bir şeyler yiyip biraz dinlensin baylar, ne dersiniz?"</p>

      <p>Hollis başını salladı ve fotoğrafları zarfa koydu. "O halde ben artık veda edebilirim. Helikopter beni bekliyor. Santa Inez e dönüp Ammar'ı aramaya devam edeceğiz."</p>

      <p>"Binbaşı Dillinger'a selamlarımı söyle Albayım."</p>

      <p>"Tabii, merak etme." Hollis, bir an huzursuzmuş gibi durdu ve yatağa yaklaşıp Pitt'in elini sıktı. "Senden ve arkadaşlarından özür dilerim Dirk. Sizleri hafife aldım. NUMA'dan Özel Operasyonlar'a gelmek istersen beni ara, ilk tavsiye referansını ben vereceğim."</p>

      <p>Pitt, "Beni alacaklarını pek sanmam," dedi. "Biraz dik kafalıyımdır ve emirlere karşı alerjim vardır da."</p>

      <p>Hollis gülümsedi ve başını salladı. "Evet, bunu gösterdin zaten."</p>

      <p>Senatör oğlunun yanına geldi ve elini sıkıp, "Güvertede görüşürüz," dedi.</p>

      <p>Kaptan Collins, "Ben de güvertede veda edeceğim," dedi.</p>

      <p>Hala Kâmil hiçbir şey söylememişti. Erkekleri dışarıya çıkardı ve kapıyı kapatıp kilitledikten sonra, gelip yatağın yanında durdu. Pitt'in içinde garip bir duygu vardı; kadın, sabahlığının altında çıplakmış gibi gelmişti ona.</p>

      <p>Onun, sabahlığının kemerini çözüp omuzlarını geriye atarak üzerindekini yere bırakmasıyla yanılmadığını anladı, ipek sabahlığın yere düşerken çıkardığı hışırtı içini bir tuhaf yapmıştı. Kadın, göğüsleri dimdik öne fırlamış, elleri kalçalarında, bir bacağı diğerinin biraz önünde, bronz bir heykel gibi önünde duruyordu. Yatak örtüsünü çekti ve "Sana çok şey borçluyum," diye mırıldandı.</p>

      <p>Pitt gardrobun kapağındaki büyük aynada kendine baktı. Başının tepesi ve yüzünün bir kısmı sargılar içindeydi ve bacağında da koca bir sargı vardı. Bir haftadır sakal traşı olmamıştı ve gözlerinin beyazları kan çanağı gibiydi. Bu haliyle onu hiçbir kadının istemeyeceğinden emindi.</p>

      <p>"Don Juan'lık halim pek yok," diye fısıldadı, "Özür dilerim."</p>

      <p>Hala Kâmil onun yanına uzanıp, parmaklarıyla göğsündeki kılları okşarken, "Benim gözümde çok yakışıklısın," diye mırıldandı. "Biraz çabuk olmalıyız. Fazla vaktimiz yok."</p>

      <p>Pitt derin bir nefes aldı. Kendini zorlar ve yaraların dikişlerini attırırsa, Dr. Webster'dan çekeceği vardı. Erkekler, kadınları avlamak için çeşitli çarelere başvururken, kadınların böyle hiç beklenmedik zaman ve yerlerde çıkagelmeleri anlaşılır şey değildi doğrusu.</p>
    </div>
  </div>
</body>
</html>
