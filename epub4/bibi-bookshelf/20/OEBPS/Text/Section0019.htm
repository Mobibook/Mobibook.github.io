<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>20</h2>

      <p>Kuşkusuz ikisi de bu şakalarının kırk sekiz saat içinde gerçeğe dönüşüp başlarını ağrıtacağını akıllarının ucundan bile geçirmemişti.</p>

      <p>Polar Explorer’ın mürettebatı, arkeologların talimatlarına göre çalışmış ve gemi enkazını kaplayan buzları tabaka tabaka keserek, üst güverteyi pruvadan kıç bodoslamasına kadar temizleyip ortaya çıkarmışlardı.</p>

      <p>Pitt ve Lily dışında herkes, merakla kazı yerine toplanmıştı. Onlar Polar Explorer'da kalmışlar, balmumu tabletlerini inceliyorlardı.</p>

      <p>Kırılan buzların kenarında duran denizciler, arkeologlar ve uçak kazası araştırma ekibi nefeslerini tutmuşlar, üst güvertesi meydana çıkmış gemi enkazına hayranlıkla bakıyorlardı.</p>

      <p>Hoskins ve Graham, geminin boyunu ve enini ölçtüler; uzunluk yirmi metreye yakın, eni de yedi metreydi. Direk, güverteden itibaren iki metreden kırılmış ve yok olmuştu. Geminin ip donanımlarından arta kalanlar geminin güvertesinde kıvrım kıvrım, yığın halinde duruyorlardı. Bir zamanlar gemiyi götüren yelkenlerden şimdi geriye lime lime olmuş paçavralar kalmıştı.</p>

      <p>Güverte döşemesi, ilk günkü gibi sağlam görünüyordu. Kamaralarda bulunan elişi sanat eserleri ve diğer eşyaların fotoğrafları çekildi ve toplanıp incelenmek üzere, Polar Explorera götürüldü. Sonra, bu ticaret gemisinin henüz rotası belli olmayan son seyahatinde taşımış olduğu bütün yük, herhangi bir bozulmaya maruz kalmasın diye buzkıranın soğukhava deposuna yerleştirildi.</p>

      <p>Gronquist, Hoskins ve Graham, hasar görmüş kamaraya ve ambarlara girmediler. Ambar kapağını yavaşça kaldırdılar ve yarıya kadar açtılar.</p>

      <p>Gronquist yere yüzüstü uzandı ve başını aşağıya uzatıp baktı. Graham merakla, "Oradalar mı?" diye sordu. "Pitt'in söylediği gibi mi duruyorlar?"</p>

      <p>Gronquist uzunca bir süre buz kaplı cesetlere baktı. Üzerlerindeki buzları temizleyip onları şöyle bir sarssa adamlar gözlerini kırpıştırıp açacak ve yeniden hayat bulacaklarmış gibiydiler sanki.</p>

      <p>Gronquist, Graham'in sorusuna hemen cevap veremedi. Güneşin parlak ışıkları batık geminin içini rahatça görmesini sağlıyordu. Geminin içini incelerken Pitt'in gözünden kaçmış olan iki figür dikkatini çekmişti.</p>

      <p>"Her şey Pitt'in tarif ettiği gibi," dedi ciddi bir ses tonuyla. "Yalnız mürettebatın dışında burada bir köpekle bir de küçük bir kız var."</p>

      <p>Pitt güvertenin bir kenarında durdu ve Giordino'nun, NUMA helikopterini Polar Explorer'a indirişini izledi. Helikopter, yavaşça kıç güverteye oturdu ve rotor palleri bir süre döndükten sonra durdu.</p>

      <p>Kokpitin sağ kapısı açıldı ve kahverengi fitilli kadife ceket içine yeşil bir balıkçı kazağı giymiş uzun boylu bir adam güverteye atladı. Birkaç saniye çevresine bakındı ve kendisine el sallayan Pitt'i gördü. Ellerini cebine soktu ve hızlı adımlarla ona doğru yürüdü.</p>

      <p>Pitt onu alıp dar bir kapıdan içeriye soktu, içerisi sıcacıktı.</p>

      <p>"Doktor Redfern, değil mi?"</p>

      <p>"Siz de Dirk Pitt olmalısınız."</p>

      <p>"Evet ben Pitt'im."</p>

      <p>"Methinizi duydum."</p>

      <p>"Çok meşgul olduğunuz halde geldiğiniz için teşekkür ederim Doktor."</p>

      <p>Redfern, "Şaka mı ediyorsunuz?" diyerek gülümsedi. "Böyle bir davet kaçırılır mıydı hiç? Dünyada, böyle bir keşif için varını yoğunu vermeyecek bir arkeolog yoktur. Ne zaman görebileceğim acaba?"</p>

      <p>"On dakika sonra hava kararacak, önce, kazıyı yöneten arkeolog Doktor Gronquist'in vereceği brifingi dinlerseniz daha iyi olur.</p>

      <p>"Antik gemide bulunan bazı eşyaları da gösterecektir. Sabahleyin hemen oraya gider ve projenin yönetimini ele alırsınız."</p>

      <p>"Çok güzel."</p>

      <p>"Valiziniz var mı?"</p>

      <p>"Sadece küçük bir seyahat bavulu ve bir çantam var."</p>

      <p>"Al Giordino... "</p>

      <p>"Helikopter pilotu mu?"</p>

      <p>"Evet."</p>

      <p>"Al onları kamaranıza gönderecektir. Şimdi beni izlerseniz, önce midenize sıcak bir şeyler girmesini sağlayalım ki, beyniniz karışık bir bilmeceyi çözmeye hazır olsun." "Sizi izliyorum."</p>

      <p>Dr. Mel Redfern, Pitt'ten de uzun boyluydu ve küçük gemi kapılarından geçerken iyice eğilmek zorunda kalmıştı. Gri-mavi gözlüydü, şık bir gözlük takmıştı ve sarı saçları tepesinde biraz açılmıştı. Biraz göbekliydi, ama yine de boyu nedeniyle kırk yaşındaki biri için vücudu oldukça biçimli duruyordu. Okul masraflarını karşılamak ve cep harçlığını çıkarmak için profesyonel olarak basketbol oynamış, fakat antropoloji doktorasını tamamlayınca sporu bırakmıştı. Daha sonra sualtı araştırmalarına başlamış ve klasik deniz arkeolojisi dalında dünyanın önde gelen uzmanlarından biri olmuştu.</p>

      <p>Pitt, "Atina'dan Reykjavik'e uçuşunuz iyi geçti mi?" diye sordu.</p>

      <p>Redfern, "Yolun çoğunda uyudum," dedi. "Ama İzlanda'dan, buranın yüz mil kadar güneyindeki Eskimo köyüne donanma uçağıyla uçarken çok üşüdüm. Buralara uygun giyecek bir şeyler bulabilirim umarım. Valizimi güneşli Yunan adalarına göre hazırladığım için ortada böyle kalıverdim işte. Aniden Kuzey Kutbu'na geleceğimi hiç düşünmemiştim doğrusu."</p>

      <p>"Merak etmeyin, gemi komutanı Knight size bir şeyler ayarlar. Ne üzerine çalışıyordunuz?"</p>

      <p>"İkinci yüzyılda, taşıdığı mermer heykellerle batan bir Yunan ticaret gemisinin peşindeydim." Redfern bir an durup düşündü ve sonra, "Telsiz mesajınızda bu gemide ne olduğuna dair hiçbir şey söylemediniz," dedi.</p>

      <p>"Kargo ambarında o cesetlerden başka bir şey göremedim."</p>

      <p>Redfern, ellerini iki yana açtı, "Hep istediğimiz şeyler çıkacak değil ya," dedi. "Ama geminin sağlam durumda olduğunu söylemiştiniz, değil mi?"</p>

      <p>"Evet, doğru. Teknedeki deliği kapatır, direği ve donanımı onarıp kıça da dümen kürekleri takarsak, gemiyi New York limanına kadar götürebilirsiniz."</p>

      <p>"Aman Tanrım! Harika bir şey bu! Doktor Gronquist onunla ilgili herhangi bir tarih saptamasında bulundu mu?"</p>

      <p>"Evet, sikkeler yaklaşık olarak M.S. 390'larda basılmış. Geminin ismini bile biliyoruz! Serapis. Kıç bodoslamasında Yunan alfabesiyle yazılmış."</p>

      <p>Redfern kendi kendine konuşur gibi, "Hiç bozulmamış bir dördüncü yüzyıl Bizans ticaret gemisi ha!" diye mırıldandı. "Bu, yüzyılın arkeolojik olayı olacak bir şey. Onu görmek için sabırsızlanıyorum."</p>

      <p>Pitt onu alıp subay dinlenme kamarasına götürdü. Lily bir masaya oturmuş balmumu tabletlerindeki yazıları kâğıda dökmeye çalışıyordu. Pitt, onları tanıştırdı.</p>

      <p>"Doktor Lily Sharp, Doktor Mel Redfern."</p>

      <p>Lily kalkıp elini uzattı ve "Sizinle tanışmak bir şeref Doktor," dedi. "Her ne kadar uzmanlık alanım yeraltı arkeolojisiyse de, okuldan mezun olduğumdan beri sizin sualtı araştırmalarınızın hayranıyım."</p>

      <p>Redfern nazik bir tavırla, "O şeref bana ait, hanımefendi," dedi. "Ama isterseniz şu unvanları bir tarafa bırakalım da birbirimize senli benli hitap edelim, ne dersiniz?"</p>

      <p>Pitt, "Sana ne ikram edebiliriz?" diye sordu.</p>

      <p>"Önce sıcak bir tas çorba, arkasından da yine koca bir bardak kakao beni kendime getirmeye yetecektir sanırım."</p>

      <p>Pitt onun istediklerini kamarota iletti. Redfern birden, yeni bir oyuncak bulmuş küçük bir çocuk gibi merakla, "Pekâlâ, bahsettiğin şu bilmece nerede?" diye sordu.</p>

      <p>Pitt gülümsedi. "Latincen nasıl Mel?" diye sordu.</p>

      <p>"Eh, fena sayılmaz. Ama gemi Eski Yunan gemisi değil miydi?"</p>

      <p>Lily, "Evet öyle," diyerek söze karıştı. "Ama kaptan seyir defteri olarak kullandığı balmumu tabletlerine Latince yazmış. Altı tanesinde yazılar var, yedincisindeyse harita gibi çizgiler çekilmiş. Bunları Dirk keşif dalışı yaptığı sarada çıkardı, ben de kopyalamaları kolay olur diye yazıları kâğıtlara aktardım. Haritaya benzer çizgileri de biraz büyüterek kâğıda aldım. Üzerinde yazı ve işaret olmadığından, nerenin haritası olduğunu çıkaramadık."</p>

      <p>Redfern oturdu ve tabletlerden birini eline alıp bir süre inceledikten sonra tekrar masaya bıraktı. Sonra Lily'nin kâğıtlarını aldı ve okumaya başladı.</p>

      <p>Kamarot bir fincan kakaoyla büyük bir kâse Boston usulü sebzeli istiridye çorbası getirdi. Redfern yazılara öylesine dalmıştı ki, açlığını bile unutmuştu. Gözlerini önündeki kâğıtlardan ayırmadan âdeta bir robot gibi fincana uzandı, dudaklarına götürüp kakaoyu yudumladı. On dakika kadar sonra, ayağa kalktı ve odada sanki yalnız gibi, Latince bir şeyler mırıldanarak dolaşmaya başladı.</p>

      <p>Pitt ve Lily, dikkatini dağıtmamak için seslerini çıkarmadan onu izliyorlardı. Redfern bir süre sonra durdu ve düşünmeye başladı, kafasının içinde bir sorunun çözümünü arıyor gibiydi. Masaya döndü, tekrar sayfaları incelemeye koyuldu. Odaya bir beklenti havası hâkimdi.</p>

      <p>Birkaç dakika öylece durup düşündü ve sonra elindeki kâğıtları masaya bıraktı, parmakları titriyordu. Derken gözleri garip bir biçimde donuklaştı ve boşluğa doğru daldı gitti.</p>

      <p>Redfern baştan aşağı zangır zangır titriyordu.</p>

      <p>Pitt, "Hazreti İsa’nın kutsal kâsesini bulmuş gibi bir halin var," dedi.</p>

      <p>"Ne oldu?" diye sordu Lily. "Ne buldun?"</p>

      <p>Başı öne eğik olduğu için Redfern'in sözlerini güçbela duydular: "Bu tesadüfi bulgunuz dünyanın gelmiş geçmiş en büyük sanat ve edebiyat koleksiyonundan oluşan bir hazinenin anahtarı olabilir."</p>
    </div>
  </div>
</body>
</html>
