<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>26</h2>

      <p>"Harika," dedi.</p>

      <p>"Muhteşem, tek kelimeyle muhteşem," diye mırıldandı. Giordino da başını salladı ve "Ben araba diye buna derim işte," dedi.</p>

      <p>Antika ve klasik otomobillerin tamir edilip ilk günkü gibi pırıl pırıl yapıldığı özel bir tamirhanede, üçü birden, sadece sürücü bölümünün üstü açık olan 1930 model bir L-29 Cord otomobili hayranlıkla seyrediyorlardı. Arabanın karoseri kırmızı şarap rengiydi, çamurluklar ve tavan kaplaması da güderi rengine boyanmışlardı. Boyu oldukça uzun, zarif görünüşlü araba, önden çekişliydi. Arabanın motor kaportası, neredeyse boyunun yarısı kadardı ve bir yarış arabasını andırıyordu.</p>

      <p>Eski kuşağın beğenisini kazanmış, ancak zamanla unutulmaya yüz tutmuş bu parlak araba muhteşem bir görünüşe sahipti.</p>

      <p>Pitt onu eski bir garajda, bir yığın hurda arasında bulmuş ve adam edilmesi için buraya getirmişti. Arabayı yenileyen usta da eseriyle gurur duyuyordu. Uzun boylu, mavi gözlü usta Robert Esbenson, elindeki bezle arabanın tozlarını son kez aldı ve Pitt'e baktı.</p>

      <p>"Onun burdan gitmesine üzülüyorum doğrusu," dedi.</p>

      <p>Pitt gülümsedi ve "Harika bir iş çıkarmışsın," dedi.</p>

      <p>"Onu evine mi götüreceksin?"</p>

      <p>"Henüz değil. Birkaç gün kullanıp zevkini çıkaracağım."</p>

      <p>Esbenson başını salladı. "Pekâlâ, öyleyse karbüratör ve distribütörü ayarlamam gerekiyor, biliyorsun burası yüksek bir yer. Geziniz bittiğinde bana getir de Washington'a gönderilmesi için gerekenleri yapayım."</p>

      <p>Lily heyecanla, "Ben de kullanabilir miyim?" diye sordu.</p>

      <p>Pitt, "Tabii. Breckenridge'e kadar yolumuz var, istediğin kadar kullanabilirsin," dedi. "Bizimle gelir misin Al?"</p>

      <p>Giordiono, "Neden olmasın?" dedi. "Kiralık arabayı park yerinde bırakırız." On dakika içinde, bagajlarını, kiralık arabadan yeni arabaya aktarmışlar ve karlarla kaplı Kayalık Dağlar'a doğru yola çıkmışlardı.</p>

      <p>Lily ve Al, sürücü yerinden bir camla ayrılmış olan arka tarafta, arabanın sıcak yolcu bölümünde oturuyorlardı. Pitt sürücü yerinin üstünü kapatan tenteyi çekmemiş, kalın kürküne sarınıp açıkta oturmayı yeğlemişti.</p>

      <p>Altmış yaşındaki arabanın performansını merak ettiği için, yolun sağ şeridine çekilmiş, motorun sesini dinliyordu. Sekiz silindirli çok iyi çalışıyordu, egzozun yumuşak sesine kulak verdi. Fakat arabayı büyük bir zevkle kullanırken gittiği yerde karşılaşacağı belayı bilseydi, hiç kuşkusuz hemen geriye dönüp Denver'a giderdi.</p>

      <p>Cord ünlü bir kayak merkezi olan Kolorado'nun eski maden kasabasına girdiğinde hava kararmıştı. Pitt, restore edilmiş eski binaların sıralandığı ana caddeden geçerken, çevreyi keyifle izliyordu. Kaldırımlar, kayaklarını omuzlarına atmış, karlı tepelerden dönen insanlarla doluydu.</p>

      <p>Pitt arabayı Breckenridge Oteli'nin girişine yakın bir yere park etti. Otelde onu iki mesaj bekliyordu. Telefon mesajlarının yazıldığı kâğıtları hemen okudu ve cebine attı.</p>

      <p>"Mesajlar Doktor Rothberg'den mi gelmiş?" diye sordu.</p>

      <p>"Evet, bizi evine yemeğe davet ediyor. Otelin karşısındaymış."</p>

      <p>Giordino, "Kaçta gideceğiz?" diye sordu.</p>

      <p>"Yedi buçukta."</p>

      <p>Lily saatine baktı ve "Hay aksi!" diye söylendi. "Duş alıp hazırlanmak için sadece kırk dakika var. Hemen odama çıkmalıyım."</p>

      <p>Pitt ona anahtarını uzattı ve “İki yüz yirmi bir numaradasın," dedi. "Al ve ben, senin odanın iki yanındaki odalarda kalacağız."</p>

      <p>Lily bavulunu taşıyan çocukla asansöre yürürken, Pitt Giordino'ya barı işaret etti. Bir masaya oturdular ve garson siparişlerini alıp uzaklaşırken, Pitt ikinci mesajı arkadaşına uzattı.</p>

      <p>Giordino mesajı hafif bir sesle okudu. 'Kütüphane projen öncelikli sırada. Dört gün içinde İskender'in adresini bulman gerekiyor, iyi şanslar. Baban.'</p>

      <p>Giordino şaşkın şaşkın arkadaşına baktı. "Doğru mu okudum acaba? Yeri bulmak için sadece dört gün mü veriyorlar yani?"</p>

      <p>Pitt başını evet anlamında salladı. "Mesajda bir panik havası var gibi, ayrıca Washington'dakilerin paçasının tutuştuğuna dair bir his var içimde."</p>

      <p>Giordino, "Bizden, kanser ve AİDS gibi hastalıkları hemen iyileştirecek bir ilaç bulmamızı da isteseler bari," diye homurdandı. "Kayak zevkine veda edeceğiz herhalde."</p>

      <p>Pitt, "Yaeger bir şeyler yapıncaya kadar beklemek zorundayız," dedi. "Aklıma gelmişken onu bir arayalım bakalım." Kalktı ve otelin lobisine gidip kredi kartını kullanarak Yaeger'i aradı. Karşıdan gelen ses, esnemeyi andırıyordu.</p>

      <p>"Buyrun ben Yaeger."</p>

      <p>"Hiram merhaba, ben Dirk. İşler nasıl gidiyor?"</p>

      <p>"Hâlâ devam ediyor."</p>

      <p>"Herhangi bir şey çıktı mı?</p>

      <p>"Bizim bilgisayarlar, Kazablanka'dan başlayıp Zengibar'a kadar Afrika kıtasının bütün sahil şeridini taradılar, fakat senin şu haritana benzer bir yer bulamadılar dostum. Üç zayıf olasılık vardı, fakat son bin altı yüz yıllık değişiklikleri içerebilecek kıta değişiklik profillerini programladım ama nafile, bir şey çıkmadı. Özür dilerim dostum."</p>

      <p>"Peki, bundan sonra ne yapacaksın?"</p>

      <p>"Şimdi kuzeye yönelme aşamasındayim. İngiliz Adaları, Baltık Denizi ve Sibirya'ya kadar iskandinav kıyılarını da kaplayacağından bu aşama daha uzun sürecektir."</p>

      <p>"Bunu dört günde halledebilir misin?"</p>

      <p>"Eğer ille de dört günde halledilecek diyorsan, yirmi dört saatlik bir çalışmayla olabilir."</p>

      <p>"Evet dört gün içinde halledilmesi şart," dedi Pitt. "Projeye öncelik verildiğine dair bir mesaj aldım biraz önce."</p>

      <p>Yaeger, "O halde merak etme, hemen bir yardımcı tutuyorum," dedi.</p>

      <p>"Ben Kolorado'da, Breckenridge'deyim. Bir şey bulursan beni Breckenridge Oteli'nden arayabilirsin." Otelin ve odasının numarasını ona verdi ve "Sesin oldukça neşeli gibi," diye devam etti, "Olumlu bir sonuç yokken nasıl neşelenebiliyorsun böyle?"</p>

      <p>"Neden neşelenmeyeyim? Epey iş becerdik sayılır."</p>

      <p>"Ne iş becerdin ki? Nehrin nerede olduğunu hâlâ bilmiyorsun."</p>

      <p>"Doğru," dedi Yaeger neşeli bir sesle. "Ama nerede olmadığından artık kesinlikle eminiz."</p>

      <p>Onlar sokağı geçip, karşı kaldırımda, duvarları sedir ağacından iki katlı bir binanın kapısına yürürlerken, lapa lapa kar yağıyordu. Kapıdaki alttan ışıklandırmalı panoda, 'Kayak Kraliçesi' yazıyordu. Bir merdivenden çıktılar ve 22-B numaralı dairenin kapısını hafifçe tıklattılar.</p>

      <p>Bertram Rothberg, kırlaşmış güzel görünüşlü sakalı ve pırıl pırıl gözleriyle onları candan bir ifadeyle karşıladı. Kocaman kulakları kırlaşmış dalgalı saçlarının denizinde yelken açmış gibi duruyorlardı. Iriyan bir adamdı ve kırmızı ekose bir gömlekle kadife pantolon giymişti.</p>

      <p>Ellerini sıktı, sanki kırk yıllık dostlarıymış gibi tanışma faslını es geçip önlerine düştü ve onları dar bir merdivenden üst kattaki oturma ve yemek odasına çıkardı. Sonra, hınzırca bir sırıtışla, "Yemekten önce bir galon ucuz Burgonya şarabına ne dersiniz?" diye sordu.</p>

      <p>Lily gülerek, "Ben varım," dedi.</p>

      <p>Giordino omuzlarını silkti ve “İçki olsun da ne olursa olsun," dedi.</p>

      <p>"Sen ne dersin Dirk?"</p>

      <p>“İyi fikir."</p>

      <p>Pitt, Rothberg'in kendilerini nasıl tanıdığını sormadı bile. Babası hepsini ona ayrı ayrı tarif etmiş olmalıydı. Pitt, bu tarihçinin geçmişte ülkenin istihbarat kuruluşlarından biri ya da birkaçı için çalıştığından emindi.</p>

      <p>Rothberg şarap için mutfağa giderken, Lily de arkasından yürüdü. "Size yardım edebilir... " derken, boş mutfağı ve soğuk fırını görünce şaşırıp susuverdi.</p>

      <p>Rothberg, onun neden şaşırdığını anlamıştı. "Ben kötü bir aşçı diyerek güldü. "Onun için yemekler dışardan gelecek. Sanıyorum saat sekizde burada olurlar." Oturma odasındaki kanepeyi gösterdi. "Lütfen ateşe yakın oturun ve rahatınıza bakın."</p>

      <p>Hepsine şarap kadehlerini uzatıp, kendisi de deri bir koltuğa çöktü ve kadehini havaya kaldırdı. "Başarılı bir araştırmaya içelim," dedi.</p>

      <p>Kadehlerinden birer yudum aldılar. Pitt, "Babam sizin İskenderiye Kütüphanesi konusunda yıllar süren araştırmalar yaptığınızı söyledi," dedi.</p>

      <p>"Evet, otuz iki yıl uğraştım. Belki de tozlu kitap rafları arasında uğraşıp, eski elyazmalarıyla gözlerimi yoracağıma, evlenip çoluk çocuğa karışsaydım daha iyi olacaktı, bilemiyorum. Ama onu sevmekten hiç bıkmadım. Benim için, gözde bir metres gibiydi. Hiç dırdır etmez, hep verir."</p>

      <p>Lily, "Sizi çok iyi anlıyorum," dedi.</p>

      <p>"Bir arkeolog olarak, anlamanız çok doğal."</p>

      <p>Ayağa kalkıp ocak demiriyle şöminedeki ateşi karıştırdı ve tekrar oturup, "Evet, bu kütüphane sadece muhteşem bir bilgi kaynağı değil, aynı zamanda tüm uygarlıkların bir araya geldiği bir mabetti," diye devam etti. Sanki transa girmiş, eski zamanlara ait şekiller görüyormuş gibi konuşuyordu. "Eski Yunan, Mısır, Roma sanat ve edebiyat eserleri, Yahudilerin kutsal yazıtları, dünyanın yetiştirdiği en ünlü, en güçlü insanların bilgilerini, duygularını içeren belgeler, harika besteler, eski romanlar, tıp kitapları, bilimsel şaheserler hepsi orada toplanmıştı."</p>

      <p>Giordino, "Kütüphane halka açık mıymış?" diye sordu.</p>

      <p>Rothberg, "Evet, ama kuşkusuz herkese değil," diye cevap verdi. "Kitapları araştırmak, kataloglamak, tercüme etmek, yeniden baskısını hazırlamak için kütüphaneyi en çok araştırmacılarla bilim adamları ziyaret ederlermiş. Bu kütüphane ve yanındaki müze, sadece bazı eserlerin saklandığı yerler değillermiş anlayacağınız. Bu koridorlarda, yaratıcı bilim adamlarının eserleri doğdu. Kütüphane, kitapların sistematik olarak sınırlandırıldığı, kataloglara alındığı tarihteki ilk kütüphane oldu. Oraya 'Esin Kaynağı' adı da verilirdi."</p>

      <p>Rothberg, sustu ve misafirlerinin kadehlerine baktı. "Kadehin boşalmış Al, bir tane daha ister misin?"</p>

      <p>Giordino gülümsedi. "Bedava içkiyi hiç reddetmem," dedi.</p>

      <p>"Lily, Dirk?"</p>

      <p>"Henüz bitirmedim," dedi Lily.</p>

      <p>Pitt başını iki yana sallayarak, "Bu kâfi," dedi.</p>

      <p>Rothberg konuşmasına devam etmeden önce Giordino'yla kendi kadehini doldurdu.</p>

      <p>"Daha sonra ortaya çıkan imparatorluklar ve uluslar, İskenderiye kütüphanesine çok şey borçludurlar. Çok az üniversitede bu kadar çok bilgi üretimi gerçekleştirilmiştir. M.S. birinci yüzyılda yaşamış ünlü Romalı Plinius, dünyanın İlk ansiklopedisini burada yazmış. İki yüzyıl önce kütüphanenin başında bulunan Aristofanes, sözlük yazımının babasıdır. Ünlü Yunan tragedya yazarı Kallimakhos, ilk 'KimKimdir'iyazmıştır. Büyük matematikçi Eukleides, bilinen ilk geometri kitabını tasarlamıştır. Dionysios'un yayınladığı Gramer Sanatı isimli eser, daha sonra tüm dillerde örnek alınan bir çalışma olmuştur. Bu adamlar ve onlar gibi binlercesi, bu kütüphanede oturup çalışarak bilimde ve sanatta çığır açan eserler verdiler."</p>

      <p>Pitt, "Kütüphaneden âdeta bir üniversiteymişçesine söz ediyorsun," dedi.</p>

      <p>"Tamamen haklısın dostum. Kütüphane ve yanındaki müze,</p>

      <p>Yunan dünyasında bir üniversite olarak kabul ediliyordu. Muazzam beyaz mermer salonlarda resim galerileri, heykeller, şiir okuma sahneleri ve astronomiden jeolojiye kadar her konuda bilgi edinilecek yerler vardı. Burada, ayrıca, yatakhaneler, büyük bir yemek hane, sütunlar arasında tefekkür odaları, bir hayvan parkı ve botanik bahçesi de bulunuyordu. On büyük odada, çeşitli konularda elyazması eserler ve kitaplar saklanıyordu. Yüz binlerce belge, papirüs ya da parşömenlere yazılıp rulo halinde bronz tüplerde muhafaza ediliyordu."</p>

      <p>Giordino, "Papirüsle parşömen arasındaki fark nedir?" diye sordu.</p>

      <p>"Papirüs tropik bir bitkidir. Mısırlılar, onun gövdesinden kâğıt benzeri bir madde yapmışlardır. Parşömen ise, hayvan derilerinden, özellikle de dana, keçi yavrusu ya da kuzu derilerinden yapılmıştır."</p>

      <p>Pitt, "Peki ama bunların yüzyıllar boyu bozulmadan kalmaları mümkün mü?" diye sordu.</p>

      <p>Rothberg, "Parşömen, papirüsten daha dayanıklıdır," dedi, "Ama bin altı yüz yıl sonraki durumları, muhafaza edildikleri yere bağlı tabii. Mısır mezarlarından çıkan papirüs belgeleri üç bin yıl sonra bile okunabiliyorlar."</p>

      <p>"Sıcak ve kuru bir atmosfer gerekiyor yani."</p>

      <p>"Evet."</p>

      <p>"Peki bunlar kuzeyde bir yerde, İsveç ya da Rusya'nın kuzey sahillerinde saklanmışlarsa ne olur?"</p>

      <p>Rothberg başını önüne eğip bir süre düşündü. Sonra, "Kış soğuğunda bir şey olmaz kuşkusuz," diye konuştu. "Ama yaz aylarında rutubetten bozulabilirler."</p>

      <p>Pitt'in umudu kırılmaya başlamıştı. Kütüphanenin elyazmalarını bozulmamış olarak ortaya çıkarma olasılığı gittikçe azalıyordu.</p>

      <p>Fakat Lily onun kadar kötümser düşünmüyordu. Genç kadının yüzünde, umut pırıltıları görülüyordu. "Siz Junius Venator olsaydınız, hangi kitapları saklardınız Doktor Rothberg?" diye sordu.</p>

      <p>Rothberg, göz kırparak, "Zor bir soru," dedi. "Tahminime göre, o adam her şeyden önce Sophokles, Euripides, Aristo ve Platon'un eserlerini gizlemiştir. Tabii bir de Homeros'un eserlerini. Homeros yirmi dört kitap yazmış, fakat sadece birkaçı günümüze kadar gelmiş. Bana öyle geliyor ki, Venator, Eski Yunan, Etrüsk, Roma ve Mısır tarihine ait elli bin kitaptan gemilerinin aldığı kadar kurtarmıştır. Özellikle Mısır tarihine ait kitapların son derece ilginç olacağından eminim, çünkü kütüphanenin Mısır edebiyatı, dini ve bilimsel çalışmaları hakkındaki tüm yazılı kaynaklar yok olmuştur. Etrüskler konusunda da hemen hemen hiçbir şey bilmiyoruz, fakat Claudius, onların tarihiyle ilgili bir kitap yazmış ve bu kitabın da kütüphanede olduğunu biliyoruz. Ben olsaydım, özellikle İbrani ve Hıristiyanlık yasa ve gelenekleriyle ilgili dinsel çalışmaları alırdım. Bunlardan çıkarılacak bilgiler, hiç kuşkusuz, dinsel kitapları inceleyen modern bilim adamlarını şaşırtırdı."</p>

      <p>Giordino, "Ya bilimsel kitaplar?" diye sordu.</p>

      <p>"Bunları söylemeye bile gerek yok."</p>

      <p>"Yemek kitaplarını unutmayın," dedi.</p>

      <p>Rothberg güldü. "Venator, çok zeki bir adamdı, çok önemli eserlerin yanında yemek kitaplarından da aldığına eminim. Yani her çeşit bilginin değerli olacağını düşünmüştür."</p>

      <p>Pitt, "Özellikle de eski jeolojik bilgilerin," diye ekledi.</p>

      <p>Lily, "Onun nasıl bir adam olduğu konusunda herhangi bir bilgi var mı acaba?" diye sordu.</p>

      <p>"Kimin, Venator'un mu?"</p>

      <p>"Evet."</p>

      <p>"Zamanının önde gelen entelektüellerinden olduğu söylenir. Ünlü bir bilim adamı ve öğretmenmiş, Atina'nın bilim merkezlerinden birinden davet edilerek gelmiş ve İskenderiye kütüphanesinin son müdürü olmuş. İyi bir tarihçiymiş. Onun, dört bin yıl kadar gerilere giden çağları kapsayan yüzden fazla politika ve sosyoloji kitabı yazdığını biliyoruz. Ama bunlardan hiçbiri ne yazık ki günümüze kadar gelememiş."</p>

      <p>Lily, "Bırakın dört bin yılı, arkeologlar günümüzden iki bin yıl öncesine ilişkin bilgiler içeren bir eser bulsalar bayram ederlerdi herhalde," dedi.</p>

      <p>Pitt, "Onun hakkında başka neler biliyoruz?" diye sordu.</p>

      <p>"Pek fazla bir şey değil. Venator'un öğrencilerinden bazıları, daha sonra, ünlü edebiyatçılar ve bilim adamları olarak isimlerini duyurmuşlar. Öğrencilerinden biri olan Antakyah Diokles, eserlerinden birinde ondan kısaca bahsetmiş ve Venator'un, pek çok kimsenin girmeye cesaret edemediği alanlara giren cesur bir adam olduğunu yazmış. Hıristiyan olmasına rağmen, dini bir toplumbilim gibi görüyormuş, İskenderiye kardinali Theophilos'la arasının bozuk olmasının nedeni de buydu. Theophilos, Venator'dan intikam almak istemiş ve kütüphaneyle müzenin, putperestlerin yatağı olduğunu söylemiş. Sonunda da, dindar bir adam olan imparator The o dosius'u kütüphanenin yakılması konusunda ikna etmiş. Yangın ve kargaşa sırasında Hıristiyanlarla, Hıristiyan olmayanlar arasında çıkan çatışmalarda, Junius Venator'un, Theophilos'un fanatik taraftarlarınca öldürüldüğü düşünülüyordu."</p>

      <p>Lily, "Ama kütüphanenin değerli kitaplarından ve sanat eserlerinden oluşan muazzam bir hazineyle kaçmayı başardığını şimdi biliyoruz," diye söze karıştı.</p>

      <p>Rothberg, "Senatör Pitt beni arayıp da Grönland'daki bulgularınızdan bahsettiğinde, piyangodan bir milyon dolar kazanmış bir çöpçü gibi sevindim," diyerek güldü.</p>

      <p>Pitt, "Venator'un bu hazineyi nereye sakladığı konusunda bir fikrin olabilir mi acaba?" diye sordu, "Küçük de olsa, bir ipucu verebilir misin?"</p>

      <p>Rothberg, bir süre düşündü. Sonra, başını kaldırdı ve "Venator çok zeki ve bilgili bir adamdı," diye konuştu. "Gideceği yolu hiç kuşkusuz iyi planlamış, sadece önceden tahmin edemeyeceği şeyleri şansa bırakmıştır. Kütüphaneden kaçırdığı eserlerin bin altı yüz yıldır gizli kaldığı düşünülürse, gerçekten de iyi bir iş başarmış." Durdu ve ellerini iki yana açtı. "Ne yazık ki size bir ipucu veremiyorum. Venator yabana atılacak biri değil, ne yapmış olabileceğini kestirmek güç," dedi."</p>

      <p>Pitt, "Ama yine de bir fikrin olmalı," diye ısrar etti.</p>

      <p>Rothberg, gözlerini şöminedeki alevlere dikti ve düşündü. Bir süre sonra, onların yüzlerine baktı, güç duyulan bir sesle, "Size olsa olsa Venator'un gizli yerinin, kimsenin bakmayı akıl edemeyeceği bir yer olduğunu söyleyebilirim, o kadar," dedi.</p>

      <p>İsmail'in saati 07.58'i gösteriyordu. Bodur bir ladin ağacının arkasına eğilmiş, evi gözetliyordu. Isıtma sisteminin deliklerinden buharlar çıkarken, damdaki iki bacanın birinden de duman tütüyordu. Hala Kâmil'in erken kalktığını ve -iyi bir aşçı olduğunu biliyordu. Bacadan duman çıktığına göre, kadın erkenden kalkmış, korumalarına kahvaltı hazırlıyor olabilirdi.</p>

      <p>İsmail çöl iklimine alışkın bir insandı, bu kadar soğuğa dayanamıyordu. Ayağa kalkıp zıplasa, kollarını hareket ettirse belki biraz ısınırdı, ama görülmekten korktuğu için bunu da yapamıyordu. Ayağa kalkıp zıplayamıyor, kollarını hareket ettiremiyor, görülmekten korkuyordu. Ayak parmakları acıyordu ve eldiven içindeki elleri uyuşmaya başlamıştı. Soğuk, aklını da etkiliyor ve düşünmesini, hareketlerini engelliyordu, işi berbat edip bir hiç uğruna oracıkta öleceğine dair bir korku kapladı yüreğini.</p>

      <p>Tecrübesizliği yavaş yavaş kendini göstermeye başlamıştı. Tam da işin en can alıcı kısmında sinirleri laçkalaşmıştı. Birden 'Amerikalılar varlığımdan haberdar mıdırlar acaba?' diye bir endişeye kapıldı. Sinir bozukluğu ve korkunun etkisiyle zihni kesin, hızlı kararlar alma yeteneğini yitirmeye başlamıştı.</p>

      <p>Saat 07.59'da kafasını uzatıp minibüse baktı. Evde ve minibüste nöbet tutan koruma görevlileri, her dört saatte bir yer değiştiriyorlardı. Birkaç dakika içinde, evdekilerden ikisi, minibüsteki arkadaşlarının yerini almak üzere dışarıya çıkacak ve yüz metrelik mesafeyi yürüyüp minibüse gideceklerdi.</p>

      <p>Evin çevresinde, karların üzerinde yürüyen koruma görevlisine baktı. Adam yavaş yavaş İsmail'in bulunduğu tarafa doğru geliyordu. Ne yaptığı işin tekdüzeliği ne de keskin soğuk, onu hiç etkilememiş gibiydi; gözleriyle çevreyi tarıyor, en küçük bir harekette avının üzerine atılacakmış gibi hazır görünüyordu. Aynı yönde bir dakika kadar daha yürüdüğü takdirde, İsmail'in kardaki ayak izlerini görebilirdi.</p>

      <p>İsmail içinden küfretti ve karın üzerine iyice yattı. Ağacın iğne yaprakları onu belki gözden saklıyordu, ama Gizli Servis ajanının kurşunlarından koruyamazdı.</p>

      <p>Saat tam 08.00'de evin kapısı açıldı ve iki adam dışarıya çıktılar. Başlarında yün bereler ve sırtlarında kalın kayak ceketleri vardı. Konuşa konuşa yürürken bir yandan gözleriyle araziyi taramaya başladılar.</p>

      <p>İsmail onların da minibüse kadar gelmesini ve arabadakilerle birlikte, dördünü birden haklamayı planlamıştı. Fakat iyi düşünememiş ve pozisyonunu çok erken almıştı, iki adam yolda elli metre yürümüş yürümemişlerdi ki, çevreyi kontrol eden koruma görevlisi kardaki ayak izlerini fark etti. Hemen durdu ve telsizini ağzına götürürken, İsmail, Heckler und Koch MP5 makineli tüfeğini ateşledi.</p>

      <p>İsmail’in amatörce planı, çok kötü bir başlangıç yapmıştı. Profesyonel biri, Gizli Servis'in koruma görevlisini susturuculu bir tabancayla, kimseye duyurmadan iki kaşının ortasından vurarak öldürürdü. İsmail ise, ajanın göğsüne, otomatik silahla on mermi yağdırmış, yirmi kadarı da ağaçlara saplanmıştı.</p>

      <p>Araplardan biri, çılgın gibi, minibüse doğru el bombası yağdırırken, bir diğeri de yan taraftan ateşe başlamıştı. Çok acemice bir saldırıydı bu ve işleri tamamen şansa kalmıştı. El bombalarından biri, minibüsün sürücü yerine girdi ve bir patlama arabadaki iki ajanı anında öldürdü.</p>

      <p>İki cani, paramparça olmuş minibüse şarjörleri boşalıncaya kadar ateş etti. İkisi de ancak yirmi yaşlarındaydı ve yoldan üzerlerine doğru gelen ajanlara dikkat bile etmemişlerdi. Gizli Servis ajanları, hemen ağaçların arkasına gizlenip UZI'lerini ateşlediler ve iki saldırganı öldürdüler.</p>

      <p>Sonra, minibüsteki arkadaşlarının öldüklerini anlayınca, sırt sırta verip, zigzaglar çizerek eve doğru çekilirken, bir yandan da, bir kayanın arkasına sığınıp onlara ateş açmış olan İsmail'e mermi yağdırıyorlardı.</p>

      <p>İsmail’in stratejisi, bu kargaşa içinde berbat olmuştu.</p>

      <p>Ekipteki diğer on teröristin, İsmail'in silah sesini duyar duymaz evin arka kapısından içeriye saldırmaları gerekiyordu, ama onlar da dizlerine kadar gelen karların içinde rahatça yürüyememiş ve zaman kaybetmişlerdi. Saldırıları geciktiği için evin içindeki ajanlar tarafından tek tek vuruldular.</p>

      <p>Araplardan yalnızca biri, kendisini evin kuzey duvarı dibine atmayı başarmıştı. Belinden çıkardığı bir el bombasının emniyet pimini çekti ve bombayı, büyük, sürgülü bir pencereye doğru fırlattı. Fakat bombanın, pencereye çarpıp geriye sektiğini görünce, çift ve kalın camları hesaba katmadığını anladı. Gözleri korkudan faltaşı gibi açıldı ve kaçmaya fırsat bulamadan bombanın patlamasıyla bir anda paramparça oldu.</p>

      <p>Eve doğru yaklaşan iki ajan, koşarak kapıya atıldılar ve içeriye daldılar. Fakat biri Araplar'in açtığı ateş sonucu sırtından yaralandı ve kendini yere attı; ayakları kapı eşiğinin dışında kalmıştı. Tam onu içeriye çekip kapıyı kapamışlardı ki, kapıya kurşun yağdı ve bir el bombası kapıyı paramparça etti.</p>

      <p>Pencere camları büyük şangırtılarla tuzla buz oldu, ama koca kütüklerden inşa edilmiş duvarlar, mermilere karşı çok dayanıklıydılar. Ajanlar, İsmail'in adamlarından ikisini daha öldürdüler, ama geriye kalanlar, ağaçları ve kayaları siper alarak gittikçe yaklaşıyorlardı. Eve yirmi metre kadar yaklaşınca, pencerelere el bombaları atmaya başladılar.</p>

      <p>Evdeki ajanlardan biri, Hala'yı iterek, yanmayan bir şömineye soktu. Kadını gizlemek için şöminenin önüne bir masa çekmeye çalışıyordu ki, pencereden girip şömine rafından seken üç mermi, boynuna ve omzuna isabet etti. Hala onu göremedi, ama döşemeye yığılan ağır vücudun çıkardığı boğuk sesi duydu.</p>

      <p>El bombalarının patlamasıyla etrafa saçılan şarapneller, silahlardan çıkan mermilerden daha tehlikeli bir durum oluşturuyorlardı. Ayrıca ajanların, bu kadar yoğun bir saldırıyla karşılaşacaklarını hesaba katmayıp önceden hazırlık yapmadıklarından mermileri de tükenmek üzereydi.</p>

      <p>İsmail’in ateş açmasının hemen ardından destek istemişlerdi, ama bu istek önce Denver'daki Gizli Servis ofisine ve oradan da bölge şerifine iletildiğinden, yardımın gelmesi zaman alıyordu.</p>

      <p>Bir el bombası, evin depo olarak kullanılan küçük odasında patladı ve bir kutu tinerle, kar makinesine benzin koymakta kullanılan küçük bir benzin bidonu infilak etti ve her taraf birden alevler içinde kaldı. Evin bir tarafı, birkaç saniye içinde tutuşmaya başlamıştı.</p>

      <p>Yangınla beraber, Araplar ateşi kestiler ve biraz daha yaklaştılar. Evi tamamen çevirmişler, silahlarını kapı ve pencerelere doğrulttukları silahları ile yangından kaçmak için dışarıya fırlamalarını bekliyorlardı.</p>

      <p>Gizli Servis ajanlarından sadece ikisi kalmıştı. Diğerleri, kanlar içinde, parçalanmış mobilyalar arasında yerde yatıyorlardı. Alevler şimdi üst kattaki yatak odalarını da sarmıştı. Evin içindeki ısı gittikçe yükseliyor ve dayanılmaz bir hal alıyordu.</p>

      <p>Fakat kısa bir süre sonra vadiden, kasaba yönünden siren sesleri duyulmaya başladı ve sesler gittikçe yakınlaştı.</p>

      <p>Ajanlardan biri, Hala Kâmil'i şöminede gizleyen masayı iterek, onu çıkardı ve dizlerinin üzerinde emekleyerek yürümesini söyleyerek onu alçak bir pencerenin altına götürdü. Sonra, "Bölge şerifinin adamları geliyorlar," dedi. "Onlar teröristleri püskürtür püskürtmez, hemen fırlayıp buradan çıkacağız."</p>

      <p>Hala, sadece başını sallayabildi. Zaten adamı güçlükle duyabiliyordu. Kulakları patlamalardan sağır olmuş gibiydi, uğuldayıp duruyorlardı. Gözleri yaşarmıştı ve her yanı kaplayan dumandan korunmak için ağzını ve burnunu bir mendille sıkıca kapatmıştı.</p>

      <p>İsmail otomatik silahına sarılmış, kararsızlık içinde bekliyordu. Alevler evin pencerelerinden dışarıya çıkıyorlardı, her yanı sarmış yanmamak için birkaç saniye içinde dışarıya kaçması gerekiyordu.</p>

      <p>Fakat daha fazla bekleyemeyecekti artık. Ağaçların arasından, yoldan yukarıya doğru gelen polis arabalarının kırmızı-mavi flaş ışıklarını görebiliyordu. Ekipteki on iki kişiden, geriye kendisi de dahil, yedi kişi kalmıştı. Adamlarından yaralı olanları Amerikan polisi tarafından sorguya çekilmemeleri için öldürmek zorundaydılar. Adamlarına bağırdı ve hep birlikte çekilip yola doğru koşmaya başladılar.</p>

      <p>Gelen ilk polis arabası, eve giden yolu kapattı. Polislerden biri telsizle durumu diğerlerine bildirirken, biri de tabancası elinde, minibüse ve yanmakta olan eve baktı. Sadece olayı gözetleme, rapor etme ve destek küvetlerini beklemekle mükelleftiler.</p>

      <p>Silahlı ve tehlikeli kişiler karşısında bu mantıklı bir taktikti. Ancak, dumandan etrafını göremeyen ve rastgele ateş eden teröristler karşısında bu taktik bir işe yaramamıştı. Polislerden ikisi neye uğradıklarını bile anlamadan teröristlerin açtıkları ateş sonucu can verdi.</p>

      <p>Ajanlardan biri, pencereden dışarısını gözetleyen arkadaşının işaretini görünce, Hala'yı kolundan yakalayıp dışarıya çıkardı; geniş bir açı çizerek, otoyola doğru koşmaya başladılar.</p>

      <p>Henüz otuz adım kadar koşmuşlardı ki, İsmail'in adamlarından biri onları gördü ve bağırdı. Yine ateş altında kalmışlardı; mermiler ağaç gövdelerine ve dallarına saplanıyor, başlarının üzerinden vızıldayarak geçip karları havaya kaldırıyorlardı. Ajanlardan biri, birden kollarını havaya kaldırdı, bir-iki adım attı ve yüzükoyun yere kapaklandı.</p>

      <p>Diğer ajan, Hala'ya, "Otoyola çıkmamızı engellemeye çalışıyorlar!" diye bağırdı. "Siz koşmaya devam edin. Ben burada kalıp onları oyalamaya çalışacağım."</p>

      <p>Hala bir şeyler söylemek istedi, fakat ajan, nezaketi bir kenara bırakıp, onu kolundan tuttuğu gibi yola doğru itti ve "Hadi koş! Allah kahretsin, durma!" diye bağırdı.</p>

      <p>Ama geç kalmışlardı. Ajan, kurtulma umutlarının hiç olmadığını anladı. Evden çıktıklarında, yola doğru kaçmak için yanlış açı seçmişler ve teröristlerin yol kenarına, ağaçların arasına bıraktıkları iki Mercedes arabaya doğru yönelmişlerdi. Şimdi ajanın yapabileceği tek şey, onları mümkün olduğunca oyalamak, mermisi tükenene kadar ateş etmek ve Hala'nın, yoldan geçecek bir arabayla kaçabilmesini sağlamaktı. Kararını verdi ve parmağını UZI'nin tetiğine bastırıp sağa sola mermiler yağdırırken, bir yandan da teröristlere küfürler savurarak, üzerlerine doğru koşmaya başladı.</p>

      <p>İsmail ve adamları, tek başına kendilerine saldıran bu çılgın karşısında önce şaşırıp kaldılar. Fakat toparlanmaları fazla sürmedi ve açtıkları yaylım ateşiyle, cesur Gizli Servis ajanını koşusunun tam ortasında delik deşik edip yere düşürdüler.</p>

      <p>Ama ajan ölmeden önce, onlardan üçünü haklamayı başarmıştı.</p>

      <p>Hala da arabaları ve onlara doğru koşan teröristleri görmüştü. Arkasında silah sesleri duydu fakat başını çevirip bakmadı ve koşmayı sürdürdü. Elbisesinin bazı yerleri ve saçlarının uçları hafifçe yanmıştı. Tüm gücünü bacaklarına verdi ve bir süre daha nefes nefese koştuktan sonra, karla dolu bir çukura düştü.</p>

      <p>Başını kaldırıp bakınca, yolun kenarında olduğunu gördü. Kendini toparlayıp kalktı ve bir taraftan kaçınılmaz sonunu geciktirmekten başka bir şey yapmadığını, birkaç dakika sonra cansız yere serileceğini düşünerek asfalt üzerinde koşmaya başladı.</p>
    </div>
  </div>
</body>
</html>
