<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>47</h2>

      <p>Hala titreyerek ve her tarafı kaskatı bir şekilde uyandı. Geminin üzerine örtülmüş olan buz kaplı plastik örtüler, içeriye ışık girmesini de engelliyordu ve öğle üzeri olmasına rağmen etraf yarı karanlıktı. VIP kamaralarına giren azıcık ışıkta, Başkan Hasan ve de Lorenzo'nun, yandaki yatakta yattıklarını görebiliyordu. Zavallı adamlar, bir tek battaniyenin altında donmuşlar, ağızlarından çıkan buharlar yoğunlaşırken, ısınmak için birbirlerine iyice sokulmuşlardı.</p>

      <p>Havadaki nem oranı yüksek olduğundan, soğuk daha da çok hissediliyordu. Punta del Este'den beri bir şey yememiş olmaları da durumlarını iyice kötüleştiriyordu. Teröristler, mürettebat ve yolculara, yiyecek ya da içecek hiçbir şey vermiyorlardı. Ammar'ın acımasız planı işe yaramış, açlık ve soğuk yüzünden güçlerini sürekli olarak kaybederlerken, bilinmeyenin korkusu da normal düşünmelerini engellemeye başlamıştı.</p>

      <p>Seyahatin ilk zamanlarında susuzluklarını, banyo ve lavabodaki musluklardan giderebiliyorlardı, ama şimdi musluklar da donmuştu ve su bile içemiyorlardı. Şimdi açlığa bir de susuzluk eklenmişti.</p>

      <p>Lady Flamborough, tropik denizlerde seyir için donatılmıştı ve gemide fazla battaniye yoktu. Gemide kalmak üzere gelenler de, yanlarına sadece yazlık giysiler almışlardı tabii. Bu nedenle, herkes bavulunu açmış ve ne bulduysa üst üste giyinmeye başlamıştı. Bazıları, başlarını bile havlularla sarıyorlardı. İhtiyacını en çok hissettikleri şey ise eldivendi.</p>

      <p>Ammar, ısıtma sisteminin çalıştırılmasını yasaklamıştı ve geminin her tarafı buz gibiydi. Isıtmanın, gemiyi saran buz tabakasını eriteceğini ve kamuflajı bozacağını biliyordu.</p>

      <p>Rehinelerin içinde uyanık olan tek kişi Hala değildi. Çoğunun gözüne uyku girmemişti; çevrede neler olduğunun farkındaydılar, âdeta transa girmiş gibi kımıldamadan yatıyorlardı. Kaptan Collins ve mürettebatı teröristlerle mücadele etmek bir yana, korkunç soğuğa karşı ne yapacaklarını bile bilmiyorlardı.</p>

      <p>Hala, Senatör Pitt'in odaya girdiğini görünce, dirseği üzerinde doğruldu. Senatör, çizgili mavi bir takımın üstüne, bir de gri bir takım giymişti ve oldukça komik görünüyordu. Hala'nın doğrulduğunu görünce, cesaret vermek için gülümsedi, ama bunun işe yaramayacağının da bilincindeydi. Beş günün yorgunluğu, eski dinç görünüşünü alıp götürmüştü, şimdi kendi yaşını gösteriyordu.</p>

      <p>Hala'ya baktı ve "Nasılsın?" diye sordu.</p>

      <p>Kadın, "Bir bardak sıcak çay için sağ kolumu verirdim," dedi.</p>

      <p>"Ben daha da fazlasını verirdim."</p>

      <p>Başkan de Lorenzo, birden doğruldu ve ayaklarını yere bastı. "Birisi çaydan mı bahsetti?" diye sordu.</p>

      <p>Senatör, "Sadece hayal kuruyoruz Sayın Başkan," dedi.</p>

      <p>"Lüks bir gemide açlıktan ve soğuktan öleceğim hiç aklıma gelmezdi."</p>

      <p>"Benim de," dedi Hala.</p>

      <p>Başkan Hasan inledi ve doğrulup başını kaldırdı. Başkan de Lorenzo, "Sırtın yine ağrıyor mu dostum?" diye sordu.</p>

      <p>Hasan güçlükle gülümsedi ve "Öyle üşüyorum ki, sırtımın ağrısını bile hissedemiyorum," diye cevap verdi.</p>

      <p>"Yardım ister misin?"</p>

      <p>"Hayır teşekkür ederim. Yatakta kalıp, gücümün kalan kısmını olsun muhafaza edeyim bari." De Lorenzo'ya baktı ve gülümsedi, "Keşke daha iyi koşullarda karşılaşıp arkadaş olsaydık seninle," dedi.</p>

      <p>"Amerikalıların, 'Siyaset, insana garip yatak arkadaşları kazandırır diye bir sözleri vardır. Biz de bunun canlı bir örneğiyiz galiba."</p>

      <p>"Buradan kurtulursak, seni Mısır'a davet etmek isterim."</p>

      <p>De Lorenzo başını salladı, "Elbette büyük bir mutlulukla gelirim ve seni de Meksika'ya beklerim," dedi.</p>

      <p>"Memnuniyetle. "</p>

      <p>Başkan ciddi bir tavırla el sıkışırken iki devlet büyüğü gibi değil de, kaderleri aynı olan iki basit adam gibi görünüyorlardı.</p>

      <p>O sırada Hala, "Motorlar durdu," dedi.</p>

      <p>Senatör Pitt başını salladı ve "Biraz önce demir attılar," dedi. "Burada demirledik, makineleri o yüzden stop ettirdiler."</p>

      <p>"Karaya yakın olmalıyız."</p>

      <p>"Kamara pencerelerinden bir şey görünmüyor ki."</p>

      <p>"Hiçbir şey göremiyoruz, çok kötü," dedi Başkan Hasan.</p>

      <p>Senatör Pitt, "Biriniz kapıyı gözetlesin, ben de pencereyi açmaya çalışayım," dedi. "Nöbetçiye fark ettirmeden camı kırabilirsem, öndeki suntada bir delik açabilirim sanıyorum. Şansımız varsa bir şeyler görebiliriz."</p>

      <p>Hala, "Ben kapıyı dinlerim," diyerek kalktı.</p>

      <p>De Lorenzo, "Ama içeriye daha fazla soğuk girebilir," dedi.</p>

      <p>Senatör, "Merak etmeyin, dışarısıyla buranın bir farkı yok zaten," dedi.</p>

      <p>Tartışmayla zaman kaybetmek istemeyen Senatör, salondaki büyük pencerelerden birine gitti. Deniz manzarası seyredilmesi için yapılmış ve doğrudan geminin bordasında açılmış büyük pencere, iki metre boyunda ve bir metre enindeydi. Kamara ve dairelerin kapıları iç kısımdaydı ve pencereler dışa, denize bakıyordu.</p>

      <p>Teröristler yukarıdaki havuz ve dinlenme güverteleriyle, ön ve arkadaki manzara seyretme güvertelerini gözetliyorlardı.</p>

      <p>Senatör bir elini yumruk yapıp cama biraz vurdu, ama camın kalın olduğu belliydi. Hiç kuşkusuz, fırtınalı havalarda şiddetli rüzgârlara ve dev dalgalara dayanacak kadar sağlam olmalıydı.</p>

      <p>Döndü ve "Elmas yüzüğü olan var mı?" diye seslendi.</p>

      <p>Hala ellerini pardösüsünün cebinden çıkarıp baktı, opal ve türkuaz taşlarıyla bezenmiş küçük yüzüklerini tutup, "Ne yazık ki bende yok," dedi.</p>

      <p>"Bir kıratlık da olsa işe yarayabilir."</p>

      <p>Başkan Hasan küçük parmağından koca bir yüzük çıkardı ve sana üç kıratlık bir elmas," dedi.</p>

      <p>"Teşekkür ederim Sayın Başkan."</p>

      <p>Senatör ses çıkarmamaya dikkat ederek, camda öncelikle parmak genişliğinde bir delik açmak üzere hemen işe koyuldu. Arada sırada duruyor ve donmuş, uyuşmuş parmaklarını nefesleriyle ya da koltuklarının altına sokarak ısıtmaya çalışıyordu.</p>

      <p>Teröristler sesi duyup onu yakaladıkları takdirde neler olabileceğini düşünmüyordu bile. En fazla, onu mermilerle delik deşik eder ve denize atarlardı ki, bu da onu fazla korkutmuyordu.</p>

      <p>Bir parmağın geçebileceği boyutta bir delik açtıktan sonra, deliğin çevresinde bir daire çizdi ve kesmeye başladı. Elmasın, gittikçe daha derine girdiğini hissedebiliyordu. Camın, kırılarak dışarıya, geminin bordasına çarpıp ses çıkarmaması için çok dikkatli davranmak zorundaydı.</p>

      <p>Bir süre sonra, camın iyice kesildiğine emin oldu, parmağını ortadaki deliğe soktu ve daire şeklinde kestiği kısmı içeriye çekip alarak döşemeye sessizce bıraktı. Pencerede başını sokacak kadar bir delik açmıştı.</p>

      <p>Pencerenin yirmi santim kadar ilerisinde üst güverteden sarkan bir sunta plaka vardı ve geminin hemen hemen bütün bordasını kaplıyordu. Senatör kulaklarının kesilmemesine dikkat ederek başını camdaki delikten uzattı ve aşağıya baktı. Orada, dar bir su şeridi göreceğini umuyordu ama geminin su kesimine nasıl bağlandığı belli olmayan muazzam bir plastik örtü görünce şaşırdı. Uzun süre baktı, onun oraya ne amaçla konduğunu anlayamadı.</p>

      <p>Teröristlerin onu bu durumda görmeleri imkânsızdı, çünkü o da onları göremiyordu. Yatak odasına döndü ve bavulunu açıp karıştırmaya başladı.</p>

      <p>Hala, "Ne arıyorsunuz?" diye sordu.</p>

      <p>Senatör Pitt elindeki İsviçre ordu çakısını kaldırıp gösterdi ve "Bunlardan her zaman yanımda taşırım," diyerek gülümsedi. "Özellikle tirbuşonu hiç olmayacak zamanlarda şarap içileceğinde çok işe yarıyor."</p>

      <p>Biraz durdu ve ellerini ısıttı. Sonra açtığı deliğe gidip elinde küçük çakıyla uzandı ve suntada bir delik açmak için uğraşmaya başladı.</p>

      <p>Küçük çakıyla oyma işlemini tamamladıktan sonra daha büyük bir çakıyla açılan deliği daha da genişletmeye başladı. Yukarda bulunan bir teröristin sesi duyması ihtimaline karşı, çok ağır ve sessiz çalışıyordu. Bir süre sonra, eli tamamen uyuşmuştu ve artık ne yaptığını bile hissedemez olmuştu. Fakat elini ısıtmaya lüzum görmeden deliği genişletmeye devam etti.</p>

      <p>En sonunda, gözünü dayayıp diğer tarafı görebileceği kadar bir delik açabilmişti. Artık denizin büyükçe bir bölümünü görebilecekti. Başını pencereden uzatıp yanağını suntaya dayadı, fakat görüşünü engelleyen bir şey vardı orada. Parmağını suntadaki delikten soktu ve plastik bir örtüye dokunduğunu anladı. Plastik örtünün, geminin bordasını olduğu kadar üst güverteyi de kapladığını anlayınca şaşkınlığı daha da arttı.</p>

      <p>Suntadaki delikten çakısının ucunu görecekler diye boşuna korkmuştu. Hiç çekinmeden uzandı ve plastik örtüde bir delik açarak baktı. Ne açık denizi, ne de sahili görebilmişti. Önünde duran şey, görebildiği yere kadar uzanan koca bir buz dağıydı ve ona öylesine yakındı ki, bir baston ya da şemsiyenin sapıyla ona dokunabilirdi.</p>

      <p>Orada öylece durup buzdağına bakarken, birden kulaklarına garip bir uğultu geldi. Hafif bir depremin gürültüsünü andırıyordu.</p>

      <p>Birden silkindi ve kendini toparlayıp geriye döndü. Hala onun halini görünce şaşırdı, "Ne var Senatör?" diye sordu. "Ne gördünüz?"</p>

      <p>Senatör bir süre, boş gözlerle ona baktı ve sonunda konuşabildi. "Koca bir buz dağının dibine demirlemişler. Buz, çatlayıp geminin üzerine yığılabilir ve hepimizi ezebilir."</p>
    </div>
  </div>
</body>
</html>
