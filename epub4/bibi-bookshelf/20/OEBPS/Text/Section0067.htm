<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>68</h2>

      <p>İlk gün binlercesi geldi, ikinci gün, insan sayısı on binlere ulaştı, insanlar, bölgenin her yanından, kendi araçlarıyla otobüs ya da kamyonlarla akın akın Roma'nın karşı kıyısındaki Miguel Ale geliyorlardı. Yakın yerlerden yürüyerek gelenler bile vardı. Monterrey, Tampico ve Mexico City'den çıkan asfalt yollar, dizi dizi araç doluydu.</p>

      <p>Başkan de Lorenzo, sınıra giden insanları durdurmak için silahlı kuvvetlere emir vermiş ve yollara barikatlar kurdurmuştu, ama bu da pek bir işe yaramıyor, binlerce insanı durduramıyordu. Guadalupe dışında, binlerce insanı durdurmak isteyen askerler, üzerlerine gelen insan dalgasının altında kalıp ezileceklerinden korkarak kalabalığa ateş açmış ve çoğu kadın ve çocuk olmak üzere elli dört kişiyi öldürmüşlerdi.</p>

      <p>De Lorenzo, Topiltzin karşısında çaresiz kalmıştı. Mexico City'de ayaklanmalar, isyanlar başlamıştı. Başkan de Lorenzo, geri çekilmediği takdirde ülkedeki karışıklıkların artacağından korkuyordu. Beyaz Saray'a bir mesaj çekip insan akınını durduramadığı için üzgün olduğunu söyledi ve silahlı kuvvetlere de geri çekil emri verdi. Yoksa, askerlerle siviller arasında kanlı çatışmalar çıkacak ve binlerce insan ölecekti. Zaten askerler de artık kendi vatandaşlarıyla çatışmak istemiyorlardı ve pek çoğu, birliğinden kaçıp insan bu seline katılmıştı.</p>

      <p>İnsan selleri, hiç durmadan Rio Grande'ye doğru akıyordu. Capesterre ailesi tarafından kiralanmış profesyonel planlayıcılar ve Robert'ın Topiltzin hayranları, beş kilometrekarelik bir alana çadır kent kurmuş, seyyar mutfaklarda herkese yemek dağıtıyorlardı. İnsanların tüm ihtiyaçları karşılanıyor, seyyar tuvaletler bile kuruluyordu. Akın akın bölgeye gelen fakir halk uzun zamandır böyle güzel yemek yemediklerini ve karınlarını doyurmadıklarını söylüyorlardı. İnsanların tek şikâyetleri, toprak yolların tozları ve araçların boğucu egzoz dumanlarıydı.</p>

      <p>İnsanların ellerinde, 'ABD topraklarımızı çaldı', 'Atalarımızın topraklarını geri istiyoruz', 'Eski eserler Meksika'ya aittir' gibi pankartlar görülüyor, binlerce ağızdan, İngilizce, İspanyolca ve Aztek dilinde sloganlar atılıyordu. Topiltzin, insanların arasında dolaşıyor, onları kışkırtıyor, âdeta çıldırtıp İran dışında pek görülemeyecek manzaralara yol açıyordu.</p>

      <p>Yolun nehre bakan tarafında, sahile inen kayalığın tepesi, televizyon kameraları, kablolar ve mobil çekim araçlarıyla dolmuştu. Tüm kameramanlar, kameralarını nehrin karşı kıyısındaki Meksika kentine çevirmişler, harıl harıl film çekiyorlardı.</p>

      <p>Tehlikenin farkında olmayıp karşı tarafa geçen ve köylülerin arasına dalarak onlarla röportaj yapan muhabirler, bu insanların çoğunun önceden eğitildiğini bilmiyorlardı kuşkusuz. İçlerinden bazıları, çok iyi İngilizce konuşan eğitilmiş aktörlerdi, ama kırık bir aksanla ve güçlükle konuşuyormuş izlenimi bırakıyorlardı. Bunların, ağlamaklı seslerle, Amerika'da, Kaliforniya, Arizona, New Mexico ve Texas gibi eyaletlerde yaşamak istediklerini söylemeleri, Amerikan halkında da bir acıma ve sempati duygusu uyandırıyordu. Onları televizyon ekranlarında görenler, en azından acıyorlar, destek vermek istiyorlardı.</p>

      <p>Bu insan selinden etkilenmeyenler sadece onları karşılamak için bekleyen ABD Sınır Devriyesi elemanlarıydı. Onlar da, bu kadar muazzam kalabalıklar karşısında ne yapacaklarını bilemiyorlardı kuşkusuz.</p>

      <p>Sınır Devriyesi polisleri, genelde silahlarını pek kullanmazlar, kaçak gelenleri, korkutmadan, ikna ederek, geriye, ülkelerine göndermeye çalışırlardı. Nehrin Amerikan kıyısında mevzilenmiş silahlı askerler onları da korkutuyordu. Bu askerler ve geride, toplarının namlularını Meksika topraklarına çevirmiş olarak bekleyen yirmi kadar tankın ateş açması halinde, binlerce insanın ölmesi kaçınılmazdı.</p>

      <p>Askerler, genç ve güçlü çocuklardı, ama sivillere karşı değil, kendileriyle savaşan düşmana karşı koymak üzere eğitim görmüşlerdi. Nehrin Meksika kıyısında duran silahsız binlerce sivil karşısında, onlar da huzursuzluk duyuyorlardı.</p>

      <p>Askeri birliklerin komutanı Tuğgeneral Curtis Chandler, köprüyü tanklar ve zırhlı araçlarla tutmuştu, ama Topiltzin bunu zaten bekliyordu. Nehrin kıyısında yüzlerce küçük tekne, sal ve sal gibi kullanılacak eski kamyon iç lastiği görülüyordu. Halattan yapılmış merdivenler, suyun içine bırakılmış, karşıya ilk geçenler tarafından tutularak çekilmek üzere bekliyordu.</p>

      <p>General Chandler'ın istihbarat subayı, küçük tekne ve sallarla ilk seferde yaklaşık yirmi bin kişinin Amerikan tarafına geçebileceğini tahmin ediyordu. Tekne, sal ve lastikler, daha sonra iplerle çekilip geriye alınacak ve ikinci seferde kullanılacaklardı. Subay, yüzerek geçeceklerin sayılarını söyleyemiyordu, istihbarat subayının kadın yardımcılarından biri, Topiltzin'in yardımcıları tarafından kullanılan yemek treylerine sızmış ve geriye dönüp Aztek liderinin büyük bir fırtına koparacağını ve akşamın geç saatlerinde çevresindeki tüm insanları ayaklandıracağını söylemişti, ama bunun o gece olup olmayacağını bilemiyordu.</p>

      <p>Chandler, Vietnam'da üç dönem görev yapmıştı; savaştaki kuralları hiçe sayarcasına ormandan hiç uyarı yapmadan fırlayan kandırılmış kadın ve çocukları öldürmenin ne demek olduğunu çok iyi biliyordu. Meksikalılar nehri geçmeye teşebbüs ettikleri zaman, onların başları üzerinden havaya ateş açılması emrini verdi.</p>

      <p>Uyarı ateşi onları durdurmadığı takdirde, görevini yapması gerekirdi. Emir aldığı takdirde, silahsız bile olsalar bu insanların saldırılarını akacak kanlara bakmadan durdurmak zorunda olduğunu biliyordu ve bunu hiç kuşkusuz yapacaktı.</p>

      <p>Pitt, Sam Trinity'nin dükkânı üzerindeki terasta durdu ve yaşlı Texaslı'nın yıldızları seyretmek için kullandığı teleskopla çevreyi taradı. Güneş, batıdaki tepelerin arkasında kaybolmuş, hava yavaş yavaş kararmaya başlamıştı ve Rio Grande'nin karşı sahilinde büyük bir hareketlilik görülüyordu. Karşıdaki Meksika kenti, spot ışıklarla pırıl pırıl aydınlatılmıştı ve bu spotlardan bazıları da, kentin ortasındaki yüksek bir kuleye çevrilmişti.</p>

      <p>Pitt, teleskopu iyice ayarladı ve dikkatle bakınca şehrin ortasına sonradan dikildiği belli olan kulenin tepesindeki platformda, topuklarına kadar uzun, beyaz bir entari ve başına da rengârenk, garip bir şapka giymiş olan adamı gördü, insanların, kollarını kaldırıp indirmelerinden, adamın ateşli bir konuşma yapmakta olduğunu anladı.</p>

      <p>"Adamları kışkırtan şu garip kılıklı adam da kim acaba?" diye söylendi.</p>

      <p>Sandecker, Lily'yle oturmuş, yeraltı dikey görüntü kayıtlarını inceliyordu. Pitt'in konuşmasını duyunca, başını kaldırdı ve "Herhalde şu kaçık Topiltzin'dir, başka kim olacak," dedi.</p>

      <p>"İnsanları ayaklandırmasını çok iyi biliyor hergele."</p>

      <p>Lily, "Acaba nehri bu gece geçerler mi, ne dersiniz?" diye sordu.</p>

      <p>Pitt, gözünü teleskoptan çekip doğruldu ve başını iki yana salladı. "Teknelerini hazırlamışlar, ama geçiş için bir iki gün daha bekleyeceklerdir sanıyorum. Topiltzin, onları iyice kıvama getirmeden harekete geçmez."</p>

      <p>Sandecker, "Topiltzin onun takma adı," dedi. "Adamın gerçek adı Robert Capesterre."</p>

      <p>"Kendine çok iyi para kazandıran bir dümen kurmuş doğrusu."</p>

      <p>Sandecker, "Meksika'yı ele geçirmesine ramak kaldı," dedi.</p>

      <p>"Karşıda ayaklandırdığı kalabalıklara bakılırsa, Amerika'nın tüm güneybatısını ele geçirmesine de ramak kalmış anlaşılan."</p>

      <p>Lily, oturduğu yerden kalktı ve kollarını havaya kaldırıp gerindi. "Burada böyle oturmak beni deli ediyor," dedi. "Tüm işi biz yapıyoruz, ordu istihkâm subayları parsayı topluyor. Bu yetmiyormuş gibi, kazıyı izlememizi istemiyorlar ve Sam'in arazisine girmememizi söylüyorlar. Adalet bu mu yani?"</p>

      <p>Pitt ve Sandecker, onun şikâyetlerini kadınsı bir tarzda dile getirişine güldüler. Amiral de, "Senin yerinde olsam, daha sert konuşurdum," dedi.</p>

      <p>Lily, kaleminin ucunu ısırdı ve "Senatör'den neden ses çıkmadı?" diye sordu. "Şimdiye kadar ondan bir haber almalıydık."</p>

      <p>Sandecker, "Bilemiyorum," diye cevap verdi. "Dirk'in isteğini ilettiğim zaman, bir şeyler yapmaya çalışacağını söyledi bana."</p>

      <p>Trinity önünde bir mutfak önlüğüyle merdivenin dibine geldi ve "Karnı aç olan varsa, Trinity'nin ünlü acılı fasulyesi hazır," diye seslendi.</p>

      <p>Lily, "Çok mu acı?" diye sordu.</p>

      <p>"Genç hanım, biberini sonradan atarım, hiç korkma, seninkine istersen hiç biber koymayız, ama o zaman da lezzeti olmaz."</p>

      <p>Pitt ve Sandecker, yemek istediklerini söyleyeceklerdi ki, Trinity döndü ve alacakaranlıkta yola yaklaşan ışıklara baktı. "Yine bir ordu konvoyu olmalı. General yolu kapadığından beri bu tarafa araba gelmiyordu," dedi.</p>

      <p>Önde bir komutan cipi, arkada da beş tane kamyon vardı ve en arkadaki kamyon, üzeri çadır beziyle örtülü bir ekipman treyleri çekiyordu. Konvoy, yoldan çıkıp Gongora Tepesi'ndeki istihkâm kampına yönelmediği gibi, Roma yönüne de gitmemişti. Öndeki cip ve kamyonlar yavaşladılar ve Sam'in dükkânıyla benzin pompalarının arasındaki boşlukta durdular. Cipten inen bir asker çevresine bakındı. Arkasından iki kişi daha indi.</p>

      <p>Pitt üçünü de tanımıştı. Adamlardan ikisi üniformalıydı, üçüncüsü ise bir süveter ve kot pantolon giymişti. Pitt, terasın parmaklığı aşıp kendisini aşağıya sarkıttı ve yerle arasında az bir mesafe kaldığını görünce, ellerini bırakıp adamların hemen yanı başlarına atladı. Fakat yaralı bacağı acımıştı ve homurdanmaktan kendini alamadı. Adamlar, yukardan atlayan Pitt'i hemen yanlarında görünce şaşırmış ve İrkilmişlerdi.</p>

      <p>Al Giordino yapmacık bir korkuyla, "Sen de nereden çıktın böyle?" diyerek sırıttı. Kamyonların farlarında yüzü solgun görünüyordu ve kolu askıdaydı, ama her zamanki neşesinden hiçbir şey kaybetmediği belliydi.</p>

      <p>"Ben de sana aynı şeyi soracaktım."</p>

      <p>Albay Hollis de ona doğru bir adım attı ve "Tekrar bu kadar çabuk görüşeceğimizi hiç sanmıyordum," dedi.</p>

      <p>Binbaşı Dillinger, "Al benden de o kadar," diyerek güldü.</p>

      <p>Onların ellerini büyük bir sevinçle sıkan Pitt birden rahatlayıp hafiflediğini hissetti. "Sizi gördüğüme ne kadar çok sevindim anlatamam. Ne arıyorsunuz burada?"</p>

      <p>Hollis, "Baban, Genelkurmay Başkanı'nı ikna etmeyi başardı," diye açıkladı. "Lady Flamborough olayıyla ilgili raporumu yeni bitirmiştim ki, ekibimi alıp kara yoluyla buraya gelme emri aldım. Her şey gizlilik içinde yapıldı. Buradaki birliklerin komutanı bile gelişimizden habersiz, ancak benim kendisiyle görüşüp gizli emri bildirmemle haberi olacak."</p>

      <p>"Buradaki komutan General Chandler değil mi?"</p>

      <p>"Evet, Çelik Tuzak Chandler derler ona, NATO'da sekiz yıl çalıştım onunla. Savaşların hâlâ zırhlı araçlarla kazanılacağına inanıyor ve bu yüzden buraya da bir sürü zırhlı araç ve tank getirdi."</p>

      <p>Pitt, "Peki sana verilen emir ne Albay?" diye sordu.</p>

      <p>"Burada kalıp, sana ve Doktor Sharp'a projenizde yardımcı olmak. Amiral Sandecker, Senatör ve Pentagon'la sürekli temas halinde olacak. Bildiğim bu."</p>

      <p>"Peki, Beyaz Saray'ın bu konuya yaklaşımı ne?"</p>

      <p>"Kâğıt üzerinde hiçbir görüşü ya da yaklaşımı yok." Onları görüp içerdeki merdivenden inip gelen Lily ve Amiral'e döndü. Lily, Giordino'ya sarılırken ve Dillinger da kendisini Sandecker'a tanıtırken, Hollis, Pitt'i bir kenara çekti ve "Burada neler dönüyor?" diye fısıldadı. "Bu müze hikâyesi de ne?"</p>

      <p>Pitt sırıtarak onun yüzüne baktı, "Çok yaklaştık, Albayım."</p>

      <p>"Peki ama benim Özel Operasyon Birliğim ne yapacak ki burada?"</p>

      <p>Pitt birden ciddileşti ve "Ortalık karıştığı zaman, sizin göreviniz bu dükkânı savunmak olacak," dedi.</p>

      <p>Operasyon Birliği'nin Virginia'dan getirdiği iş makinesi muazzam bir şeydi. Dev tekerlekli araç, tepeye doğru kolayca tırmandı ve Lily'nin küçük flamalı kazıklarla işaretlediği bölgeye gitti. Pitt, on dakikalık bir eğitim ve denemeden sonra, çelik devin kollarının her birinin ne işe yaradığını öğrenmiş ve makineyi kullanmaya başlamıştı. Kollardan birini oynatıp iki buçuk metre genişliğindeki kepçeyi havaya kaldırdı ve sonra, dev bir yumruk gibi toprağa büyük bir gürültüyle indirdi.</p>

      <p>Bir saatten az bir zamanda, tepenin arka yamacında, yirmi metre boyunda ve altı metre derinliğinde bir çukur kazılmıştı. Çalışmanın tam bu aşamasında arazi vitesli bir Chevrolet Blazer arabayla, arkasından, içinde silahlı asker dolu bir kamyon, tozu dumana katarak geldiler.</p>

      <p>"Arabanın tekerlekleri henüz tam olarak durmadan, sağ ön kapı açıldı ve ordu disiplininin her şeyden önce geldiğine inanan bir yüzbaşı, aşağıya atlayıp öfkeli gözlerle onlara doğru baktı. Sonra, "Burası yasak bölgedir," diye bağırıp başını salladı. "Size, iki gün önce, buraya girilmeyeceğini kendim söyledim, değil mi? Hemen pilinizi pırtınızı toplayıp gidin buradan."</p>

      <p>Pitt, ona hiç aldırmadan koca aracın kabininden indi ve sakin adımlarla çukurun kenarına gidip, subayı hiç görmemiş gibi aşağıya baktı.</p>

      <p>Yüzbaşının suratı aniden kıpkırmızı kesildi ve geriye dönüp, "Çavuş O'Hara!" diye bağırdı. "Adamlarını al ve bu insanları buradan çıkart hemen."</p>

      <p>Pitt, sükûnetini hiç bozmamıştı, yavaşça döndü ve gülümsedi. "Kusura bakma Yüzbaşım," dedi. "Ama biz burada kalıyoruz."</p>

      <p>Yüzbaşı da gülümsedi, ama öfkeden kudurmak üzere olduğu belliydi. "Bakın bayım. Size gitmeniz için üç dakika veriyorum, şu koca makinenizi de alın ve hemen terk edin bu bölgeyi, anlaşıldı mı?"</p>

      <p>"Burada bulunmamız için verilen belgeleri görmek ister misiniz?"</p>

      <p>"O kâğıtlarda General Chandler'ın imzası yoksa, boşuna uğraşmayın."</p>

      <p>"Bu belgeler, sizin generalinizden daha yüksek bir makamdan geliyor."</p>

      <p>Yüzbaşı, onu anlamamış gibi, "Üç dakikanız var," diye tekrarladı. "Gitmezseniz, bunu güç kullanarak yapmak zorunda kalırım, anlaşıldı mı?"</p>

      <p>Trinity'den aldıkları cip pikabın içinde oturan Lily, Giordino ve Amiral tartışmanın sürdüğünü görünce araçtan inip durdular. Lily, açık yakalı bluzu ve şortuyla sıraya dizilmiş askerlerin önünde birkaç adım attı.</p>

      <p>Kadınlar, genellikle seksi görünmek istediklerinde işi biraz abartır ve kalçalarını gereğinden fazla sallarlar. Lily de öyle yapmıştı ve askerler, karşılarındaki güzel bacaklı genç kadını görünce hiçbir şeye bakmaz oldular.</p>

      <p>Pitt, yavaş yavaş kızmaya başlıyordu, bu tip örümcek kafalı askerlere zaten her zaman öfkelenirdi. Derin bir nefes aldı ve "Bak Yüzbaşım," diye konuştu. "Şu anda emrinde on iki istihkâm askeri var ve bunların eğitimde kaç mermi yaktıklarını da bilmem. Arkamda, beni destekleyen kırk kişi var ki, bunlardan sadece ikisi, senin manganı çıplak elleriyle temizler. Senden ricam, şu tecrübesiz askerlerini al da git buradan, hemen şimdi."</p>

      <p>Yüzbaşı, onunla alay eder gibi, yavaşça döndü ve onları seyreden Lily'ye, koca purosunu tüttüren Amiral'e ve kolu askıda olan Giordino'ya baktı. Lily, askerlerin önünde kırıtırken, Amiral ve Giordino, yarı uyur vaziyette arabaya yaslanmışlardı.</p>

      <p>Yüzbaşı Pitt'e baktı ama Pitt'in gözlerinde hiçbir duygu belirtisi yoktu. Sonra elini havada hafifçe sallayıp. "Çavuş, bu adamları hemen çıkarın buradan," dedi.</p>

      <p>Ama askerler daha iki adım bile atmamışlardı ki, Albay Hollis, çalıların arasından bir kaplan gibi fırlayıverdi. Araziye uyan kamuflaj üniforması ve yağ sürülmüş elleri ve yüzüyle, fark edilmesi imkânsızdı. Beş metre geride, çalıların arasında duruyordu ve yakından bile görülmesi kolay değildi. O üniformayla araziye uyumu mükemmeldi.</p>

      <p>Askerlerin şaşkın bakışları altında yaklaştı ve "Bir sorun mu var Yüzbaşım?" diye sordu. Yüzbaşının ağzı açık kalmış, askerler oldukları yerde sanki donmuşlardı. Yüzbaşı, iki adım atıp Hollis'e yaklaştı ve ona dikkatle baktı; adamın üzerinde, rütbesini gösteren hiçbir işaret göremedi.</p>

      <p>"Sen de kimsin?" diye sordu. "Hangi birliktensin?"</p>

      <p>"Albay Morton Hollis, Özel Operasyon Birliği."</p>

      <p>"Özür dilerim Albay. Ben Yüzbaşı Louis Cranston, 486. İstihkâm Taburu."</p>

      <p>Birbirlerini selamladılar ve Hollis, başıyla askerleri gösterdi. "Onlara artık rahata geçmelerini söyleyebilirsin Yüzbaşı."</p>

      <p>Cranston, nereden çıktığı belli olmayan bu albayın karşısında ne yapacağını şaşırmış gibi görünüyordu. "Özür dilerim Albay, ama bir Özel Operasyon subayının burada ne aradığını sorabilir miyim?"</p>

      <p>"Görevim, bu insanların arkeolojik çalışmalarını rahatça yapabilmelerini sağlamak Yüzbaşı."</p>

      <p>"Fakat sivillerin bu bölgeye girmeleri yasaklandı Albayım."</p>

      <p>"Sana, onların izinleri var dersem ne yaparsın?"</p>

      <p>"Özür dilerim Albayım, ama ben General Chandler'ın emirlerini uyguluyorum efendim. Bizim taburdan olmayan siz dahil, buraya hiç kimse giremez ve..."</p>

      <p>"Bir dakika, yani sen şimdi, beni de buradan atacağını mı söylüyorsun?"</p>

      <p>Cranston, sinirli bir ifadeyle, "General Chandler'ın yazılı emirlerini göremezsem, aldığım emri yerine getirmek zorundayım efendim," dedi.</p>

      <p>"Sen böyle burnunun dikine gidersen madalya kazanamazsın Yüzbaşı, istersen bir kez daha düşün ha, ne dersin?"</p>

      <p>Cranston, karşısındakinin kendisiyle oynadığını fark etmişti ve bundan hiç hoşlanmamıştı. "Lütfen Albayım, mesele çıkarmayalım."</p>

      <p>"Hemen adamlarını topla, araçlarınıza binin ve buradan gidin. Arkanıza bile bakmanızı istemiyorum, tamam mı?" Hollis kararlı görünüyordu.</p>

      <p>Pitt, iki subayın konuşmalarını hafif bir gülümsemeyle dinliyordu. Bir süre sonra, döndü ve çukurun içine atlayıp toprağı karıştırmaya başladı. Giordino ve Sandecker da iki subaya aldırmadan çukurun kenarına geldiler ve aşağıya, Pitt'e bakmaya başladılar.</p>

      <p>Cranston şaşkındı, karşısında bir albay vardı, ama o da emir almıştı ve bir soruşturma olduğunda, General Chandler'ın kendisini destekleyeceğini, onun sadece aldığı emri uyguladığını söyleyeceğini biliyordu. Emri yerine getirmesi gerekiyordu. Fakat tam adamlarına bölgeyi temizlemeleri konusunda talimat vermek için ağzını açmıştı, ki Hollis, cebinden bir düdük çıkardı ve iki kez çaldı.</p>

      <p>Korku filmlerinde mezarlarından çıkan hortlaklar gibi aniden ortaya çıkan kırk asker birkaç saniye içinde yüzbaşı ve adamlarının çevresini sarıverdiler. İnsandan çok, birer çalıya ya da bodur ağaca benziyorlardı.</p>

      <p>Hollis'in gözleri çakmaktaşı gibi parlıyordu. "Tamam, ölüsün Yüzbaşı," dedi.</p>

      <p>Sesi Dillinger'a benzeyen bir çalılık, "Bizi mi çağırdın Komutan?" dedi.</p>

      <p>Yüzbaşı Cranston, şoke olmuştu ve kekeliyordu. "Bu... bunu... General Chandler'a rapor edeceğim."</p>

      <p>Hollis, buz gibi bir sesle, "Hiç durma," dedi. "Ona, aynı zamanda, benim de Genelkurmaydan, General Clayton Metcalf dan emir aldığımı söyle. Pentagon'la temas kurup bunu hemen öğrenebilir. Bu insanlar ve bizler, Gongora Tepesi'ndeki araştırmalara ya da Generalin nehirdeki operasyonuna karışmayacağız. Bizim görevimiz, toprak yüzeyine yakın gömülü eski Roma eserlerini bulup çalınmadan önce koruma altına almak. Anlaşıldı mı Yüzbaşı?"</p>

      <p>Yüzbaşı Cranston, kamuflaj giysileri içindeki yüzleri boyalı askerlere gözlerini kısarak baktı ve başını salladı, "Anladım efendim," dedi.</p>

      <p>Tam o sırada aşağıdan, çukurun içinden Pitt'in sesi duyuldu: "Hey bir tane daha buldum çocuklar!"</p>

      <p>Sandecker, heyecan içinde elini sallayıp herkesi çukurun kenarına çağırdı ve "Pitt bir şeyler buldu," diye seslendi.</p>

      <p>Hem Özel Operasyon'un, hem de istihkâm taburunun askerleri hemen çukurun kenarına koşarken tartışma da bir süre için unutuldu. Pitt elleri ve dizleri üzerine çökmüş, uzun, metal bir cismin üzerindeki toprağı temizliyordu. Birkaç dakika sonra, cismi çekip çıkardı ve portatif merdivenden birkaç basamak çıkarak onu Lily'ye uzattı.</p>

      <p>Genç kadın, elindeki nesneyi bir süre inceledikten sonra, heyecanlı bir sesle, "Kesin Roma karakteristiği taşıyan bir dördüncü yüzyıl kılıcı," dedi. "Üzerinde çok az paslanma var, hemen hemen tertemiz ve sağlam."</p>

      <p>Hollis, "Bakabilir miyim?" diye sordu ve Lily'nin uzattığı kılıcı alıp sapından tutarak havaya kaldırdı. "Düşünsenize," diye mırıldandı, "Bu kılıcı son kez elinde tutan kişi, herhalde bir Romalı askerdi." Durup düşündü ve sonra kılıcı Yüzbaşı Cranston'a uzattı. "Otomatik bir silah yerine bununla savaşmaya ne dersin Yüzbaşı?"</p>

      <p>Cranston, bir an düşündü ve sonra, "Böyle bir kılıçla dilimlere ayrılmaktansa, bir mermiyi yeğlerim," dedi.</p>

      <p>Yüzbaşı gittikten sonra, Pitt Hollis'e döndü ve "Kamuflajınız harika Albayım," dedi. "Takımdan sadece üç kişiyi fark edebildim."</p>

      <p>Lily, "Çevremizde olduğunuz halde sizi görememek beni şaşırttı," dedi.</p>

      <p>Hollis, "Biz genellikle koru ve ormanlarda yaparız bu işi," dedi. "Böyle çıplak, çalılık bir arazide kamuflaj çalışması yapmamız bizim için iyi bir pratik oldu."</p>

      <p>Sandecker gelip, Hollis'in elini yakaladı ve sıkarak, "Güzel iş becerdiniz Albay," derken, Giordino, "Umalım da General Chandler, Yüzbaşı'nın raporunu iyi karşılasın," diyerek sırıttı.</p>

      <p>Pitt, "General'in oradaki görevi, yarım milyon insanı karşı tarafta tutmak ve hazinenin yağmalanmasını önlemek," dedi. "Şu anda bizimle uğraşacak zamanı zaten yok."</p>

      <p>Hollis, kılıcı yukarıya kaldırıp, "Bu kılıç ne olacak?" diye sordu.</p>

      <p>"Tabii ki Sam'in müzesine geri gidecek."</p>

      <p>Hollis, kuşkulu gözlerle Pitt'e baktı, "Bunu çukurda bulmadın mı yani?"</p>

      <p>"Hayır. "</p>

      <p>"Peki böyle çukurlar kazmak hoşuna mı gidiyor?"</p>

      <p>Pitt, onu duymamış gibi tepeye yürüdü ve orada durup, aşağıya, Meksika topraklarına baktı. Çadır kent, bir önceki günün iki katı büyüklüğündeydi. Gözlerini kıstı ve "Topiltzin fırtınayı yarın gece başlatabilir," dedi. Sonra, hafifçe sola döndü ve biraz daha yüksek olan Gongora Tepesi'ne baktı.</p>

      <p>İstihkâm askerleri, Lily'nin dört gün önce işaretlediği yerleri kazıyorlardı. İki ayrı kazı yapılıyordu. Biri, destekleri olan normal bir tünel, diğeriyse, tepenin yamacında açılan, krater ağzına benzeyen bir oyuktu. General Chandler, İstihkâmcıların birçoğunu sınır savunmasına aldığından, kazılar çok ağır ilerliyordu.</p>

      <p>Pitt, tepeden ayrıldı ve aşağıya gelip Hollis'in yanına gitti. "En iyi patlayıcı uzmanın kim Albayım?" diye sordu.</p>

      <p>"Binbaşı Dillinger, ordunun en iyi bomba uzmanlarındandır."</p>

      <p>"Bana yaklaşık iki yüz kilo kadar C-4 nitrogliserin jeli lazım."</p>

      <p>Hollis, gözlerini açıp şaşkın şaşkın ona baktı, “İki yüz kilo C-4 mü? Bu nesnenin yirmi kilosu koca bir savaş gemisine yeter. Sen ne istediğinin farkında mısın? Nitro jel karışımı sarsıntıdan hemen etkilenir."</p>

      <p>Pitt onu duymamış gibi, "Ayrıca bir batarya da spot lamba," diye devam etti. "O lambaları bir müzik grubundan alabiliriz ve kulakları patlatan şu ses ekipmanlarından da bulabiliriz." Durdu ve döndü. "Kutu yapabilecek bir marangoz bulma işini de sana bırakıyorum."</p>

      <p>Lily, gözlerini koca koca açıp, "Tanrı aşkına, bu saçma şeyleri de neden istiyorsun, söylesene?" diye sordu.</p>

      <p>Giordino, "Bilmek istemezsin," diye homurdandı.</p>

      <p>Pitt, "Daha sonra açıklarım," dedi ve sustu.</p>

      <p>Lily, "Çılgınca şeyler bunlar," diye mırıldanarak başını salladı.</p>

      <p>Pitt, 'Aklımdan geçenleri bir bilsen, çılgınlık yanında hiç kalır,' dedi içinden. Ama şu anda kimseye bir şey söyleyemezdi. Kılıçlarını kuşanıp sahneye çıkacağını söylemenin zamanı henüz gelmemişti.</p>
    </div>
  </div>
</body>
</html>
