<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>46</h2>

      <p>Dünyanın güney ucunun en büyük kentine yağmakta olan hafif kar, sert rüzgârın çıkmasıyla birlikte birden tipiye dönüştü. Punta Arenas, Panama Kanalı açılmadan önce önemli bir kentti ve gelişmişti, fakat kanalın açılmasından sonra yavaş yavaş öldü. Zamanla küçükbaş hayvancılığın geliştiği bir şehir haline dönüştü, ama daha sonra, yakınlarında petrol kuyularının açılmasıyla tekrar gelişmeye, büyümeye başladı.</p>

      <p>Hollis ve Dillinger, Sounder acıkmak için rıhtımda bekliyorlardı. Isı sıfırın altındaydı, soğuk hava yüzlerini ısırıyordu. Şili yetkililerinin yardımlarıyla kılık değiştirmişler, üniformalarını çıkarıp, göçmen bürosu memurlarının üniformalarından giymişlerdi.</p>

      <p>Uçakları planlandığı gibi, tam zamanında, hava karardıktan sonra kent yakınındaki bir askeri alana inmişti. Hava kötüydü ve görüş mesafesi de birkaç yüz metreydi, böylelikle, inişlerini yetkililer dışında kimse görmemişti. Şili silahlı kuvvetleri onlara ellerinden gelen yardımı yapmış ve C-140'la Osprey uçaklarını hangara çekerek onların gözlerden uzak kalmalarını sağlamışlardı.</p>

      <p>Araştırma gemisi rıhtıma yanaşıp halat atarken, Albay Hollis ve yardımcısı Binbaşı Dillinger da sığındıkları antrepodan çıkıp iskeleye doğru yürüdüler; buz gibi rüzgârın etkisinden korunmak için büzülmüşlerdi.</p>

      <p>Kaptan köprüsünün açık kanadında beliren uzun boylu, kayak ceketi giymiş bir adam, onlara bakıp dostça gülümsedi ve ellerini ağzının iki yanma tutarak aşağıya bağırdı. "SeñorLopez?"</p>

      <p>Hollis, "Si.'"diye haykırdı.</p>

      <p>"Arkadaşınız kim?"</p>

      <p>"Mi amigo es Señor Jones."</p>

      <p>Dillinger, "Çin restoranında bile daha güzel İspanyolca konuşurlar," diye homurdandı.</p>

      <p>"Lütfen gemiye çıkın. Güvertede, sağdaki merdivenden köprüye çıkabilirsiniz, sizi bekliyoruz."</p>

      <p>"Gracias."</p>

      <p>Amerika'nın en seçkin savaş gücünün iki komutanı, geminin borda iskelesinden geçip meyilli merdivenine tırmandılar ve güverteye çıktılar. Hollis meraktan ölmek üzereydi. Punta Arenas'a inmeden bir saat önce, General Dodge'dan limana girecek Sounder adlı gemiye gitmelerini emreden şifreli bir mesaj almıştı. Mesajda başka bilgi yoktu, ama Hollis, Virginia'da verilen bir brifingde araştırma gemisinin, Lady Flamborough ile Meksika bandıralı kargo gemisi arasındaki değişikliği ortaya çıkaran gemi olduğunu öğrenmişti. Ayrıca bu geminin kendileriyle birlikte aynı zamanda bu kente gelmiş olması da merakını artırıyordu.</p>

      <p>Hollis ortada bırakılmaktan hiç hoşlanmazdı, bu yüzden kendini çok gergin hissediyordu.</p>

      <p>Onlara yukardan bağıran adam yerinden ayrılmamıştı. Geniş omuzlu, sırım gibi ince, yeşil gözlü adamın gür siyah saçlarının bazı yerlerinde buz parçacıkları görünüyordu. Adam bir süre onları inceledi ve sonra, elini cebinden çıkarıp gülümseyerek ileriye uzattı.</p>

      <p>"Albay Hollis, Binbaşı Dillinger, hoşgeldiniz, ben Dirk Pitt."</p>

      <p>"Biz sizin hakkınızda hiçbir şey bilmiyoruz Bay Pitt, ama siz bizi tanıyorsunuz galiba."</p>

      <p>Pitt gülerek, "Merak etmeyin, siz de her şeyi öğreneceksiniz," dedi, "Lütfen gelin, kaptanın kamarasına gidelim. Sıcak bir yerde, kahvemizi içerek konuşuruz."</p>

      <p>Stewart'in kamarasına indiler, Pitt onları kaptan, Gunn ve Giordino'yla tanıştırdı. Özel Operasyon Birliği'nin iki komutanı hepsiyle ayrı ayrı tokalaştı ve kendilerine uzatılan kahveyi büyük bir memnuniyetle kabul ettiler.</p>

      <p>Kaptan Stewart onlara birer koltuk gösterip, "Lütfen oturun," dedi.</p>

      <p>Dillinger otururken, Hollis başını iki yana salladı ve "Teşekkür ederim biraz ayakta durayım," diyerek NUMA'nın dört yetkilisine baktı. "Özür dilerim belki sabırsız davranıyorum ama neler olduğunu söyler misiniz bana?"</p>

      <p>Pitt, "Konu Lady Flamborough ile ilgili," diye cevap verdi. "Bunu hiç kuşkusuz sizler de biliyorsunuzdur."</p>

      <p>"Tabii, ama konuşulacak ne kaldı ki? Teröristler onu yok etmişler."</p>

      <p>Pitt, Albay'ın gözlerine baktı, "Gemi sağlam merak etmeyin," dedi.</p>

      <p>Hollis, "Son gelen uydu fotoğrafında görünmüyordu ama" dedi.</p>

      <p>"Güvenin bana Albay, gemi sağlam."</p>

      <p>"Bana kanıt gösterin o halde."</p>

      <p>"Kimseye güvenmiyorsunuz değil mi?"</p>

      <p>Albay Hollis kaba bir sesle, "Ben ve adamlarım buraya hayat kurtarmaya geldik," dedi. "Kimse, âmirlerimiz bile, bize ortada kurtarılabilecek insanların olup olmadığı konusunda tek söz söylemedi, ama biz her şeye rağmen geldik."</p>

      <p>Pitt de onun bu davranışına karşı, buz gibi bir sesle, "Albay, bakın," dedi. "Karşımızdakiler, sizin tanıdığınız tetik düşkünü teröristler değiller. Başlarında çok zeki bir adam var ve şimdiye kadar, en güçlü istihbarat ve güvenlik güçlerini atlatmayı başardı."</p>

      <p>Hollis, "Ama yine de birileri o kurnazın yaptığı değişikliği fark etti," diyerek kompliman yapmaya çalıştı.</p>

      <p>"Evet, o konuda şansımızın yaver gittiğini söyleyebilirim. Sounder o sıralarda o bölgeye yakın bir yerde olmasaydı, General Bravo'yu bulmamız bir ayımızı alabilirdi. Onu çabuk bulunca, teröristlerle aramızdaki mesafeyi bir ya da en fazla iki güne kadar indirebildik işte."</p>

      <p>Hollis'in karamsarlığı kaybolmaya başlamıştı. Bu adam ne yaptığını iyi biliyor gibiydi. Bir an düşündü ve "Pekâlâ, gemi şu anda nerede?" diye sordu.</p>

      <p>"Henüz bilmiyoruz," dedi Gunn.</p>

      <p>"Yaklaşık bir pozisyon tahmini de mi yok yani?"</p>

      <p>Giordino, "Tahminlerimiz var tabii," dedi. "Ama bunlar daha ziyade sezgilere dayanıyor."</p>

      <p>"Neye dayanıyor, anlayamadım?"</p>

      <p>Gunn, Pitt'e baktı. Pitt gülümseyerek tekrar devreye girdi. "Sezgiye," dedi.</p>

      <p>Hollins'in, canlanmaya başlayan iyimserliği yeniden kaybolmuştu. Alaycı bir ses tonuyla, "Fala ya da kristal küreye filan mı bakıyorsunuz?" diye sordu.</p>

      <p>Pitt güldü ve "Ben daha ziyade çay yaprakları kullanırım," dedi.</p>

      <p>Kamarada uzun ve soğuk bir sessizlik oldu. Hollis saldırganlıkla bir yere varamayacağını anlamıştı. Kahvesini bitirdi ve fincanı elinde döndürmeye başladı. Sonra, "Pekâlâ baylar," dedi. "Ters konuştuysam özür dilerim, ama sivillerle görüşmeye pek alışık değilim."</p>

      <p>Pitt hafifçe gülümsedi ve "Askerlerle daha rahat edecekseniz, ben de asker olduğumu söyleyebilirim Albay," dedi. "Ben bir hava binbaşısıyım."</p>

      <p>Hollis kaşlarını çatıp ona baktı, "Peki ama bir NUMA gemisinde ne işiniz var sizin? Bir hava subayı denizde ne yapar ki?"</p>

      <p>"NUMA'ya özel bir görevle atandım diyelim. Şimdi anlatması uzun sürer."</p>

      <p>Aslında Pitt'le ilk tanıştığında farkına varmalıydı Hollinger, ama aklında cevabını bulmaya çalıştığı türlü sorular varken buna fırsatı olmamıştı, işte neden sonra bunu ilk Dillinger fark etmişti. "Senatör Pitt'le bir akrabalığınız var mı Binbaşı?"</p>

      <p>"Evet, babamdır."</p>

      <p>İki subay, şimdi biraz daha rahatlamışa benziyorlardı. Hollis bir sandalye çekip oturdu ve "Pekâlâ, Bay Pitt," dedi, "Sizi dinliyoruz, anlatın."</p>

      <p>Pitt konuşmadan, Dillinger araya girdi ve "Pardon," dedi. "Son raporda, Lady Flamborough'nun Antarktika'ya doğru seyrettiği bildiriliyordu. Siz de batmadığını söylüyorsunuz. Yeni fotoğraflar, onu buzlar arasında yakalayabilir, öyle değil mi?"</p>

      <p>Pitt, "SR-90 'Casper'a pek fazla güvenmeyin," dedi.</p>

      <p>Hollis ve yardımcısı birbirlerine baktılar. Bu adamlar pabuçlarını dama atmışlardı. Operasyonla ilgili bildikleri her şeyi biliyorlardı.</p>

      <p>Hollis, "Bir SR-90, binlerce kilometreden bir futbol topu üzerindeki dikişleri bile üç boyutlu olarak görebilir," dedi.</p>

      <p>"Bunu biliyorum, ama o top bir kaya şekline sokulmuş, kamufle edilmişse?"</p>

      <p>"Ama biz yine de..."</p>

      <p>Pitt, "Size açık olarak gösterirsek daha iyi anlayacaksınız," dedi. "Çocuklar güvertede bir gösteri hazırladılar."</p>

      <p>Açık kıç güvertesi, büyük, mat ve beyaz bir plastik örtüyle örtülmüş ve örtünün kenarları, rüzgârdan uçmasın diye bağlanmıştı. Kaptan Stewart bir yangın söndürme hortumunun ucunu tutmuş, iki tayfanın yanında duruyordu.</p>

      <p>Pitt, "General Bravo isimli gemiyi bulduğumuz zaman, bu plastik ruloyu da yakınlarında bulduk," diye açıkladı. "Sanırım, bu plastik tabaka iki gemi yan yana geldiğinde Lady Flamborough'dan düştü. Teröristlerin Lady Flamborough'yu diğer gemiye benzetmek için boyarken kullandıkları boyaların kutuları yakınlarındaydı. Tamam, bunun kesin bir kanıt olduğunu söyleyemeyiz, ama yine de bir fikir veriyor insana. Son uydu fotoğrafında bir şey olmadığı doğru, ama herkes o resimde bir gemi şekli arıyordu. Ama Lady Flamborough şu anda bir gemiye benzemiyor. Teröristlerin lideri heykellerle binaları brandalarla örterek şekiller yaratan şu ünlü, Sıradışı heykeltraş Christo'dan ilham almış olmalı. Christo bir seferinde Kolorado'daki Rifle Gap'te muazzam bir perde asmış ve Kaliforniya'daki Marin County'de birkaç mil boyunda bir çit yapmıştı. Ama terörist lider daha iyisini yaptı ve koca bir gemiyi sarıp paketledi. Lady Flamborough, öyle çok büyük bir gemi sayılmaz. Gerekli destek ve iskelelerin kurulması, plastik parçaların da belirli şekillerde kesilip numaralanmasıyla, yüz kişiye yakın bir rehine ve mürettebat topluluğu, bu işi yaklaşık on saatte tamamlamıştır. Landsat üzerlerinden geçerken eminim bu işi yapıyorlardı. Resimler fazla net de olmadığından hiçbir şey anlaşılmadı, yani insanların hareketleri belirlenemedi. Yarım gün kadar sonra Seasat geçtiğinde ise, aşağıda gemiye benzer bir şey zaten kalmamıştı. Hızlı mı gidiyorum, daha yavaş açıklamamı ister misiniz?"</p>

      <p>Hollis başını iki yana salladı ve hafif bir sesle, "Hayır, ama... " dedi, "tüm bu söylediklerinden bir şey anlamadım."</p>

      <p>Giordiono, "Arkadaş kolay anlamıyor galiba," dedi alaylı bir ifadeyle. "Ona nasıl olduğunu gösterelim mi?"</p>

      <p>Pitt, Kaptan Stewart'a işaret etti.</p>

      <p>Stewart adamlarına baktı ve "Pekâlâ çocuklar," dedi. "Hafifçe, bir kez."</p>

      <p>Adamlardan biri yangın hortumunun musluğunu açarken, diğeri de ucundan tuttu ve plastik örtüyü hafifçe ıslattı. Hortumdan çıkan suyun bir kısmı rüzgârla denize gitmiş, fakat plastik örtünün üzerinde de ince bir su tabakası oluşmuştu. Bu su tabakası, bir dakika geçmeden o korkunç soğukta buza dönüştü.</p>

      <p>Hollis kıç güvertede oluşan buz tabakasına baktı ve sonra Pitt'in yanına gidip elini uzattı. "Kutlarım Binbaşı. Mükemmel bir iş basardın."</p>

      <p>Dillinger öylesine şaşırmıştı ki, bir süre öylece kaldı, sonra başını hafifçe salladı ve kendi kendine konuşur gibi, "Buzdağı," diye mırıldandı. "Orospu çocukları gemiyi buzdağına çevirmişler demek!"</p>
    </div>
  </div>
</body>
</html>
