<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>Nebula / Sefer 106</h2>

      <p style="text-align: center;"><img alt="" height="589" id="_x0000_i1027" src="../Images/image001.jpg" width="524" /></p>

      <p>12 Ekim 1991 Heathrow Havalimanı, Londra</p>

      <p>VIP salonundan taşan gazeteci kalabalığının çevresinden dolanıp geçen pilot kimsenin dikkatini çekmedi. 14 numaralı kapının önündeki bekleme salonunda oturan yolcuların hiçbiri onun çanta yerine bir torba taşıdığını fark etmemişti. Pilot, başını önüne eğmişti, sadece önüne bakıyordu; ilgi odağı olan kahverengi saçlı, kara gözlü, uzun boylu, çekici kadına yönelmiş TV kameralarından kaçınıyordu.</p>

      <p>Üstü kapalı giriş tünelinden uçağa doğru yürüdü, havalimanının iki güvenlik görevlisinin önüne gelince durdu. Görevliler sivil giyimliydi, uçağın kapısını tutmuşlardı. Pilot elini sallayarak onları selamladı, aralarından geçmeye çalıştı, ama içlerinden biri koluna yapıştı.</p>

      <p>"Bir dakika Kaptan."</p>

      <p>Pilot esmer yüzünde şaşkın, ama dostça bir ifadeyle durdu. Bu münasebetsizlik onu bayağı eğlendirmişe benziyordu.</p>

      <p>Çingenelerin gözleri gibi insanın içine işleyen ela gözleri vardı. Burnu kim bilir kaç kere kırılmıştı; çenesinin altında, sola doğru uzun bir yara izi göze çarpıyordu. Şapkasının altından görünen kısa kesilmiş, kır saçları ve yüzünü kaplayan çizgilerden ellisini geçmiş olduğu anlaşılıyordu. Bir doksan boyunda, yapılı bir adamdı. Görüp geçirmiş, kendine güvenli görünüşü ve ısmarlama dikilmiş içinde dimdik duruşuyla uluslararası sefer yapan on uçak pilotundan hiçbir farkı yoktu.</p>

      <p>Cebinden kimliğini çıkarıp güvenlik görevlisine uzattı.</p>

      <p>"VIP mi var yolcular arasında?" diye sordu.</p>

      <p>İki dirhem bir çekirdek giyinmiş İngiliz görevli başını salladı. "Birleşmiş Milletler'den bir grup. New York'a dönüyorlar. Aralarında yeni Genel Sekreter de var."</p>

      <p>"Hala Kâmil mi?"</p>

      <p>"Evet."</p>

      <p>"Bu kadın işi değil."</p>

      <p>"Kadın olmak Thatcher'ın Başbakan olmasını engellemedi."</p>

      <p>"Onun işi bu kadar zor değildi ama."</p>

      <p>"Zeki kadındır Hala Kâmil. Altından kalkar."</p>

      <p>Pilot katıksız Amerikan aksanıyla, "Tabii ülkesinin yobazları onu paramparça etmezlerse," dedi.</p>

      <p>İngiliz garip garip baktı ona, ama bir şey söylemedi; kimlik kartındaki fotoğrafı pilotun yüzüyle karşılaştırdı; karttaki adı yüksek sesle okudu. "Kaptan Dale Lemke."</p>

      <p>"Bir sorun mu var?"</p>

      <p>Görevli düz bir sesle, "Hayır; çıkmasını önlemeye çalışıyoruz," dedi. Lemke kollarını açtı. "Üstümü de arayacak mısınız?"</p>

      <p>"Gerek yok. Kendi uçağınızı kaçıracak değilsiniz ya. Ama gerçek pilot musunuz diye kimliğinize bakmak zorundayız."</p>

      <p>"Bu üniformayı kıyafet balosu için giymedim."</p>

      <p>"Eşyalarınıza bakabilir miyiz?"</p>

      <p>"Buyrun."</p>

      <p>Mavi naylon torbayı yere koyup açtı. İkinci görevli torbadan uçuşla ilgili el kitaplarını çıkarıp sayfalarını karıştırdı, sonra hidrolik silindirli küçük bir mekanik aracı çıkarıp pilota doğru uzattı.</p>

      <p>"Bunun ne olduğunu bize söyleyebilir misiniz acaba?"</p>

      <p>"Bir yağ soğutucu kapısı için çalıştırma kolu. Kapanmıyordu; Kennedy havalimanındaki bakım ekibimiz onu incelemek için istedi; onlara götürüyorum."</p>

      <p>Görevli, torbanın dibindeki sımsıkı sarılmış pakete baktı. "Bu da ne?" Gözlerini meraklı bir bakışla pilota çevirdi. "Yolcu uçaklarının pilotları ne zamandan beri paraşüt taşıyor?"</p>

      <p>Lemke güldü. "Boş zamanlarımda paraşütle atlarım. Ne zaman bir sefer iptal edilse Croydon'daki arkadaşlarımla atlarız," dedi.</p>

      <p>"Bir jetten atlamayı düşünmüyorsunuz ya?"</p>

      <p>"Beş yüz mil hızla ve on bin metre irtifayla Atlas Okyanusu üzerinde seyreden bir uçaktan atlayacak kadar çıldırmadım daha."</p>

      <p>Görevliler bu yanıtla yetinmişlerdi; birbirlerine baktılar. Torbayı kapatıp kimlik kartını pilota geri verdiler.</p>

      <p>"Vaktinizi aldığımız için özür dileriz Kaptan Lemke."</p>

      <p>"Fena mı, sohbet ettik."</p>

      <p>"New York'a iyi uçuşlar."</p>

      <p>"Teşekkür ederim."</p>

      <p>Uçağa, pilot kabinine girdi. Kapıyı kilitledi, dışarıdan yaptıklarını gören olmasın diye ışıkları söndürdü. Önceden çalışılmış hareketlerle koltukların arkasına eğildi, ceketinin cebinden küçük bir el feneri çıkarıp kabinin altındaki "cehennem deliği" olarak adlandırılan elektronik bölüme açılan kapağı kaldırdı. Merdiveni zifiri karanlığa indirdi; dışarıdan uçağı binişe hazırlayan kabin görevlilerinin mırıltıları ve hamalların yüklediği bagajların gürültüleri geliyordu.</p>

      <p>Lemke, uzanıp torbayı aldı el fenerini yaktı. Saatine baktı; uçuş ekibinin gelmesine beş dakika vardı daha. En aşağı elli kere prova ettiği biçimde, torbadan çalıştırıcı kolunu çıkardı, şapkasının altında sakladığı minyatür bir zamanlama aracına bağladı. Sonra onu havaalanı teknisyenlerinin kullandığı, dışarıya açılan küçük kapının menteşelerine iliştirdi. Arkasından da paraşütünü açıp yere yaydı.</p>

      <p>Yardımcıları geldiğinde, Lemke pilot koltuğuna oturmuş, bir havaalanı el kitabını incelemekteydi. Birbirlerini selamladılar, olağan uçuş öncesi denetlemelerini yapmaya koyuldular. Lemke'nin her zamankinden rahat ve sakin olduğunu ne yardımcı pilot, ne de mühendis fark etti.</p>

      <p>Bunun dünya yüzündeki son geceleri olduğunu bilselerdi herhalde daha dikkatli olurlardı.</p>

      <p>Hala Kâmil bekleme salonunda bir mikrofon ve kamera ormanının içindeydi sanki. Büyük bir sabır göstererek gazetecilerin ardı arkası kesilmeyen sorularını yanıtlamaya çalışıyordu.</p>

      <p>Avrupa'daki izlenimlerini ve devlet başkanlarıyla uzun görüşmelerini birkaç kişi sordu sadece; gazetecilerin çoğu, Mısır hükümetinin köktendinciler tarafından alaşağı edilmesi ihtimaliyle ilgileniyordu.</p>

      <p>Hala Kâmil bu konuda ayrıntılı bilgiye sahip değildi. Fanatik mollalar, bir İslam hukuku bilgini olan Ahmed Yezid önderliğinde Nil kıyısındaki milyonlarca köylü ile Kahire'deki gecekondu sakinlerinden oluşan büyük kitlenin din duygularını harekete geçirerek güçlenmişlerdi. Ordudaki ve hava kuvvetlerindeki yüksek rütbeli subayların çoğu, devlet başkanı Nadav Hasan'ı devirmek için köktendincilerle açık açık işbirliği yapıyorlardı. Durum pek iç açıcı değildi, ama Hala Kâmil hükümetten henüz herhangi acil bir mesaj almamıştı ve basına muğlak yanıtlar vermesi gerekiyordu.</p>

      <p>Basın mensuplarına sakin, duygudan uzak yanıtlar verirken Hala son derece ölçülü ve Sfenks gibi mağrur görünüyordu. Oysa içindeki karışık duygularla manevi çöküntü arasında gidip gidip geliyordu. Kendini uzakta ve yalnız hissediyordu, sanki o kontrol edilemez olaylar kendisinin değil de bir başkasının, üzülmekten başka bir şey yapamadığı yardıma muhtaç birinin etrafında gerçekleşiyormuş gibiydi.</p>

      <p>Berlin Müzesi'ndeki Kraliçe Nefertiti büstü ona bakılarak yapılmıştı sanki. Tıpkı Nefertiti gibi onun da ince, uzun bir boynu ve unutulmaz güzellikte bir görünüşü vardı. Kırk iki yaşındaydı, incecik bir vücudu, zeytin karası gözleri, omuzlarına dökülen koyu kahverengi düz, ipek gibi saçları vardı. Topuklu ayakkabılarla bir seksen civarındaydı boyu ve kıvrak, düzgün vücudu, üzerine giydiği eteği pileli tayyörle daha bir alımlı görünüyordu.</p>

      <p>Dört sevgilisi olmuştu o güne kadar, ama hiç evlenmemişti. İnsanın bir kocasının ve çocuklarının olması ona yabancı şeylerdi. Uzun süreli bağlılıklardan kaçınır, sevişmekten ise ancak bilet alıp bir baleye gitmek kadar haz duyardı.</p>

      <p>Çocukluğu Kahire'de geçmişti; annesi öğretmen, babası film yapımcısıydı; boş zamanlarında bisikletine atlar, çevredeki yıkıntılarda yapılan arkeolojik kazılara katılır, eskizler çizerdi. Usta bir aşçı, iyi bir ressam ve eski Mısır uygarlığı konusunda uzmandı; Müslüman kadınların yapmalarına izin verilen işlerden birine girmiş, Kültür Bakanlığı'nda araştırmacı olarak çalışmıştı.</p>

      <p>Bir azim ve bitmez tükenmez bir enerjiyle köktendincilerin kadınlara karşı besledikleri önyargılara karşı savaşmış ve önce Eski Eserler Bölümü Yöneticisi olmuş, sonra da Enformasyon Bölümü'nün başına geçmişti. Zamanın devlet başkanı Mübarek'in dikkatini çekmiş, Birleşmiş Milletler Genel Kurulu'na Mısır delegesi olarak atanmıştı. Beş yıl sonra, beş İslam devletinin ülkelerindeki din reformu nedeniyle delegelerini çekmelerinin ardından Javier Peres de Cuellar'ın ikinci başkanlık döneminin ortasında istifa etmesi üzerine Genel Sekreter yardımcılığına getirilmişti. Üst düzeydeki kişiler göreve gönülsüz oldukları ve BM'nin tabanında meydana gelen çatlakları giderebileceğini düşündükleri için bir umutla onu Genel Sekreter ilan etmişlerdi.</p>

      <p>Ama kendi devleti karışıklıklar içindeydi şu anda; Hala Kâmil'in vatansız ilk Genel Sekreter olarak tarihe geçme ihtimali oldukça fazlaydı.</p>

      <p>Yardımcılarından biri yaklaşıp kulağına bir şeyler fısıldadı. Hala Kâmil başını salladı, elini kaldırdı.</p>

      <p>"Uçağın kalkışa hazır olduğu bildiriliyor," dedi. "Sadece bir soru daha alabilirim."</p>

      <p>Eller kalktı, sorular peşpeşe sıralanmaya başladı. Hala Kâmil, kapı ağzında elinde bir kayıt cihazıyla duran bir adama işaret etti.</p>

      <p>"Ben, BBC'den Leigh Hunt, Sayın Kâmil. Eğer Ahmed Yezid, Başkan Hasan'ın demokratik cumhuriyetini kaldırıp temeli dine dayalı bir cumhuriyet kurarsa, Mısır'a döner misiniz?"</p>

      <p>"Ben Müslüman bir Mısırlı'yım. Başta hangi hükümet olursa olsun, iktidardaki yöneticiler ülkeme dönmemi isterlerse, dönerim."</p>

      <p>"Yezid sizi dinsiz bir hain olarak nitelendirdiği halde mi?"</p>

      <p>Hala Kâmil, "Evet," dedi.</p>

      <p>"Ayetullah Humeyni'nin yarısı kadar bile fanatikse, size idam sehpasının yolu görünmüş demektir. Söylemek istediğiniz bir şey var mı?"</p>

      <p>Hala Kâmil, başını iki yana salladı, incelikle gülümseyerek, "Gitme m gerekiyor şimdi. Teşekkür ederim,"dedi.</p>

      <p>Koruma görevlileri onu ortalarına alarak uçak kapısına kadar götürdüler. Yardımcıları ve sayıları oldukça kabarık UNESCO delegeleri yerlerine oturmuşlardı bile. Dünya Bankası'nın dört üyesi bir şişe şampanyayı paylaşarak koridorda alçak sesle çene çalıyorlardı. Ana kabini, jet yakıtının ve Wellington bifteğinin kokusu kaplamıştı.</p>

      <p>Hala Kâmil yorgun argın koltuk kemerini bağlayıp pencereden dışarıya bir göz attı. Hafif bir sis vardı alanda, pist boyunca mavi ışıklar solarak gözden kayboluyordu. Ayakkabılarını çıkardı, gözlerini yumdu; hostes bir kokteyl getirdiğinde çoktan uykuya dalmıştı.</p>

      <p>Birleşmiş Milletler'e ayrılmış 106 sefer sayılı uçak bir TWA 747' nin sıcak egzozunun arkasında sırasını bekledikten sonra pistin sonuna gitti. Kontrol kulesinden kalkış izni gelince, Lemke gaz kollarını itti, Boeing 720-B, ıslak beton üstünde ilerledi ve puslu göğe doğru yükseldi.</p>

      <p>Lemke, uçuş irtifaı olan 10.000 metreye çıkınca kontrolü otomatik pilota bağladı ve kemerini çözüp yerinden kalktı.</p>

      <p>Lemke, kabin kapısına giderken, "İhtiyaç molası," dedi. Kır saçlı, çilli bir adam olan mühendis ve yardımcı pilot, gözlerini göstergelerden ayırmadan gülümseyerek, "Ben burada kalacağım," dedi.</p>

      <p>Lemke zoraki bir gülümsemeyle yolcu kabinine geçti. Hostesler yemek servisini hazırlıyorlardı. Wellington bifteğinin kokusu daha da keskindi şimdi. Lemke, işaret ederek kabin âmirini yanına çağırdı.</p>

      <p>"Size bir şey getireyim mi Kaptan?"</p>

      <p>"Bir fincan kahve" dedi Lemke. "Ama sen zahmet etme, ben alırım. "</p>

      <p>"Zahmet ne demek." Kabin âmiri gidip bir fincan kahve getirdi. "Bir şey daha var."</p>

      <p>"Buyrun?"</p>

      <p>"Şirket, hükümetin düzenlediği bir meteoroloji araştırmasına katılmamızı istedi. Londra'dan 1800 mil uzaklaşınca on dakika kadar 1.500 metreye ineceğim; rüzgârın şiddetini ve ısıyı kaydedeceğiz. Sonra normal irtifamıza çıkacağız."</p>

      <p>"Şirketin bunu kabul etmesi şaşılacak şey. Ne kadar yakıt kaybedeceğiz kim bilir."</p>

      <p>"Merak etme, tepedeki pinti salaklar Washington'a fatura ederler."</p>

      <p>"Zamanı gelince yolculara söylerim, boşuna telaşlanmasınlar."</p>

      <p>"Ayrıca pencereden ışık falan görürlerse bunun balıkçı teknelerinin ışığı olabileceğini söyle."</p>

      <p>"Söylerim."</p>

      <p>Lemke'nin gözleri ana kabini taradı, uyumakta olan Hala Kâmil’in üstünde durdu bir an. Laf olsun diye sorarcasına, "Sen de dikkat ettin mi, güvenlik ne kadar sıkıydı," dedi.</p>

      <p>"Gazetecilerden biri söyledi, Scotland Yard, Genel Sekreter'e suikast düzenleneceğini haber almış."</p>

      <p>"Her taşın altında terörist arıyorlar. Kimliğimi göstermek zorunda kaldım, uçuş çantamı da didik didik aradılar."</p>

      <p>Kabin âmiri omuz silkti. "Varsın arasınlar; sadece yolcuların değil, bizim güvenliğimiz için de önemli."</p>

      <p>Lemke yolcuları göstererek, "Neyse ki, uçak kaçıracak birine benzeyen kimse yok," dedi.</p>

      <p>"Şık takım elbiseler giydilerse onu bilmem."</p>

      <p>"Yine de her ihtimale karşı ben pilot kabininin kapısını kilitleyeceğim. Sadece önemli bir şey olursa bana haber ver."</p>

      <p>"Peki."</p>

      <p>Lemke kahvesinden bir yudum aldı sonra fincanı bırakıp pilot kabinine döndü. Yardımcı pilot yan pencereden kuzeydeki Gal ışıklarına bakıyordu; arkasında oturan uçuş mühendisi yakıt hesaplarıyla uğraşmaktaydı.</p>

      <p>Lemke onlara sırtını dönüp ceketinin iç cebinden küçük bir kutu çıkardı. Kutuyu açtı ve 'sarin' adı verilen öldürücü sinir ilacı dolu şırıngayı hazırladı. Arkadaşlarına döndü yine, bir adım attı, dengesini yitirmiş gibi yaparak sendeledi, mühendisin koluna tutundu.</p>

      <p>"Özür dilerim Frank, halıya takıldım."</p>

      <p>Frank Hartley pos bıyıklı, kır saçlı, uzun suratlı, yakışıklı bir adamdı. Omzuna saplanan iğneyi duymadı bile. Gözlerini göstergelerden ayırıp Lemke'ye çevirdi, bir kahkaha attı. "Kafan iyi galiba Dale," dedi.</p>

      <p>"Uçmaktan yana bir sorunum yok," dedi Lemke, "Beni perişan eden, yürümek."</p>

      <p>Hartley bir şey söyleyecekmiş gibi ağzını açtı, ama ansızın anlamsız bir ifade yayıldı yüzüne. Kafasını toparlamak istercesine başını salladı. Gözleri yuvarlandı sonra ve kaskatı kesildi.</p>

      <p>Lemke, mühendis devrilmesin diye ona yaslanarak şırıngayı çekti, bir başka şırınga çıkardı.</p>

      <p>"Galiba Frank'e bir şey oldu!" dedi.</p>

      <p>Jerry Oswald yardımcı pilot koltuğunda döndü. Iriyarı biriydi, merakla baktı. "Nesi var?"</p>

      <p>"Bir bak istersen."</p>

      <p>Oswald yerinden kalkıp Hartley'nin üstüne eğildi. Lemke iğneyi sapladı, ama Oswald bunu fark etti.</p>

      <p>Hızla dönüp Lemke'nin elindeki iğneye şaşkın şaşkın bakarak, "Neydi bu?" diye bağırdı. Hartley'den daha iri, daha güçlüydü; ilaç etkisini hemen göstermemişti. Gözleri olan biteni anlamış olmanın etkisiyle iri iri açıldı, ileri atılıp Lemke'nin boğazına yapıştı.</p>

      <p>"Sen Dale Lemke değilsin," diye kükredi. "Kendini neden ona benzettin?"</p>

      <p>Kendini Lemke olarak tanıtan adam istese de yanıtlayamazdı bu soruyu. Boğazına sarılan iri eller soluğunu kesmişti. Oswald’ın korkunç ağırlığı altında bir yalan kıvırmaya çalıştı, ama ağzından tek kelime bile çıkamıyordu. Diziyle mühendisin hayalarına vurdu. Tek tepki, kısa bir iniltiydi. Oswald’ın gözleri kararmaya başlamıştı artık.</p>

      <p>Elleri gevşedi ve geriye doğru devrilmeye başladı. Ölmekte olduğunu anlayınca müthiş bir korku kaplamıştı yüreğini. Lemke'ye nefretle baktı. Son gücüyle birkaç yumruk salladı. Yumruklardan biri Lemke'nin midesini buldu.</p>

      <p>Lemke, soluğu kesilmiş, dizüstü yere çöktü, Oswald’ın pilot koltuğuna çarpışını, sonra yere yuvarlanışını âdeta bir sis perdesinin ardından bakıyormuşçasına hayal meyal gördü. Hafifçe doğruldu; oturup bir dakika dinlendi, soluk almaya çalıştı, acısını gidermek için karnını ovuşturdu.</p>

      <p>Ayağa kalktı sonra, dışarıdan ses geliyor mu diye kapıyı dinledi. Ana kabin sessizdi. Ne yolcular, ne de uçuş görevlileri motorların tekdüze sesi dışında hiçbir şey duymamışlardı.</p>

      <p>Lemke, Oswald'l yardımcı pilot koltuğuna oturtup kemerini bağlayıncaya kadar kan ter içinde kaldı. Hartley'nin kemeri zaten bağlıydı, bu yüzden ona dokunmadı bile. Güç bela pilot koltuğuna oturup uçuş panelinden uçuş durumunu ayarladı.</p>

      <p>Kırk beş dakika sonra, Lemke uçağın rotasını değiştirdi, New York yerine buzlar içindeki Kuzey Kutbu'na yöneltti.</p>
    </div>
  </div>
</body>
</html>
