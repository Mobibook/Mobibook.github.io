<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>57</h2>

      <p>Hollis, Lady Flamborough mürettebatının yüzme havuzu üzerinde aceleyle inşa ettiği küçük helikopter platformuna baktı. Posta Güvercini denen minik helikopterlerden biri platforma inmişti, askerlerden birkaçı ona binmek üzere hazırlanıyordu.</p>

      <p>Albay Hollis, maden tarafından gelen silah seslerini duyunca başını çevirip baktı. Sonra Dillinger'a dönüp, "Hadi, şunları yükleyin de kalkın artık," diye bağırdı. "Orada birileri bizim için savaşıyor."</p>

      <p>Hollis'in yanına gelen Kaptan Collins, "Teröristler herhalde madenden kaçacaklardı," dedi.</p>

      <p>Hollis dudaklarını büzüp başını salladı. "Ben de Dirk Pitt ve arkadaşlarını tam onların kucağına attım."</p>

      <p>Collins, "Zamanında yetişip onları ve rehineleri kurtarabilir misiniz?" diye sordu.</p>

      <p>Hollis umutsuz bir ifadeyle başını iki yana salladı. "Pek sanmıyorum."</p>

      <p>Rudi Gunn binadan çıkıp boş vagonların arasından sürünerek ilerlerken, yağmurun başladığını görünce sevindi. Yağmur onu gözlerden saklayacaktı. Şantiyelerin bulunduğu yerden uzaklaşınca, maden ocağının birkaç yüz metre altına inen tepeden aşağı süzüldü, gerisin geriye maden cevheri kırma tesisinin girişine doğru yönlendi.</p>

      <p>Dekovil hattını buldu ve raylar üzerinde yürümeye başladı. Yağmurdarı ilerisini iyi göremiyordu. Birkaç dakika sonra, biraz uzağında, yağmurun altında birkaç insan şekli fark etti ve birden durup yere çömeldi. Dördü oturuyor, ikisi ise ayakta bekliyordu.</p>

      <p>Gunn ne yapacağını bilemedi. Sonra oturanların rehine, ayaktakilerin de terörist olabileceğine kanaat getirdi. Fakat tahmine dayanarak ateş açamazdı tabii. Yine de kimin dost kimin düşman olduğunu anlamak ve onlara yeterince yaklaşabilmek için, üzerindeki terörist giysisinden yararlanabilirdi.</p>

      <p>Ama sadece birkaç kelime Arapça bilmesi, bu konudaki en büyük engeldi. Bir süre düşündü ve sonra kalkıp, kararlı adımlarla onlara doğru ilerledi. Gruba yaklaşınca, aksanına dikkat edip, sakin olmaya çalışarak, "Selamûnaleykum," dedi ve aynı kelimeyi iki kez daha tekrarladı.</p>

      <p>Adamlar ellerindeki makineli tüfekleri aşağıda tutuyorlardı, ama namlular Gunn'a yönelikti. Bir tanesi bir şeyler söyledi ama Gunn hiçbir şey anlamadı. Ama adamın Arapça, "Sen de kimsin?" diye sormuş olması ihtimali fazlaydı.</p>

      <p>Heckler &amp; Koch otomatiği göğsüne bastırıp sıkı sıkı tutarken, Peygamber'in isminin kendisini kurtaracağını düşündü ve "Mudiye mırıldandı. Adam kim olduğunu sorduysa, yerinde bir cevap vermiş oluyordu tabii.</p>

      <p>Adamların silahlarının namlularını yere doğrultup, başlarını da rehinelere döndürdüklerini görünce rahatladı. Sakin adımlarla yaklaştı ve rehineleri ateş hattından çıkaracak şekilde onlara yanaştı.</p>

      <p>Sonra başını adamlara çevirmeden ve gözlerini rayların arasında oturan rehinelerden ayırmadan, silahını ateşledi.</p>

      <p>Ammar ve adamları, madenin yakınına geldiklerinde yorgunluktan yere düşmek üzereydiler. Sürekli yağan yağmur, giysilerini sırılsıklam yapmış ve ağırlaştırmıştı. Biraz daha gayret ettiler ve bir süre sonra, bir zamanlar maden ekipmanının muhafaza edildiği bir sundurmaya sığındılar.</p>

      <p>Ammar bir tahta sıranın üzerine oturdu, başı göğsüne düşmüştü, güçlükle nefes alıyordu, İbn Telmuk'un, yanında bir adamla geldiğini görünce, başını kaldırıp baktı.</p>

      <p>İbn Telmuk, "Bu arkadaş Mustafa Osman," dedi. "Bir komando grubunun şeflerini öldürüp içinde helikopter olan cevher kırma tesisini ele geçirdiklerini söylüyor."</p>

      <p>Ammar dudaklarını büzdü ve "Buna nasıl izin verdiniz?" diye bağırdı.</p>

      <p>Osman'ın siyah gözlerinde panik izleri görülüyordu. "Şey... diye kekeledi, "Kimse bizi uyarmadı. Dağdan gelmiş olmalılar. Nöbetçileri safdışı bırakıp, treni ele geçirdiler ve bize ateş açtılar. Karşı saldırıya geçtik ama cevher kırma tesisinde direniyorlar."</p>

      <p>Ammar buz gibi bir sesle, "Kaç kişi kaldınız?" diye sordu.</p>

      <p>"Şu anda yedi kişiyiz."</p>

      <p>Durumları Ammar'ın tahmin ettiğinden de kötüydü. "Peki, bu size saldıran komandolar kaç kişi?"</p>

      <p>"Yirmi, belki de otuz, bilemiyorum."</p>

      <p>Ammar başını salladı ve alay eder gibi, "Vay canına!" dedi. "Demek yedi kişiyle otuz komandoyu çevirdiniz ha? Buna inanmamı mı bekliyorsun salak? Adamların sayısını doğru söyle, yoksa Telmuk boğazını kesecek."</p>

      <p>Osman, Ammar'ın yüzüne bakamıyordu. Korkudan donup kalmıştı. "Kesin olarak söylemek imkânsız," diye kekeledi. "Dört, beş, belki daha fazla olabilirler."</p>

      <p>"Tüm bunları dört kişi mi beceriyor yani?" Ammar öfkeden kudurmak üzereydi, ama kendini kontrol etmesi gerektiğinin bilincindeydi. "Ya helikopter?"</p>

      <p>Osman rahatlamış gibiydi. Derin bir nefes aldı ve heyecanlı bir sesle, "Helikopter sağlam," dedi. "Onun bulunduğu yere ateş etmedik hiç. "</p>

      <p>İbn Telmuk, "Evet ama" dedi, "komandoların onu sabote edip etmediklerini bilmiyoruz."</p>

      <p>Ammar kendini kontrol etmeye çalışarak, "Onu uçar vaziyette ele geçiremediğimiz takdirde işimiz bitiktir," dedi. "Yapabileceğimiz tek şey, sayıca çok olma avantajımızdan yararlanarak, her yandan aynı zamanda saldırıp orasını ele geçirmek."</p>

      <p>İbn Telmuk, "Rehineleri kullanıp onlarla bir anlaşma yapabiliriz," dedi.</p>

      <p>Ammar, "Olabilir," dedi. "Amerikalılar, ölüm tehditleri karşısında çok zayıf insanlardır. Sen adamları saldırı için hazırlarken, ben de onların şefleriyle konuşmaya çalışacağım."</p>

      <p>"Dikkatli ol Süleyman Aziz."</p>

      <p>"Gözün bende olsun. Maskemi çıkardığımda saldırıyı başlat."</p>

      <p>İbn Telmuk onu başıyla selamladı ve gerekli emirleri vermeye başladı. Ammar pencerenin birinden, bir zamanlar beyaz olan ama şimdi iyice sararmış ve kenarları parçalanmış bir perdeyi yırtıp çıkardı ve bir süpürge sopasına bağlayıp dışarıya çıktı.</p>

      <p>Cevher kırma tesisine kadar, diğer bina ve kulübelerin kenarlarına gizlenerek yürüdü. Oraya yaklaştığında sokağın karşı köşesine geçti. Orada bir süre durup düşündü ve sonra elindeki sopaya bağlı perdeyi aşağı yukarı sallamaya başladı.</p>

      <p>Kimse ateş açmamıştı ama başka hareket de yoktu. Ammar İngilizce bağırdı. "Sizinle görüşmek istiyoruz!"</p>

      <p>Birkaç saniye sonra, içerden bir ses geldi. "No hablo Ingles."</p>

      <p>Ammar birkaç saniye süren bir şaşkınlık devresi geçirdi, ama kendisini çabuk toparladı, içerdekiler Şili polisi miydi yoksa? Eğer öyleyse, düşündüğünden daha etkiliydiler demek ki. İngilizcesi iyiydi ve biraz da Fransızca konuşabilirdi, ama hiç İspanyolca bilmiyordu. Elindeki barış bayrağını kaldırdı ve cevher kırma tesisinin önüne kadar yürüdü.</p>

      <p>İspanyolca barış sözcüğünün paz olduğunu biliyordu, arka arkaya paz'diye bağırdı. Bir süre sonra, ön kapı açıldı ve bir adam, hafifçe topallayarak, ona doğru birkaç adım kalıncaya kadar yürüdü.</p>

      <p>Yabancı uzun boylu, güçlü kuvvetli bir adamdı ve pencerelerden, kapılardan üzerine doğrultulmuş namlulara karşın, yeşil gözlerinde en küçük bir korku işareti görülmüyordu. Gözleri Ammar'ın üzerine dikilmişti. Dalgalı ve uzun siyah saçları vardı ve yüzü güneş yanığıydı. Dudaklarında hafif alaylı bir tebessüm vardı, bu hali pek yakışıklı olmayan erkeksi yüzünde hınzırlıkla katı yüreklilik arası bir ifade belirmesine neden oluyordu. Yanağında, hâlâ kan sızan bir yara vardı ve bir bacağı da sarılıydı.</p>

      <p>Üzerinde kalın kayak giysisine rağmen Ammar kaslı bir vücut yapısına sahip olduğunu tahmin edebiliyordu. Bir eli çıplaktı, ama kayak ceketinin kolundan serbestçe dışarıya çıkmış diğer elinin eldivenli olduğu görülüyordu. Karşısındaki adamın çok tehlikeli biri olduğunu anlamak için, Ammar'a birkaç saniye yetmişti. Hafızasını zorladı ve bildiği birkaç İspanyolca sözcük ve deyimi hatırlamaya çalıştı. 'Konuşabilir miyiz?' cümlesini hatırlamıştı. "Podemos hablar?"</p>

      <p>Karşısındaki adamın yüzünde alaycı bir gülümseme belirmişti.</p>

      <p>"Porqué no?"</p>

      <p>Ammar bunun, "Neden olmasın?" anlamına gelebileceğini düşündü ve "Hacer capitular usted?" diye devam etti.</p>

      <p>Pitt birden elini salladı ve İngilizce olarak, "Hadi boşver bu saçmalığı, senin İspanyolcan benimkinden de berbat," dedi. "Soracağın soruya şimdiden hayır diyorum. Asla teslim olmayız."</p>

      <p>Ammar şaşırtıcı olaylar karşısında genelde kendisini hemen toparlar ve şaşkınlığını belli etmezdi, ama bu adamın askeri üniforma yerine pahalı kayak giysileri giymiş olması onu gerçekten şaşırtmıştı. Aklına ilk gelen şey, onun bir CIA ajanı olabileceği oldu.</p>

      <p>"Adınızı sorabilir miyim bayım?"</p>

      <p>"Dirk Pitt."</p>

      <p>"Ben de Süleyman Aziz Ammar'ım ve..."</p>

      <p>"Senin kim olduğun umurumda değil."</p>

      <p>Ammar her zamanki soğukkanlılığını muhafaza ediyordu. "Nasıl isterseniz Bay Pitt!" dedi. "Şey acaba Senatör Pitt'le bir yakınlığınız var mıydı?"</p>

      <p>"Politikacılarla hiç ilgim yoktur."</p>

      <p>"Ama onu tanıdığınıza eminim. Birbirinize de benziyorsunuz. Oğlu olabilir misiniz acaba?"</p>

      <p>"İşimize baksak nasıl olur? Bu yağmur altında şampanyamı bırakıp geldim."</p>

      <p>Ammar kendini tutamayıp güldü, inanılmaz bir adamdı bu. "Sizde bana ait bir şey var. Onu sağlam olarak vermenizi istiyorum."</p>

      <p>"Haa, şu helikopterden bahsediyorsunuz galiba, öyle mi?"</p>

      <p>"Elbette."</p>

      <p>"Biz elimize geçeni geri vermeyiz, istiyorsan gelir alırsın."</p>

      <p>Ammar yumruklarım birkaç kez sıkıp açtı. Bu adam tahmininden de zordu, içini çekti ve yumuşak bir sesle, "Onu bana vermezseniz," dedi, "benim adamlarımdan bazıları, sizler ve hiç kuşkusuz babanız da ölecek."</p>

      <p>Pitt gözlerini bile kırpmadı, “İki Başkanla, Hala Kâmil'i unuttun dostum. Tabii kendini de katmalısın listeye. Toprağı senin kanın da ıslatmalı."</p>

      <p>Ammar'ın öfkesi gittikçe kabarıyordu. "Bu kadar inatçı olabileceğine inanamıyorum doğrusu. Daha fazla kan akıtarak ne kazanacaksın ki?"</p>

      <p>Pitt sert bir sesle, "Sizin gibi pisliklerden korkacağımızı sanıyorsan, büyük yanılgı içindesin," dedi. "Savaş istiyorsan savaşırız, ama masum rehinelerle uğraşmaktan vazgeç. Burada terör sökmez. Ben sadece kendi yasalarımı tanırım, içimizden bir kişinin ölmesi karşısında, sizden en az beş kişi gidecektir, bundan emin olabilirsin."</p>

      <p>Ammar içini çekti ve tekrar yumruklarını sıkıp, "Buraya yağmur altında boşa konuşmaya gelmedim," dedi. "Söyle, helikopter sağlam mı?"</p>

      <p>"Üzerinde bir çizik bile yok. Ayrıca, pilotların da uçmak için hazır, yaralı filan değiller. Nasıl, memnun oldun mu bari?"</p>

      <p>"Akıllı bir adamsan, silahını bırakıp teslim olur ve helikopterimle adamlarımı da bırakırsın."</p>

      <p>Pitt omuzlarını silkti, "Cehenneme kadar yolun var," dedi.</p>

      <p>Ammar karşısındakini korkutamadığı için, sinir krizi geçirmek üzereydi. Dişlerini sıktı ve "Kaç adamın var sanki?" diye tısladı. "Dört ya da beş? Bire karşı sekiz çoğunluktayız."</p>

      <p>Pitt fabrikanın çevresinde yatan cesetleri gösterdi ve "Şunlara bak öyle konuş," dedi. "Haa, helikopteri sabote edeceğimi de sanma sakın. Eğer alabilirsen, yani buna gücün yeterse, sağlam olarak senindir. Ama eğer rehinelerden birine bir şey yaparsan, o koca helikopterini birkaç saniyede bir alev yığını haline getirir, parçalarını havaya savuranım. Tamam mı?"</p>

      <p>"Son sözün bu mu?"</p>

      <p>"Şimdilik öyle."</p>

      <p>Ammar birden, bir şey hatırlamış gibi onun gözlerine baktı. "Özel Operasyon Timi'ni buraya getiren de sensin, değil mi?" diye sordu.</p>

      <p>Pitt hafifçe gülümsedi. "Şansın da rolü var tabii. Denizin dibinde General Bravo'nun enkazını ve bir de plastik tabakasını bulunca her şeyi anladım."</p>

      <p>"Kendini küçümseme Bay Pitt. Ben, çakalın tilkiyi alt ettiğini bilirim."</p>

      <p>"Tilki mi? Sen de kendini çok büyük görüyorsun dostum. Sen ancak bir sinek kurdu olabilirsin."</p>

      <p>Ammar gözlerini kısarak onun yüzüne baktı ve dişlerinin arasından, "Seni kendi ellerimle öldüreceğim Pitt," diye tısladı. "Vücudunu delik deşik edecek ve bundan büyük zevk alacağım. Buna ne diyeceksin peki."</p>

      <p>Pitt'in yüzünde en küçük bir öfke ve nefret ifadesi yoktu. Karşısındakine, bir hayvanat bahçesinde cam akvaryumlarda bulunan korkunç yılanlara bakıyormuş gibi bakıyordu.</p>

      <p>Birden sırtını Ammar'a döndü ve fabrikanın kapısına doğru yürürken, "İyi oynuyorsun, artist olmalısın," dedi.</p>

      <p>Ammar elindeki ateşkes bayrağını büyük bir öfkeyle yere fırlattı ve ters yöne dönüp yürüdü. Ama dönerken, iç cebinden 9 mm çapında bir Amerikan Ruger P-85 yarı-otomatik silahı da yıldırım gibi çıkarmıştı.</p>

      <p>Aniden durup döndü, yüzündeki maskeyi sıyırıp fırlattı ve diz üstü çöküp silahı iki eliyle sıkıca kavradı. Nişangâh, Pitt'in sırtını gösterince, tetiğe altı kez birbiri ardına dokundu.</p>

      <p>Mermilerin, Pitt'in sırtındaki kayak ceketini parçaladığını ve mermi darbelerinin, nefret ettiği düşmanını öne, fabrikanın duvarına doğru sendelettiğini büyük bir zevkle gördü.</p>

      <p>Ammar düşmanının yere düşmesini beklerken, silahını da indirmişti. Pitt'in daha yere düşmeden önce öldüğünden emindi.</p>
    </div>
  </div>
</body>
</html>
