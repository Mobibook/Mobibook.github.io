<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>8</h2>

      <p>Boeing'in fiyort üzerinde uçtuğunu arkeologlar da duymuşlardı. İniş farlarının ışığında buzlarda yansıyan uçak şeklini, tam zamanında kulübelerinden fırlayıp görebilmişlerdi. Işıklı pencereleri ve dışarıya çıkarılmış iniş takımlarını da görmüşlerdi. Birkaç saniye sonra da, parçalanan metallerin çıkardığı sesi ve arkasından çarpışmanın oluşturduğu titreşimi duymuşlardı. Uçağın ışıkları sönmüş fakat kırılan metallerin çıkardığı korkunç ses birkaç saniye daha devam etmişti. Fakat bunların arkasından karanlığın içinde sanki rüzgârın o kasvetli iniltisini bile bastıran bir ölüm sessizliği hâkim her tarafa.</p>

      <p>Arkeologlar olanlara inanamamış, donup kalmışlardı. Orada dondurucu soğukta, gözlerini karanlığa dikmiş heykel gibi kımıltısız duruyorlardı.</p>

      <p>Bir süre sonra Gronquist korkulu bir sesle, "Aman Tanrım!" diye inledi. "Fiyordun içine düştüler."</p>

      <p>Lily sesindeki şok ifadesini saklayamadı. "Korkunç bir şey! Yaralanmadan kurtulan olmamıştır, eminim," dedi.</p>

      <p>"Suya girdilerse yaralı olarak da kurtulamazlar."</p>

      <p>Graham şaşkın bir tonla, "Öyle olmalı," diye mırıldandı, "Alev çıkmadığına göre."</p>

      <p>Hoskins, "Uçağın nasıl bir şey olduğunu gören var mı?" diye sordu.</p>

      <p>Graham, "Her şey o kadar çabuk oldu ki," dedi. "Ama yine de büyük bir şey olmalı. Çok motorlu bir uçağa benziyordu. Buzlu bölgeler keşif devriyesi olabilir."</p>

      <p>Gronquist, arkadaşının yüzüne baktı. "Sence ne kadar uzaktadır?"</p>

      <p>"Bir kilometre kadar olmalı, belki biraz daha fazla."</p>

      <p>Lily'nin yüzü gerilmiş, bembeyaz olmuştu. "Onlara yardım etmeliyiz," dedi.</p>

      <p>Gronquist, gözlerini uzaklara dikip bir tahmin yapmaya çalıştı ve yanaklarını ovaladı. "Donmadan hemen içeriye girelim de ne yapabileceğimiz konusunda bir plan yapalım," dedi.</p>

      <p>Lily kendine gelmeye başlamıştı. "Battaniyeler ve sıcak giysiler hazırlamalıyız," dedi sert bir sesle, "İlkyardım malzemesi de gerekiyor tabii."</p>

      <p>Gronquist, "Mike, hemen telsize geç ve Daneborg'daki meteoroloji istasyonuna haber ver," dedi, "Onlar da Thule'deki hava kuvvetleri arama kurtarma filosuna haber verirler."</p>

      <p>Graham eliyle anladığını belirten bir işaret yaptı ve kulübeye girdi.</p>

      <p>Hoskins, "Yanımıza uçak enkazından sağ kalanları çıkarmak için alet edevat da almalıyız," dedi.</p>

      <p>Gronquist eldivenleriyle parkasını aceleyle giyerken, "Evet haklısın," dedi. "Gerekli şeyleri yanımıza alırız. Ben kızağı kar motosikletine bağlayacağım. Onun içine birçok şey koyabiliriz."</p>

      <p>Beş dakika önce derin bir uykudaydılar. Oysa şimdi soğuk donanımları ile uğraşıyor ve saygın, ama bir o kadar da zevksiz bir işe var güçleriyle hazırlanıyorlardı. Kazıda bulunan Bizans sikkesi ve uykunun rahat sıcaklığı unutulmuş, onların yerini, uçağa bir an önce ulaşabilme düşüncesi almıştı.</p>

      <p>Gronquist tekrar dışarıya çıktı ve buz gibi rüzgârın içine doğru hafifçe eğilerek, kulübenin çevresini dolaştı ve iki kar motosikletinin muhafaza edildiği, üzeri karla kaplı sundurmaya gitti. Kapının dibindeki buzları ayağıyla kırıp temizleyerek kapıyı açtı. İçerde, küçük bir gaz sobası, ısıyı, dışarıdaki ısının yirmi derece üstünde tutmak için adeta bir mumun cılızlığında ağır ağır yanıyordu. Kar motosikletlerinin motorlarını sırayla çalıştırmak istedi, fakat motorlar, aylardan beri kullanıldıklarından aküleri zayıflamıştı, şimdi de çalışmıyorlardı işte. Ağzından buharlar püskürterek küfretti ve kalın eldivenlerini dişleriyle çekip çıkararak motorları elle çalıştırmak için kullandıkları ipi çekti. Birinci kar motosikletinin motoru on beşinci denemede çalıştı, fakat diğeri çalışmıyordu. Ama Gronquist inat etti ve otuz ikinci (ipi her çekişte sayıyordu) çekişte motor öksürüyormuş gibi sesler çıkararak çalışmaya başladı.</p>

      <p>Büyük kızağın önündeki dili, daha önce çalışıp oldukça ısınmış olan birinci kar motosikletinin arkasındaki kancaya bağladı. Parmakları uyuşmaya başladığından işlerini çok ağır bir tempoyla yapabiliyordu.</p>

      <p>Kar motosikletiyle kulübenin önüne vardığında diğerlerini kaza yerine götürecekleri malzemeleri hazırlamış, kendisini bekler halde buldu. Gronquist'ten başka herkes, içleri müflonlu tulumlar giymişti. Kızak, iki dakika içinde ağzına kadar dolduruldu. Graham, herkese güçlü el fenerleri dağıttı, birkaç dakika sonra hepsi gitmeye hazırdı.</p>

      <p>Hoskins rüzgârda sesini duyurabilmek için, "Buz kırılıp da içine düştülerse hiçbir şey yapamayız," diye bağırdı.</p>

      <p>Graham, "Doğru söylüyor," diye haykırdı. "Eğer öyle bir şey olduysa şimdiye kadar hipotermiden çoktan ölmüşlerdir."</p>

      <p>Lily kar maskesinin ardından gözlerini onlara dikti. "Kötümserliğin hayat kurtardığı görülmemiş bu zamana kadar. Siz bunu bırakın da bir an önce yola çıkmaya bakın," dedi.</p>

      <p>Gronquist onu belinden kavradığı gibi kar motosikletine oturttu. "Lily'nin dediğini yapın çocuklar. Orada insanlar ölüyor."</p>

      <p>O, Lily'nin önündeki seleye oturup gaz kolunu açarken, Hoskins'le Graham da sundurmada rölantide çalışan diğer araca doğru koştular. Gronquist kar motosikletine bir U dönüşü yaptırdı ve peşinde kızakla kıyıya doğru yol almaya başladı.</p>

      <p>Buzla kaplı taşların üzerinden donmuş fiyorda doğru yol almaya başladılar. Tehlikeli bir yolculuktu bu. Aracın önündeki küçük far, buzların sıkışmasından oluşan engelleri tam zamanında gösteremiyordu, bu yüzden sık sık bunlara çarpıp havaya sıçrıyorlardı. Sürücü ne kadar usta olursa olsun karanlıkta ve engebeli bir arazide seyrettiklerinden arkadan gelen kızak da sağa sola savrulup duruyordu.</p>

      <p>Lily kollarını Gronquist'in koca göbeğine sıkıca sarmış, başını da onun omzuna yaslayarak gözlerini kapamıştı. Birkaç kez yavaşlaması için ona bağırdı ama Gronquist aldırmadı bile. Lily bir ara yavaşça başını çevirdi ve arkalarından engebeli buz zeminin üzerinde ine çıka ilerleyerek gelen diğer aracın titrek farını gördü.</p>

      <p>Hoskins ve Graham'ın bindikleri kar motosikleti arkasında çektiği bir kızak olmadığından kısa bir süre sonra onlara yetişip geçti. Lily karanlığın içinde far ışığının sınırına yakın bir noktada birden büyük, metal bir parçaya benzer bir cisim görünce Gronquist'in gerildiğini hissetti. Gronquist, motosikletin direksiyonunu hemen sola kırdı ve uçağın parçalanan kanadından büyükçe bir parçaya çarpmaktan son anda kurtuldu. Fakat bu ani dönüş, arkadan gelmekte olan kızağın dengesini bozmuş ve kızak çıngıraklı yılan gibi birkaç kez sağa sola yalpaladıktan sonra kar motosikletine bağlandığı ipi gerdirerek koparmış, aynı anda da devrilivermişti. Kızağa yüklenmiş olan tüm malzeme birkaç saniye içinde çevreye yayılmıştı.</p>

      <p>Kızak devrilmekle kalmamış, altındaki kayaklardan birinin ucu devrilme sırasında Gronquist'e çarpıp onun da seleden aşağıya uçmasına neden olmuştu. Gronquist koca bir top gibi havaya fırlayıp yere düşerken, kalın paltosunun başlığı geriye kaymış ve adamın çıplak başı buzlara çarpmıştı.</p>

      <p>Gronquist motosikletten düşünce Lily, elleri boşlukta, selenin üzerinde öylece kaldı. Kayak ona çarpmamıştı, bu haliyle kazadan bir-iki çürük ve burkulmayla kurtulabilirdi belki, ama kar motosikletinin başka marifetleri daha vardı. Gaz kolu boşta kalınca motor tekleyip stop etti, dümeni kırk beş derecelik bir açıyla döndü.</p>

      <p>Motosiklet buz üzerinde bir süre öylece kaydı, derken bir tarafa doğru yan yatarak Lily'nin bacakları üzerine kapaklandı.</p>

      <p>Hoskins ve Graham arkalarında meydana gelen kazadan habersiz yüz metre kadar gittikten sonra Graham bir sezgiden çok duygusuyla diğerlerini ne kadar geride bıraktığını merak ederek başını geriye çevirip baktı, ama arkadaki aracın farının sabit durduğunu ve yeri gösterdiğini görünce şaşırdı.</p>

      <p>Graham, Hoskins'in omzuna dokunup ve kulağına, "Arkadakilere bir şeyler oldu galiba," diye bağırdı.</p>

      <p>Hoskins, uçağın kar tabakası üzerinde açtığı iniş izini bulmak ve izleyerek kaza yerine varmak düşüncesindeydi. Bu nedenle, tam ileriye dikmiş, izleri bulmaya çalışıyordu. Tüm dikkatini buna vermişti.</p>

      <p>Arkadaşının bağırmasından bir şey anlamadı ve başını çevirip, diyorsun?" diye bağırdı.</p>

      <p>"Geriye dön. Arkadakilere bir şey oldu."</p>

      <p>Hoskins, anladığını göstermek için başını salladı ve tekrar önüne döndü. Fakat dikkatlerinin dağılması onlara pahalıya mal olacaktı. Hoskins, uçak tekerleklerinden birinin açtığı derin oluğu görmüştü, ama artık çok geçti.</p>

      <p>Kar motosikleti iki metrelik çukur üzerinden uçmaya başladı, ağırlığının etkisiyle önü düştü ve çukurun karşı kenarına silah sesi gibi bir patlamayla çakıldı. Neyse ki Hoskins'le Graham çarpmanın etkisiyle motosikletten fırlayıp buzun üstüne yuvarlanıp suyun içine düşmekten kurtulmuştu.</p>

      <p>Sersemlemiş olan Graham otuz saniye kadar sonra elleriyle dizinin üzerinde yavaşça doğruldu. Oraya nasıl geldiğini düşünerek bir süre şaşkın şaşkın oturdu. Tıslamaya benzer garip bir ses duydu, çevresine bakındı.</p>

      <p>Hoskins, ellerini kasıklarının arasına sokmuş, acı içinde iki büklüm yerde oturuyor ve kenetlenmiş dişlerinin arasından nefes alıp vermeye çalışırken o garip sesi çıkarıyordu.</p>

      <p>Graham eldivenini çıkarıp burnunu kontrol etti; burnu kırılmamıştı ama kan içindeydi, ağzından nefes alıyordu. Vücudunun herhangi bir yerinde kırık, çatlak ya da çıkık yok gibiydi, kendini sağlam hissediyordu. Üzerindeki kalın giysiler böyle bir sonucun gerçekleşmesini engellemiş olmalıydı.</p>

      <p>Sürünerek arkadaşının yanına gitti ve "Ne oldu böyle?" diye sordu, ama bu saçma soruyu sorar sormaz pişman oldu.</p>

      <p>Hoskins inleyerek, "Uçağın açtığı bir çukura takıldık," dedi. "Aman Tanrım, galiba hadım oldum!"</p>

      <p>Graham, "Dur da bir bakayım," diyerek arkadaşının pantolonunun fermuarını açtı ve el feneriyle baktıktan sonra güldü, "Karın senden ayrılmak için başka bir bahane bulmak zorunda," dedi. "Kan man yok, seks yaşamın garantide."</p>

      <p>"Lily ve Gronquist... nerdeler?"</p>

      <p>"Yaklaşık iki yüz metre arkamızdalar. Yanlarına gidip durumlarına bakmamız gerekiyor, tabii çukurun uzağından dolaşarak."</p>

      <p>Hoskins acıyla doğruldu ve yavaşça ayağa kalktı, biraz ilerde kırılmış buzun bulunduğu yere baktı. Kar motosikleti, buz çatlağından suyun dibine inmişti ama farı inanılmaz bir şekilde hâlâ yanıyordu. Graham başını iki yana sallayarak suyun dibine baktıktan sonra arkadaşına döndü.</p>

      <p>Hoskins dudaklarını büzerek, "Biz kendi işimize baksak daha iyi olur," dedi. "Biz ancak arkeolojiden anlarız, bizden yardım ekibi bu kadar olur işte."</p>

      <p>Graham birden, "Sus!" dedi ve eldivenli ellerini kulaklarına götürüp başını bir radar anteni gibi sağa sola çevirmeye başladı. Sonra durdu ve uzaktaki flaş ışıklarını gösterip, "Şuraya bak!" diye bağırdı, "Buraya doğru bir helikopter geliyor."</p>

      <p>Lily gerçeklerle hayaller arasında gidip geliyordu.</p>

      <p>Doğru düzgün düşünememesinin nedenini anlayamıyordu. Başını kaldırdı ve Gronquist'i aradı. Arkadaşı birkaç metre ilerde hareketsiz yatıyordu. Bir yanıt almak umuduyla ona seslendi, ama hiçbir yanıt alamadı, ölü gibi yatıyordu. Seslenmekten vazgeçti. Bacakları tamamen hissizleşti, yarı uykulu bir haldeydi. Hafif bir şok geçirmekte olduğunu ancak titremeye başladığında anlayabildi.</p>

      <p>Lily, Graham'la Hoskins'in hemen gelip onlara yardım edeceklerini biliyordu, ama onlar da ortalarda görünmüyordu. Kendisini çok yorgun hissediyordu, uykuya dalmak üzereydi ama başının üzerinde bir yerlerde garip bir gürültü duyunca silkindi ve kendini toparlamaya çalıştı. Tepeden gelen parlak bir ışık gözlerini kamaştırdı ve yerdeki gevşek karlar ani bir rüzgârla çevreye savrulmaya başladı. Sonra, o gürültü biraz hafifledi ve ışıkla çevrelenmiş belli belirsiz bir figür ona doğru geldi.</p>

      <p>Üzerinde kalın bir kürk parka bulunan adam hemen durumu kavradı, Lily'nin bacakları üstündeki kar motosikletini kaldırıp doğrulttu.</p>

      <p>Adam Lily'nin etrafından yürüdü, ışık yüzünü aydınlattı. Lily' gözleri biraz bulanık görüyordu, ama karşısındaki adamın gözlerinin nefesini kesecek kadar güzel, yemyeşil olduğunu hemen fark etmişti. Sertlik, şefkat ve samimiyet okunuyordu bu gözlerden. Adam, karşısındakinin bir kadın olduğunu görünce gözleri kısıldı. Adamın nereden geldiğini merak etti Lily.</p>

      <p>Lily'nin ağzından, "Sizi gördüğüme sevindim," sözleri çıkıverdi bir anda.</p>

      <p>Adam, sıcak bir ses tonuyla, "Adım Dirk Pitt," diyerek gülümseyerek başka bir işiniz yoksa yarın akşam benimle yemeğe çıkar mısınız acaba?"</p>
    </div>
  </div>
</body>
</html>
