<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>65</h2>

      <p>Amiral Sandecker ertesi sabah, Gizli Servis ajanlarının refakatinde bahçe kapısından geçti ve arabasını virajlı yolda, Başkan'ın Missouri, Ozarks Gölü kıyısındaki gizli villasına doğru sürdü. Arabayı kapının biraz uzağında park etti, bagajını açtı, içinden çantasını çıkardı. Hava çok soğuk değildi, ama Rio Grande'nin bunaltıcı ve nemli sıcağından sonra üşümüştü.</p>

      <p>Kürklü deri bir ceket giymiş olan Başkan, kapıya çıkıp onu verandada karşıladı. "Amiral hoşgeldin. Seyahat nasıl geçti?" dedi.</p>

      <p>"Yolun çoğunda uyudum."</p>

      <p>"Seni buraya böyle aceleyle çağırdığım için kusura bakma."</p>

      <p>“İşin acele olduğunu ben de biliyorum Sayın Başkan."</p>

      <p>Başkan elini onun sırtına koydu ve kapıya doğru götürdü. "Gel de bir şeyler atıştır. Dale Nichols, Julius Schiller ve Senatör Pitt'le birlikte kahvaltı ediyorduk. Sen de bize katıl."</p>

      <p>Sandecker gülümsedi. "Yine beyin takımını çevrenize toplamışsınız."</p>

      <p>"Gece yarısına kadar, bulgunuzun politik etkilerini tartıştık."</p>

      <p>"Size kuryeyle gönderdiğim rapor dışında fazla bir şey söyleyemem."</p>

      <p>"Tamam tamam, sadece raporda tavsiye edilen kazı yerinin şeması yoktu."</p>

      <p>"Onu size burada gösterebilirim."</p>

      <p>"Öyleyse, kahvaltıda hepimize birden gösterirsin."</p>

      <p>Bir av köşkünden ziyade, modern bir ev tarzında döşenmiş salondan geçtiler. Salondaki büyük şöminede yanan odunların çıtırtısı duyuluyordu. Yemek odasına girdiklerinde, balıkçı gibi giyinmiş olan Schiller ve Nichols, Amiral'in elini sıkmak için kalktılar. Üzerinde kalın bir kazak olan Senatör Pitt ise gülümseyerek elini salladı.</p>

      <p>Senatör ve Amiral Sandecker, Dirk Pitt'e yakınlıkları dolayısıyla çok iyi arkadaştılar. Sandecker, Senatör'ün yüzündeki sıkıntılı ifadeden onun kendisini uyarmak istediğini anlamıştı.</p>

      <p>Odada, Başkan'ın bahsetmediği biri daha vardı, Başkan'ın eski bir dostu ve danışmanı olan Harold Wismer. Bu adam, çok etkili biriydi ve Beyaz Saray bürokrasisinin dışında çalışırdı. Sandecker, onun buraya neden geldiğini anlayamamıştı.</p>

      <p>Başkan otururken, Amiral'e yer gösterdi ve "Otursana Amiral," dedi. "Omlet ister misin?"</p>

      <p>Sandecker, başını iki yana salladı. "Sadece biraz meyve yiyip bir bardak da süt içeceğim, teşekkürler."</p>

      <p>Beyaz elbiseli bir garson Sandecker'in istediği şeyleri getirmek üzere mutfağa gitti.</p>

      <p>Schiller, "Demek bunun için ihtiyarlamıyorsun Amiral," diyerek güldü.</p>

      <p>Wismer, diğerlerini beklemeden, "Harika keşfiniz için sizi ve yardımcılarınızı kutlarım Amiral," dedi. Açık pembe camlan olan çerçevesiz gözlüğünün arkasından dikkatle Amiral'i inceliyordu.</p>

      <p>İnce dudakları, kıvırcık sakalının ortasında kaybolmuştu. Kafasında hiç saç kalmamıştı ve gözleri sanki yuvalarından fırlayacakmış gibi görünüyordu. "Kazı ne zaman başlıyor?" diye sordu.</p>

      <p>Sandecker, "Yarın," diye cevap verdi, ama birinin, ayaklarının altındaki halıyı çekmek üzere olduğunu hisseder gibiydi. Çantasını açıp Roma tepelerinin topografik durumlarını gösteren bir harita ve onun arkasından da planlanan kazı aşamalarını gösteren tepe kesitini çıkardı. Onları, masanın boş bir kenarına yerleştirdi ve "Ana tepede, zirvenin seksen metre aşağısına inen iki araştırma tüneli açmayı düşünüyoruz," dedi.</p>

      <p>"Üzerinde Gongora Tepesi yazan tepe mi bu?"</p>

      <p>"Evet. Tüneller, tepenin nehre bakan yamacının iki yanından girecek ve değişik seviyelerde birbirlerine yaklaşacaklar, yani eğimli gidecekler. Tünellerden biri ya da her ikisinin birden, Junius Venator'un şu taş üzerinde belirttiği yeraltı odasına veya mağaraya denk geleceğini düşünüyoruz. Belki de esas giriş kanallarından birine denk gelirler."</p>

      <p>Wismer, “İskenderiye Kütüphanesi hazinesinin orada olduğundan eminsiniz, öyle mi?" diye sordu. "Yani hiçbir kuşkunuz yok mu?"</p>

      <p>Sandecker kuru bir sesle, "Hayır yok," diye cevap verdi. "Grönland'da bulunan gemiden alman harita, bizi Trinity'nin Roma'da bulduğu bazı eser ve belgelere kadar getirdi. Tüm parçalar birbirlerine uyuyor."</p>

      <p>"Peki ama... "</p>

      <p>Sandecker, "Hayır, Roma'da bulunan eserlerin gerçek oldukları anlaşıldı," diyerek Wismer'in lafını kesti. "Hiçbiri, bir sahtekârın elinden çıkmış ya da insanlara oyun oynamak için yapılmış değiller. Hazinenin orada olduğunu biliyoruz, orada para ya da altın yok, ama çok daha değerli belgeler, eserler var. Bütün mesele, bu belge ve eserlerden ne kadarının orada olduğu."</p>

      <p>Schiller, "Orada bir şey bulunmazsa başımız derde girebilir," diye atıldı. "Bunu şimdiden dünyaya ilan etmesek daha doğru olmaz mı acaba?"</p>

      <p>Sandecker gözlerini Schiller'e dikti ve "Biz, eski dünyaya ait bilgileri bulup dünyaya sunmak istiyoruz," dedi. "Bu neden başımıza dert açsın ki? Hem, artık bu haberi saklamak için çok geç. Hala Kâmil, BM konuşmasında araştırmalarımızdan bahsetti bile."</p>

      <p>Başkan düşünceli bir ifadeyle, "Farkında olmayabileceğin bazı durumlar söz konusu olabilir," dedi. "Başkan Hasan, bulunan eserlerin Mısır'a ait olduğunu açıklayıp onları isteyebilir. Yunanistan da mutlaka İskender'in altın tabutunu talep edecektir, İtalya’nın neler isteyeceği ise ayrı bir tartışma konusu tabii."</p>

      <p>Sandecker, "Ben yanlış mı anladım acaba baylar?" dedi. "Bulgularımızı hükümetini desteklemek amacıyla Başkan Hasan'la paylaşacağımızı sanıyordum. Öyle bir konuşmamız olmamış mıydı?"</p>

      <p>Schiller, "Doğru," diyerek başını salladı. "Ama bu, Rio Grande'deki o yeri bulmanızdan önceydi. Şimdi, Meksika da işin içine girdi. O fanatik Topiltzin, hazinenin gömülü olduğu yerin eskiden Meksika'ya ait olduğunu söyleyip yeni bir tartışma başlatabilir."</p>

      <p>Sandecker, "Bunu yapabilir," dedi. "Ama İskenderiye hazinesi yasal olarak gömülü olduğu arazinin sahibine ait."</p>

      <p>Nichols, "Bay Trinity'ye, arazisi ve hakkı olan hazine parçası için büyük bir para ödenecektir kuşkusuz," dedi. "Ayrıca alacağı paranın vergiden muaf tutulacağını da belirtmeliyim."</p>

      <p>Sandecker, kuşkulu gözlerle ona baktı. "Orada gömülü duran hazine yüz milyonlarca dolar değerinde olmalı. Hükümet bu kadar parayı öder mi?"</p>

      <p>"Yok canım, o kadar da büyük para ödenmez tabii."</p>

      <p>"Trinity teklifinizi kabul etmezse ne olur?"</p>

      <p>Wismer, soğuk ve kararlı bir ifadeyle, "Anlaşmanın başka yolları vardır canım," dedi.</p>

      <p>"Hükümet ne zamandan beri eski eserlere bu kadar önem veriyor?"</p>

      <p>Wismer, "Sanat ve edebiyat eserleriyle Büyük İskender'in tabutu daha çok tarihi eser kapsamına giriyor," dedi. "Ama bence, parşömen tomarları içindeki bilgiler hepsinden de önemli."</p>

      <p>Sandecker, "Neyin daha önemli olduğu kişiden kişiye göre değişir," dedi.</p>

      <p>Wismer ona aldırmadı ve "Bilimsel kayıtlardaki bilgiler ve özellikle de jeolojik veriler, gelecekte Ortadoğu'yla ilişkilerimizi etkileyebilir," diye devam etti. "Ayrıca, işin bir de dini yönü var."</p>

      <p>"Nasıl bir yönmüş bu? Eski Ahit'in orijinal İbranice metni kütüphanede Yunanca'ya çevrilmiş. Bu yazılmış bütün İnciller'in ana kaynağını oluşturuyor."</p>

      <p>Wismer, "Ama Yeni Ahit'in değil," diyerek Sandecker'i düzeltti, "Texas'daki o tepenin altında, Hıristiyanlığın doğuşuna ilişkin bilgilerimize ters düşecek bilgi ve belgeler de olabilir, ki o zaman onlann açığa çikmasindansa orada gömülü kalması daha iyidir."</p>

      <p>Sandecker buz gibi bir ifadeyle Wismer'a baktı, sonra Başkan'a döndü. "Burada bir şeylerin döndüğünü hissediyorum efendim. Beni buraya davet etmenizin asıl gerekçesini öğrenmek isterim."</p>

      <p>"Ortada kötü bir şey yok Amiral, seni temin ederim. Ama hepimiz bu operasyonun çok büyük bir hassasiyetle yönetilmesi gerektiğine inanıyoruz."</p>

      <p>Sandecker onların amacını hemen anladı. "Demek, NUMA'nın tüm yaptıkları ve..." Durdu ve Senatör Pitt'e baktı. 'Ve özellikle de oğlunun tüm güç ve pis işleri yapıp tamamlamasından sonra bizi devre dışı bırakıyorsunuz."</p>

      <p>Wismer, resmi bir ses tonuyla, "Amiral," dedi, "bu işin, görevi su altı araştırmaları olan bir resmi kuruluşun işi olamayacağını siz de takdir edersiniz sanıyorum."</p>

      <p>Sandecker yüzünü buruşturdu. "Projeyi bu aşamaya kadar biz getirdik. Sonuna kadar da rahatça götürebiliriz, öyle değil mi?"</p>

      <p>Başkan tartışma istemiyormuş gibi, kesin bir ifadeyle, "Kusura bakma," dedi. "Ama bu projeyi senden alıp Pentagon'a veriyorum Amiral."</p>

      <p>Sandecker şaşkına dönmüştü. "Pentagon mu? Bu işi askerler mi yapacak? Hangi kuş beyinlinin fikri bu?"</p>

      <p>Başkan, canı sıkılmış gibi başını iki yana salladı ve garip bir ifadeyle Wismer'e baktı. "Yeni planı kimin geliştirdiği önemsiz. Karar bana ait," dedi.</p>

      <p>Senatör sakin bir ses tonuyla, "Anlamıyorsun galiba Jim," dedi. "Tesadüfen bulduğunuz o şeyler sadece ve sadece arkeolojiye ait değil. O tepede gizli olan bilgiler bizim gelecekteki Ortadoğu dış politikamızı çok etkileyebilir."</p>

      <p>Wismer, “İşte bu nedenle bu çalışmaları çok gizli bir istihbarat operasyonuymuş gibi yapmalıyız," diye ekledi. "Orada bulunan her şeyi, iyice incelenip değerlendirilinceye kadar devlet sırrı olarak saklamamız gerekiyor."</p>

      <p>Sandecker, "Yer altında bin altı yüz yıl kalmış o parşömen belgelerin incelenip değerlendirilmeleri yirmi, belki de yüz yıl alabilir," diye itiraz etti. "Onları bu kadar yıl saklayacak mıyız yani?"</p>

      <p>Başkan, "Gerekirse saklarız," diyerek omuzlarını silkti.</p>

      <p>O sırada, garson Amiral'in meyvesini ve sütünü getirdi, fakat Sandecker'in tüm iştahı kaçmıştı. Yüzünü buruşturup, "Yani, bu bilgilerin neler olduğunu öğreneceksiniz, sonra da, Akdeniz bölgesindeki kayıp maden ve petrol yataklarının yerlerini gösteren eski haritalar karşılığında siyasi anlaşmalar yapmaya çalışacaksınız," dedi. “İskender'in kemikleri, toz olmamış hâlâ sağlam duruyorsa, Yunanistan'daki üslerimizin süre uzatmaları karşılığında Yunan hükümetine verilecek. Amerikan halkı varlığından haberdar olana kadar tüm hazineyi dağıtacaksınız."</p>

      <p>Schiller, “İyice hazır olmadan kamuoyuna açıklama yapamayız," dedi. "Hükümete, büyük dış politika avantajları sağladığınızın farkında değilsin sen Amiral. Bu büyük avantajı, halkın tarihi konulara olan merakını tatmin etmek uğruna harcayamayız, değil mi?"</p>

      <p>Sandecker, "Ben de sizler gibi bu konuları biliyorum," dedi.</p>

      <p>"Ama halkın da, hükümeti tarafından aldatılmasına karşıyım. Halkın hükümetten, daha iyi hizmetler beklemeye hakkı olduğuna inanıyorum. İskenderiye Kütüphanesi'ne ait eserler onları takas etmeyi düşünen birkaç politikacıya ait değildir. Amerikan halkının malıdır."</p>

      <p>Sandecker, onların şaşkın bakışları altında, sütünden bir yudum aldı, sonra da çantasından bir gazete çıkarıp masanın ortasına attı.</p>

      <p>"Büyük manşetlerle ilgilendikleri için olsa gerek, yardımcılarınız Reuter'in geçtiği ve dünyanın bütün gazetelerinde yayınlanan küçük bir haberi atlamışlar, işte araba kiralama bürosunda bulduğum bir St. Louis gazetesi. Üçüncü sayfadaki haberi daire içine aldım."</p>

      <p>Wismer, gazeteyi kapıp üçüncü sayfayı açtı ve yüksek sesle okudu.</p>

      <p>"Romalılar Texsas’a geldiler mi?</p>

      <p>Washington'da üst düzey yönetim kaynaklarından alınan bilgilere göre ünlü İskenderiye Kütüphanesinin yerini araştıran yetkililer, ipuçlarının kendilerini Texas, Roma'da, Rio Grande Nehri'nin kuzeyindeki bir tepeye götürdüğünü açıklamışlardır. Bay Samuel Trinity'nin yıllar süren araştırmalar sonunda bulduğu eski eserlerin gerçek oldukları anlaşılmıştır.</p>

      <p>Araştırma buzları arasında M.S. dördüncü yüzyıla ait bir Roma ticaret gemisinin bulunmasıyla başlamış... "</p>

      <p>Wismer birden sustu ve "Bilgi sızdırılmış!" diye homurdandı. "Birileri bilgi sızdırmış işte!" Suratı kıpkırmızı kesilmişti. Nichols şok olmuştu. "Fakat kim... Nasıl?"</p>

      <p>Sandecker, "Yazıda üst düzey yönetim kaynakları deniyor," dedi. "Bu da bence Beyaz Saray anlamına gelir." Önce Başkan'a, sonra da Nichols'a baktı. "Terfi ettirilmemiş ya da işten atılmış bir yönetici, bir yardımcı olabilir."</p>

      <p>Schiller, "Şimdi oraya binlerce insan akın edecektir," dedi. "Bence bölgeyi askerle koruma altına almalıyız Sayın Başkan."</p>

      <p>Nichols, "Julius haklı," dedi. "Engel olunmadığı takdirde, hazine avcıları o tepeleri didik didik edeceklerdir."</p>

      <p>Başkan gözlerini kısıp onlara baktı. "Pekâlâ Dale. Genelkurmay'dan General Metcalf'ı arasınlar bana."</p>

      <p>Nichols hemen kalktı ve Gizli Servis ve Beyaz Saray haberleşme teknisyenlerinin bulunduğu odaya gitti.</p>

      <p>Wismer asık bir suratla, "Bu operasyonu hemen ört bas etmeliyiz," diye söylendi. "Ayrıca, medyaya da bu haberin uydurulmuş olduğunu açıklamalıyız."</p>

      <p>Schiller başını iki yana salladı ve "Bunu hiç tavsiye etmem Sayın Başkan," dedi. "Sizden önceki Başkanlardan bazıları bu tür yollara başvurdukları için zor durumlarda kaldılar; Amerikan halkına yalan söylemek iyi sonuç vermiyor. Medya, sonunda gerçeği öğrenir ve sizi topa tutar."</p>

      <p>Sandecker, "Julius'la aynı fikirdeyim," dedi. "Bölgeyi korumaya alın, ama kazılar başlasın, hiçbir şey gizlenmesin ve halka bilgi verilsin. İnanın bana Sayın Başkan, her şeyi halkın gözleri önünde yapıp çıkan eserleri ortaya koyarsanız çok daha iyi yapmış olursunuz."</p>

      <p>Başkan döndü ve Wismer'a baktı, "Kusura bakma Harold. Belki de böylesi daha iyi olacak," dedi.</p>

      <p>Wismer, asık suratla gazetedeki habere bir süre daha baktı. Sonra, "Umut edelim de öyle olsun," diye söylendi. "Şu manyak Topiltzin konudan yararlanmak isteyerek başımıza dert açmasın da."</p>
    </div>
  </div>
</body>
</html>
