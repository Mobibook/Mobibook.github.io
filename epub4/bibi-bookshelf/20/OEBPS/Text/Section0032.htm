<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>34</h2>

      <p>Gizli operasyonlarda şaşırtmaca taktiği önemli rol oynar. Lady Flamborough da müthiş bir sürpriz saldırı sonucu teröristlerin eline geçmişti. Bağlanıp, ağızlarına bez tıkılan ve Finney'nin kamarasına götürülen Kaptan Collins, Birinci Subay Finney ve gemi muhasebecisinden başka hiç kimse, gemilerinin teröristlerin eline geçtiğini bilmiyordu.</p>

      <p>Ammar operasyonunu, müthiş bir zamanlamayla başarmıştı. Gerçek Uruguaylı gümrük memurları onların gemiye binişlerinden hemen on iki dakika sonra geldiler. Collins'e ikiz kardeşi kadar benzeyen makyajlı yüzüyle Ammar, onları gülümseyerek karşıladı. Finney'in yerine geçen ve muhasebeci rolünü oynayan iki adam, gölge bir köşede duruyorlardı. Tecrübeli denizcilerdi ve simaları yerlerine geçtikleri kişileri bayağı andırıyordu. Mürettebatın, üç metre uzaklıktan onları tanımaları olanaksızdı.</p>

      <p>Uruguaylı memurlar işlerini kısa zamanda bitirdiler ve döndüler. Ammar, ikinci ve Üçüncü Subayı Collins'in kamarasına çağırdı. Bu, çok önemli bir test olacaktı. Onlar, kendisini tanımadıkları takdirde gelecek yirmi dört saat içinde karmaşık planın yürümesine bilmeden yardımcı olacaklardı.</p>

      <p>Ammar'in Nebula 106 sefer sayılı uçağın kaptanı Dale Lemke' nin yüzünü taklit edip, mükemmel makyajıyla ona benzemesi hiç de zor olmamıştı. Çünkü, Lemke'yi öldürdükten sonra yüzünün alçı maskesini kolayca almıştı. Fakat Lady Flamborough’un kaptanının yerine geçmek, kendisini ona benzetmek o kadar kolay olmamıştı. Yüzündeki değişiklikleri, İngiltere'deki bir ajanı tarafından çekilmiş Collins'in sekiz fotoğrafına bakarak yapmak durumunda kalmış ve sesini de onunkine benzetmek için özel bir karışımı koluna enjekte etmişti.</p>

      <p>Collins'in yüzünün maskesini yapmak için bir heykeltıraş kiralamış ve yüzün, fotoğraflara benzediğinden iyice emin olunca kalıplarını çıkarmıştı. Daha sonra, dişi ve erkek kalıplar arasına sıkıştırılan lateks Collins'in ten rengine boyanmış ve fırınlanmıştı. Lateks maske, yüzüne tamamen oturmuş ve Ammar, Kaptan Collins'in ikizi oluvermişti.</p>

      <p>Ammar daha sonra maskeye köpükten yapılmış kulak ve burun protezleri ilave etmiş ve görüntüsünü daha da mükemmel hale getirmişti. Collins'in göz renginde lensler, onun saçlarının renginde ve aynı tarzda taranmış bir peruk ve takma diş, onu Collins yapmaya yetmişti, artık kimse onu tanıyamazdı.</p>

      <p>Collins'in karakterini ya da davranışlarını inceleyecek zamanı olmamıştı. Sadece gemicilik konusunda kısa bir eğitim almış ve gemideki diğer subayların isimlerini ve yüzlerini ezberlemişti. Mürettebatın kendisinden kuşkulanmasının mümkün olmadığını düşünerek blöf yapmaktan başka çaresi yoktu.</p>

      <p>İki gemi subayı kamarasına geldiğinde, "Kusura bakmayın çocuklar," dedi. "Sesim garibinize gidebilir, ama gribe yakalandım galiba."</p>

      <p>Güneş yanığı teniyle sağlıklı bir genç olan ikinci Subay Herbert Parker, "Gemi doktorunu hemen göndereyim efendim," dedi.</p>

      <p>'Büyük bir hata' diye düşündü Ammar. Collins'i yakından tanıyan bir doktor yüzündeki maskeyi görür görmez anlardı.</p>

      <p>"Gerek yok," diyerek başını iki yana salladı. "Doktor zaten bir sürü hap verdi bana. Yatağa yatacak kadar hasta değilim, işimi yapabilirim."</p>

      <p>İsmi benzemese de bir İskoç olan Isaac Jones, alnındaki kızıl saçları geriye itti ve "Yapabileceğimiz bir şey var mi efendim?" diye sordu.</p>

      <p>"Evet var Bay Jones. VIP misafirlerimiz yarın öğleden sonra gelecekler. Hoşgeldiniz partisinden siz sorumlusunuz, iki Başkanı ağırlama olanağı sık sık olan bir şey değil ve şirket, çok iyi hizmet vermemizi istiyor."</p>

      <p>Jones, "Başüstüne efendim,"dedi. "Bana güvenebilirsiniz."</p>

      <p>Ammar diğer gemi subayına döndü ve "Bay Parker," dedi. "Bir saat içinde, şirkete ait bir kargo gemiye gelecek. Boşaltma operasyonuna siz bakacaksınız. Bu akşam ayrıca bir güvenlik ekibi de gelecek, onları lütfen kamaralara yerleştirin."</p>

      <p>"Bu kargo işi de nereden çıktı efendim? Mısırlı ve Meksikalı güvenlik görevlileri de yarın sabah geleceklerdi, öyle değil mi?"</p>

      <p>Ammar başını salladı ve "Bizim şirketin müdürleri bazen böyle garip işler yapıyorlar işte," dedi. "Güvenlik görevlilerinin erken gelişi de şirketin emri. Herhangi bir sorun çıktığında müdahale etmek üzere şirketin kendisine ait güvenlik personeli burada bulunacakmış."</p>

      <p>"Güvenlik timlerinin birbirlerini denetlemeleri için herhalde?"</p>

      <p>"Onun gibi bir şey. Sanırım Lloyds, ilave önlemler alınmasını, aksi takdirde sigorta primlerini çok yükselteceğini bildirmiş. Soracağınız bir şey var mı arkadaşlar?"</p>

      <p>İki gemi subayı, bir şey olmadığını söylediler ve kapıya döndüler.</p>

      <p>Ammar, "Herbert," dedi. "Kargoyu mümkün olduğunca sessiz ve çabuk boşalt, olur mu?"</p>

      <p>"Merak etmeyin efendim."</p>

      <p>İki genç gemici güverteye çıktıklarında, Parker Jones'a döndü ve "Duydun değil mi?" diye şaşkın bir ifadeyle arkadaşına baktı. "Bana adımla hitap etti. Bu adam bize hep soyadlarımızla seslenir. Garip değil mi?"</p>

      <p>Jones Önemsemiyormuş gibi omuzlarını silkti. "Belki de göründüğünden daha hastadır. Kim bilir?"</p>

      <p>Kargoyu getiren tekne gemiye yanaştı ve küçük kargo vinci çalıştırılıp boşaltma kısa sürede ve sessizce gerçekleştirildi. Ammar'ın, işadamları gibi giyinmiş diğer adamları da gemiye çıkmışlar ve dört büyük kamaraya yerleştirilmişlerdi.</p>

      <p>Boşaltma işi tamamlanıp kargoyu getiren tekne uzaklaşarak karanlıkta kaybolduğunda geceyarısı olmuştu. Lady Flamborough'nun vinci yuvasına sokulup gözden uzaklaştırıldı ve iki büyük yükleme kapağı kapandı.</p>

      <p>Ammar, Finney'nin kamarasına gitti ve kapıyı beş kez vurup bekledi. Kapı aralandı ve içerdeki muhafız geriye çekildi. Ammar, halı döşeli koridorda sağa sola bakındı ve içeriye girdi.</p>

      <p>Muhafız Collins'in yanma gitti ve ağzına yapıştırılmış olan bandı çıkardı. Ammar, "Size bu şekilde davranmak zorunda kaldığım için özür dilerim Kaptan," dedi, "Sizden kaçmaya teşebbüs etmemenizi ve mürettebatınıza haber vermemenizi istemem herhalde saçma olurdu, değil mi?"</p>

      <p>Collins elleri ve ayakları sıkıca bağlı olarak bir sandalyede oturuyor ve dik dik ona bakıyordu, sonra "Sen iğrenç bir pisliksin," dedi.</p>

      <p>"Siz İngilizler, doğru dürüst küfür etmesini bile bilmiyorsunuz. Yerinizde bir Amerikalı olsaydı nasıl küfürler savururdu kim bilir."</p>

      <p>"Bizden hiçbir işbirliği bekleme alçak herif."</p>

      <p>"Kadın mürettebatınızın boğazlarını teker teker kesip köpekbalıklarına atsak bile mi?"</p>

      <p>Finney oturduğu yerden fırlayıp Ammar'ın üzerine atılmak istedi, fakat muhafız elindeki makinelinin kabzasıyla onun kasıklarına vurdu. Finney, acıyla bağırdı ve tekrar yerine çöktü.</p>

      <p>Collins gözlerini Ammar'dan ayırmıyordu. "Sizin gibi insan müsveddesi teröristlerden her şey beklenir," dedi.</p>

      <p>Ammar gayet sakindi. "Bizler adam kesen fanatik dincilerden değiliz," dedi. "Hepimiz birinci sınıf profesyonelleriz. Bu kez, birkaç yıl önceki Achille Lauro olayı tekrarlanmayacak. Kimseyi öldürmeye niyetimiz yok. Sadece, bazı taleplerimizin yerine getirilmesi karşılığında Başkan Hasan ve de Lorenzo ile adamlarını bir süre rehin alacağız, işimize müdahale etmezseniz, o hükümetlerle görüşüp işimizi tamamlayacak ve yolumuza gideceğiz."</p>

      <p>Collins onun gözlerine baktı; adam doğruyu söyler gibi görünüyordu. Ama onun, çok iyi rol yapan bir insan olduğunu bilemezdi kuşkusuz.</p>

      <p>"Dediğini yapmazsak, hepimizi öldürmekte tereddüt etmezsiniz, değil mi?"</p>

      <p>"Tabii Kaptan, siz de dahil olmak üzere hepiniz ölürsünüz."</p>

      <p>"Peki, benden ne istiyorsun?"</p>

      <p>"Aslında sizden istediğim bir şey yok. İkinci ve Üçüncü Subaylarınız da beni Oliver Collins olarak biliyorlar, bu nedenle sadece Bay Finney'den bir şeyler bekliyorum. Ona, benim emirlerime itaat etmesini söyleyin."</p>

      <p>Collins, "Neden Finney?" diye sordu.</p>

      <p>"Kamaranızdaki subay dosyalarını okudum. Finney, bu suları çok iyi tanıyormuş."</p>

      <p>"Ne demek istediğini anlayamadım doğrusu."</p>

      <p>Ammar içini çekti ve "Buradan çıkarken, kılavuz kaptan riskini göze alamayız," diye açıkladı. "Yarın hava karardıktan sonra, Finney dümene geçecek ve gemiyi bu limandan çıkarıp açık denize götürecek. "</p>

      <p>Collins ve bir süre düşündü. Sonra, başını kaldırıp ona baktı ve "Liman müdürlüğü bunu görür görmez liman girişini kapatacaktır," dedi. "Hepimizi öldürmeye kalksan da seni buradan çıkarmazlar."</p>

      <p>Ammar, "Gemideki tüm ışıkları söndürüp tam bir karartma uygularsak, karanlıkta rahatça çıkabiliriz," dedi.</p>

      <p>"Ne kadar uzaklaşabilirsiniz ki? Sabah olur olmaz, yüz mil çevredeki tüm devriye botları gelip gemiyi çembere alacaklardır.</p>

      <p>"Sen merak etme Kaptan, bizi bulamazlar."</p>

      <p>"Ama bu çok saçma. Lady Flamborough gibi koca bir gemiyi nereye saklayabilirsiniz ki?"</p>

      <p>Ammar bilgiç bir ifadeyle, "Doğru, onu saklayamam," dedi. "Ama görünmez hale getirebilirim, değil mi?"</p>

      <p>Parker kapıyı vurup girdiğinde, Jones masasına oturmuş, sabah gelecekleri karşılama töreninin hazırlıklarını yapıyordu. Parker bitkin görünüyordu ve üniforması ter içindeydi.</p>

      <p>Jones merakla ona baktı ve "Yükleme bitti mi?" diye sordu.</p>

      <p>"Evet, çok şükür bitti."</p>

      <p>"Bir şeyler içer misin?"</p>

      <p>"Şu senin kıyak Skoç viskinden bir kadeh içerim tabii."</p>

      <p>Jones iki kadeh viski hazırlayıp birini arkadaşına uzattı ve "Çok yorulmuşa benziyorsun," dedi "Ama sabah nöbetinden kurtuldun hiç olmazsa."</p>

      <p>"Şu kargo işiyle uğraşmaktansa, sabah nöbetini yeğlerdim doğrusu," dedi yorgun bir sesle. "Sen neler yaptın?"</p>

      <p>"Daha yeni kalktım."</p>

      <p>"Kamaranda ışık görmeseydim seni rahatsız etmezdim. Baksana, Finney'yi ortalarda hiç görmedim. Nerelerde bu adam?"</p>

      <p>Jones arkadaşının yüzündeki endişe ifadesini görünce, "Neyin var senin? Endişeli görünüyorsun," dedi.</p>

      <p>Parker kadehindeki viskiyi bitirdi ve boş kadehe baktı. "Böyle bir gemide, şimdiye kadar bu tür bir kargo asla görmemiştim."</p>

      <p>Jones merakla ona baktı, "Ne yüklediniz gemiye?"</p>

      <p>Parker bir sandalyeye oturdu ve başını iki yana salladı. "Hava kompresörleri, fırçalar, boyama silindirleri ve elli kutu da boya."</p>

      <p>"Ne renk?"</p>

      <p>"Bilemiyorum, boya kutularında İspanyolca bir şeyler yazıyordu."</p>

      <p>"Belki de şirket gemiyi bir süre sonra bakıma alıp boyatacaktır.</p>

      <p>"Sadece boya olsa neyse, koca koca plastik ruloları da geldi."</p>

      <p>"Plastik mi?"</p>

      <p>Parker başını salladı ve "Bir sürü de sunta plakası geldi," diye devam etti. "Onları kargo kapaklarından zor geçirdik, içeri yerleştirmemiz bile üç saatimizi aldı."</p>

      <p>John kısık gözlerle viski kadehine baktı. "Hiçbir şey anlamadım ben bu işten," diye mırıldandı. "Şirket bunlarla neler yapmayı düşünüyor acaba?"</p>

      <p>Parker ellerini iki yana açtı ve omuzlarını silkti. "Hiçbir fikrim yok."</p>

      <p>Mısırlı ve Meksikalı güvenlik görevlileri, güneşin doğuşundan kısa bir süre sonra gemiye çıktılar ve teftişe başladılar. Çevrede bomba olup olmadığını kontrol ettikten sonra, personel dosyalarım da incelediler. Birkaç Hintli ve Pakistanlı'nın dışında mürettebatın hepsi İngilizdi ve hiçbirinin hukuki bir pürüzü yoktu.</p>

      <p>Ammar’ın terörist timindeki herkes mükemmel İngilizce konuşuyordu ve teftiş sırasında sorulduğunda sahte pasaport ve kimliklerini hemen gösterip görevlilere karşı yardımsever bir tavır sergilediler.</p>

      <p>Başkan de Lorenzo gemiye öğlene doğru geldi. Altmış yaşlarında, güçlü kuvvetli, üzgün ifadeli koyu renk gözleri olan bir adamdı; kırlaşmış saçları rüzgârda dağılmıştı ve yüzünde, acı çekiyormuş gibi bir ifade vardı. Yüz hatları, İspanyol atalarının izlerini taşıyordu.</p>

      <p>Başkanı, Collins rolünde karşılayan Ammar'a, rolünden ötürü Oscar ödülü rahatlıkla verilebilirdi. Gemi orkestrası Meksika milli marşını çaldı ve sonra, Başkan ve yanındakiler, Lady Flamborough’un sancak tarafındaki kamaralarına yerleştirildiler.</p>

      <p>Öğleden sonra, zengin bir Mısırlı işadamına ait bir yat gemiye yanaştı ve Başkan Hasan güverteye çıktı. Mısır Cumhurbaşkanı Meksika Başkanı'nın aksine, siyah saçlarının tepesi açılmış, uzun boylu, zayıf bir adamdı ve elli dördüncü yaş gününü bir süre önce kutlamıştı. Gözleri sulanmış gibiydi ve sanki her şeye kuşkuyla bakar gibi bir hali vardı.</p>

      <p>Karşılama töreni tekrarlandı ve Başkan Hasan'la maiyetindekiler geminin iskele tarafındaki kamaralarına yerleştirildiler.</p>

      <p>Punta del Este'ye, bu büyük ekonomi konferansı için elliden fazla Üçüncü Dünya ülkesinin devlet başkanları gelmişti. Bunlardan bazıları, zengin vatandaşlarının villalarında ya da lüks Cantegril Kulübü'nde kalıyorlardı. Bazıları da, sahilden açıkta demirlemiş olan geminin sessizliğini yeğlemişti.</p>

      <p>Kentin sokakları ve restoranları, bir süre sonra, başkanlarını karşılamaya gelen diplomatlar ve basın mensuplarıyla dolup taşmaya başladı. Uruguaylı yetkililer, turist akınının yanında, bu kadar kalabalık bir devlet yetkilisini koruma konusunda endişelenmeye başlamışlardı. Ülkenin silahlı kuvvetleriyle emniyet güçleri, durumu kontrol altında tutmak için ellerinden geleni yapıyorlardı, ama bir süre sonra sokakları dolduran kalabalıklar karşısında çaresiz kaldılar; trafik kontrollerini kendi haline bırakıp, sadece devlet yetkililerini koruma konusuna önem vermeye başladılar.</p>

      <p>Ammar, kaptan köprüsünün sancak kanadında durmuş, dürbünle kenti seyrediyordu. Bir ara, dürbünü gözlerinden çekti ve saatine baktı.</p>

      <p>Yakın arkadaşı İbn Telmuk yanına geldi ve "Akşama kadar dakikaları mı sayacaksın böyle Süleyman Aziz?" diye sordu.</p>

      <p>Ammar başını çevirmeden, "Günbatımına kırk üç dakika kaldı," dedi.</p>

      <p>Telmuk bir sürü teknenin cirit attığı limanı gösterdi. "Şuraya bak. Ne kadar çok tekne var." Basın mensupları, kiraladıkları teknelerle bazı devlet yetkilileriyle röportaj yapabilme yollarını ararken, turistler de dünya liderlerini görmek için yatlar arasında dolaşıp duruyorlardı.</p>

      <p>Ammar, "Gemiye, Hasan ve de Lorenzo'nun adamlarından başka kimseyi almayın," dedi.</p>

      <p>"Tamam. Ama biz limandan ayrılmadan önce sahile çıkmak isteyen olursa?"</p>

      <p>"Bırakın gitsinler. Gemide bir anormallik olmaması gerekiyor. Kentin kalabalığı bizim lehimize. Gittiğimizi ancak çok sonra fark edeceklerdir."</p>

      <p>"Fakat liman yetkilileri aptal değiller ya, hava karardıktan sonra ışıklarımızın yanmadığını görünce merak edip araştıracaklardır."</p>

      <p>"Onlara, ana jeneratörümüzün arıza yaptığını ve onarılmakta olduğunu söyleyebiliriz." Ammar, Lady Flamborough'nun yakınında demir atmış diğer bir gezi gemisini gösterdi ve "Şuna baksana," diye ekledi. "Zaten onun ışıkları, kıyıdan bakıldığında bizimki gibi görünecektir. "</p>

      <p>"Tabii dikkatli bakmazlarsa."</p>

      <p>Ammar omuzlarını silkti. "Açık denize çıkmak için bir saate ihtiyacımız var. Uruguay güvenlik güçleri sabah olmadan liman dışında bir araştırmaya başlamayacaklardır."</p>

      <p>İbn Telmuk, "Mısırlı ve Meksikalı güvenlik görevlilerini şimdiden safdışı bırakmalıyız," dedi, "Ne zaman başlayalım?"</p>

      <p>"Herkes silahına susturucu taktı mı?"</p>

      <p>"Her şey tamam. Silah seslerini kimse duymayacaktır."</p>

      <p>Ammar parıltılı gözlerini arkadaşının yüzüne dikti. "Her şey sessiz ve çabuk olmalı dostum. Tüm zekâ ve ustalığınızı kullanın ve onları teker teker avlayın. Kimseden ses çıkmamalı. İçlerinden biri kaçar ve kıyıdaki güvenlik güçlerini uyarırsa, hepimiz öldük demektir. Bunu herkese söyle."</p>

      <p>"Elimizden geleni yapacağız, merak etme."</p>

      <p>"Evet, aldığımız paraları hak etmenin ve Yezid'i Mısır'ın başına getirmenin zamanı geldi. Hadi, iş başına."</p>

      <p>Önce Mısırlı güvenlik görevlilerini safdışı bırakacaklardı. Mısırlılar, şirket tarafından gönderildiklerini söyleyen sahte koruma görevlilerine kanarak boş kamaralara götürülüyor ve orada kolayca öldürülüyorlardı.</p>

      <p>Güvenlik görevlilerini kandırmak için her yolu deniyorlardı. Söyledikleri yalanlar içinde en işe yarayanı, yetkililerden birinin yemekten zehirlendiği ve kaptanın, kendilerini görmek istediğiydi. Mısırlı koruma görevlisi, boş kamaraya adımını atar atmaz, kalbine yediği bir kurşunla yere yığılıp ölüyordu. Cesedi hemen yandaki yatak odasına götürüyorlar ve yerdeki kanları birkaç dakikada temizliyorlardı.</p>

      <p>Sıra Meksikalılara geldiğinde, de Lorenzo'nun koruma görevlilerinden ikisi kuşkulandılar ve kamaraya girmek istemediler. Ama birilerine haber vermeden önce onlar da koridorda gafil avlanarak birkaç bıçak darbesiyle can verdiler. Bir süre sonra, on iki Mısırlı ve Meksikalı güvenlik görevlisi öldürülmüş, geriye sadece başkanlarının kapıları önünde nöbet tutan iki Mısırlı ve üç Meksikalı muhafız kalmıştı.</p>

      <p>Hava kararmaya başlamıştı ve Ammar, üzerindeki kaptan üniformasını çıkarıp siyah bir tulum giydi. Sonra elini yüzüne götürüp maskeyi çıkardı ve yerine komik bir maske taktı.</p>

      <p>İbn Telmuk kamaranın kapısını vurup içeriye girdiğinde, Ammar, üzerinde iki otomatik tabanca ve bir küçük telsiz bulunan kemeri beline bağlamak üzereydi.</p>

      <p>Yardımcısı, "Beş kişi kaldılar," dedi. "Onları da sadece açık saldırıyla temizleyebiliriz."</p>

      <p>Ammar, "Çok iyi," dedi. "Artık gizlenmenin bir anlamı kalmadı. Adamlarına çabuk ve dikkatli olmalarını söyle. Hasan ve de Lorenzo'nun da kazara öldürülmelerini istemiyorum."</p>

      <p>Telmuk başını salladı ve emri, kapı dışında bekleyen bir adamına tekrarladı. Sonra Ammar'a döndü ve kendinden emin bir ifadeyle, "Gemiyi artık elimizde bil," dedi.</p>

      <p>Ammar, Kaptan Collins'in masasının yukarısında, duvarda asılı kronometreli saati gösterdi ve "Otuz yedi dakika sonra gidiyoruz," dedi. "Makine dairesindekiler dışında tüm mürettebatı ve yolcuları toplayın. Makine dairesi, vereceğim emirlere hazır olmalı. Herkesin yemek salonunda toplanmasını istiyorum. Kendimizi göstermenin ve isteklerimizi iletmenin zamanı geldi."</p>

      <p>Telmuk tüm dişlerini göstererek güldü ve "Allah yardımcımız olsun," dedi, "Şimdiye kadar her şey yolunda gitti."</p>

      <p>Ammar ciddi bir yüz ifadesiyle ona baktı, "Allah'ın bize yardımcı olup olmadığını ancak beş gün sonra anlayabileceğiz," dedi.</p>

      <p>"Allah bizimle beraber dostum. Bunun işaretini de gönderdi. O burada."</p>

      <p>"O mu? ' O ' da kim? "</p>

      <p>"Hala Kâmil."</p>

      <p>Ammar önce anlayamadı, yanlış duyduğunu sandı. Sonra kendini toparladı ve "Kâmil mi? O kadın gemide mi?" diye sordu.</p>

      <p>İbn Telmuk mutlu bir gülümsemeyle başını salladı. "On dakika önce gemiye bindi. Ona bir muhafız verip, kadın mürettebatın bulunduğu bölüme gönderdim."</p>

      <p>Ammar içini çekti ve "Haklısın," diye mırıldandı. "Allah bizimle beraber."</p>

      <p>"Evet, sineği örümcek ağına gönderdi ve sana, onu Ahmed Yezid adına öldürmek için ikinci bir şans tanıdı."</p>

      <p>Hava kararırken hafif bir tropikal yağmur yağdı ve bulutlar kuzeye doğru uzaklaştılar. Punta del Este'nin sokaklarında ve limandaki gemilerde ışıklar yanmaya başlamıştı.</p>

      <p>Lady Flamborough'nun, arkasındaki geminin ışıklarının altında, sadece bir gölge gibi görünmesi Senatör Pitt'in garibine gitmişti. Tekne, geminin bordasına yanaşırken, güverte karanlık ve boş görünüyordu.</p>

      <p>Senatör Pitt elindeki hafif çantayla, merdivenin alt platformuna kolayca atladı. Kendisini getiren motor, hemen döndü ve kıyıya doğru uzaklaştı. Güverteye çıktığında kimseyi görememesi, şaşkınlığını daha da artırdı. Burada yolunda gitmeyen bir şeyler vardı, tik düşüncesi, 'Acaba yanlış gemiye mi çıktım?' oldu.</p>

      <p>Kulağına, sadece, ana güverte üzerindeki salonun içinde birimin mikrofondan konuşan sesiyle makine dairesindeki jeneratörlerin sesleri geliyordu. Döndü ve kendisini getiren tekneye seslenmek istedi, fakat tekne uzaklaşmıştı ve eski dizel motorun gürültüsünden teknedekilerin onu duymaları imkânsızdı. O sırada, siyah tulum giymiş bir adam aniden ortaya çıktı ve elindeki otomatik tüfeği Senatör'ün midesine doğrulttu.</p>

      <p>Senatör soğukkanlılığını bozmadan, "Lady Flamborough mu bu?" diye sordu.</p>

      <p>Adam, "Siz kimsiniz?" diye fısıldadı. "Burada ne arıyorsunuz?"</p>

      <p>Senatör, kim olduğunu ve neden geldiğini anlatırken adam, başını hafifçe yana eğmiş, onu dikkatle dinliyordu.</p>

      <p>"Senatör George Pitt mi? Bir Amerikalı. Sizi beklemiyorduk."</p>

      <p>"Başkan Hasan geleceğimi biliyor. Lütfen silahını indir de beni onun kamarasına götür."</p>

      <p>Adam gözleri kuşkuyla kısılmış olarak, "Sizinle gelen başkası da var mı?" diye sordu.</p>

      <p>"Hayır, yalnız geldim."</p>

      <p>"Hemen sahile dönmelisiniz."</p>

      <p>Senatör başıyla, uzaklaşan tekneyi gösterdi. "Gidemem, beni bırakan motor çoktan uzaklaştı."</p>

      <p>Adam, silahını indirip bir süre düşündü ve sonra, birkaç adım atıp bir kapının önünde durdu. Yumuşak bir sesle, "Buyrun," derken elini çantaya doğru uzattı, "O çantayı da bana verin."</p>

      <p>Senatör iki eliyle çantaya sarıldı ve "Burada resmi belgeler var," deyip kapıyı örten ağır perdeyi bir yana itti ve büyük yemek ve balo salonuna girdi, içerde, kimisi takım elbiseli, kimisi üniforma giymiş, kimi ayakta, kimi yerde, oturur vaziyette bir sürü insan vardı ve hepsi de başlarını çevirip şaşkınlıkla ona baktılar.</p>

      <p>Duvarların önüne dizilmiş silahlı ve tulum giymiş dokuz adam, omuzlarından sarkan otomatik silahların namlularını kalabalığın üzerinde gezdirip duruyorlardı.</p>

      <p>Sahnede, mikrofonun önünde duran biri Senatöre, "Hoşgeldiniz," dedi. O da diğerleri gibi siyah tulum ve siyah spor ayakkabısı giymişti, ama diğerlerinden farklı olarak yüzünde komik bir maske vardı. "Adınızı lütfeder misiniz?"</p>

      <p>Senatör Pitt şaşkınlıkla çevresine bakındı. "Neler oluyor burada?"</p>

      <p>Ammar sert bir sesle, "Lütfen soruma cevap verin bayım," dedi.</p>

      <p>"Amerikan Kongresi'nden Senatör Pitt. Buraya, Mısır Cumhurbaşkanı Hasan'la görüşmeye geldim. Bana bu gemide olduğunu söylediler."</p>

      <p>"Başkan Hasan ön sırada oturuyor."</p>

      <p>"Bu adamlar neden silahlarını bu insanlara doğrultmuş?"</p>

      <p>Ammar sabırlı davranmaya çalışıyordu. "Bunun nedeni açık değil mi Senatör? Siz, ne yazık ki, bir gemi kaçırma olayının tam ortasına düştünüz."</p>

      <p>Senatör Pitt birden korkunç bir korkuya kapılmış ve afallamıştı.</p>

      <p>Hipnotize olmuş gibi ilerleyip, Kaptan Collins ve yardımcılarının yanından geçti ve Mısır Cumhurbaşkanı Hasan'la Meksika Cumhurbaşkanı de Lorenzo'nun soluk yüzlerine baktı. Sonra birden başını çevirdi ve Hala Kâmil'in korkuyla açılmış gözlerini gördü.</p>

      <p>O anda, bu insanların ölümle burun buruna olduklarını anladı.</p>

      <p>Kolunu yavaşça Hala Kâmil'in omzuna koydu ve korkunç bir öfkeyle Ammar'a, "Siz ne yaptığınızın farkında mısınız?" diye bağırdı.</p>

      <p>Ammar, sükûnetini hiç bozmuyordu. "Ben ne yaptığımı çok iyi biliyorum Senatör. Allah daima bizimle oldu ve olacak. Bakın, Birleşmiş Milletler Genel Sekreteri'yle, Amerika'nın seçkin senatörlerinden birini de bize yolladı."</p>

      <p>Senatör, "Büyük bir hata yaptınız," dedi öfkeyle. "Bunun cezasını muhakkak çekeceksiniz. Kaçamazsınız bundan."</p>

      <p>"Ah, siz hiç merak etmeyin Senatör. Ben her şeyi ayarladım."</p>

      <p>"İmkânsız bu! "</p>

      <p>"Bunun imkânsız olmadığını siz de yakında anlayacaksınız."</p>
    </div>
  </div>
</body>
</html>
