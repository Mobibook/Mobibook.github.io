<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>45</h2>

      <p>1990'ların başlarında, fotoğraf ya da grafiklerin dünyanın her yanına mikrodalga ve uydu kanallarıyla ya da şehir içinde fiber optik kanallarla gönderilmeleri, normal bir uygulama haline gelmişti. Lazerle taranan ve bir lazer alıcıya gönderilen bir görüntü, tam ayrıntılı ve renkli olarak anında kopyalanabiliyordu.</p>

      <p>General Dodge'un telefonundan on dakika kadar sonra, Başkan ve Dale Nichols, Oval Ofis'de masanın üzerine eğilmişler, Güney Amerika kıtasının güneyindeki denizlerin, Seasat uydusu tarafından gönderilen fotoğrafını inceliyorlardı.</p>

      <p>Nichols şaşkın ve yorgun görünüyordu. "Bu kez gerçekten batmış olabilir," diye mırıldandı.</p>

      <p>Yüzünde büyük bir öfkenin izleri görünen Başkan, başını iki yana salladı ve "Buna inanmıyorum," dedi. "Teröristler isteselerdi gemiyi Punta del Este'den ayrılınca batırırlar ve General Bravo'yla kaçarlardı. Bu kadar yol gittikten sonra, neden şimdi batırsınlar?"</p>

      <p>"Bir denizaltıyla kaçmış olabilirler."</p>

      <p>Başkan onu duymamış gibi, "Bu krizle başa çıkamıyoruz galiba," diye söylendi. "Şimdiye kadar hiçbir şey yapamadık ve hep aynı yerde sayıp duruyoruz."</p>

      <p>Nichols hafif bir sesle, "Hazırlıksız yakalandık," dedi.</p>

      <p>"Buralarda hazırlıksız yakalanmak moda zaten." Başkan, başını kaldırıp tavana baktı, gözleri çakmak çakmaktı. "O insanlardan vazgeçemem," diye mırıldandı. "George Pitt'e çok şey borçluyum. Onun desteği olmasaydı şimdi bu makamda oturuyor olmazdım. Burada çaresiz oturup bekleyemeyiz, bahane duymak istemiyorum artık."</p>

      <p>Sid Green de uydu fotoğraflarını inceliyordu. Ulusal Güvenlik Dairesi'nin Fort Meyer'deki merkezinde bir foto istihbarat uzmanı olarak çalışan Green, son iki uydu resmini ekrana yansıtmıştı. Geminin görünmediği son resmi bir kenara bırakmış, daha önceki görüntüyü dikkatle inceliyordu. Bilgisayarlı büyüteçle Lady Flamborough 'nun minik sureti olan noktaya zoom yaptı ve yeniden baktı.</p>

      <p>Görüntü bulanıktı ve ancak geminin profili seçilebiliyordu. Sol tarafındaki bilgisayara döndü ve birkaç talimat girdi. Gözüyle göremediği bazı ayrıntılar şimdi açığa çıkmıştı. Geminin bacası ve kamaralarla bazı bölümlerini seçebiliyordu.</p>

      <p>Bilgisayarın tuşlarına birkaç kez daha dokundu ve şekli daha belirgin hale getirmeye çalıştı. Böylece bir saat kadar çalıştı ve sonra, arkasına yaslanıp kollarını başının arkasına koydu, gözlerini yumdu.</p>

      <p>Loş odanın kapısı açıldı ve Green'in şefi olan Vic Patton içeriye girdi. Bir süre, Green'in arkasında durdu ve ekrandaki büyütülmüş görüntüye baktı. Sonra, "Dünya Ticaret Merkezi'nin tepesinden, sokaktaki bir gazeteyi okumaya benziyor," dedi.</p>

      <p>Green başını çevirmeden, "Yetmişe yüz otuz kilometrelik bir tarama büyütmeden sonra bile yeteri kadar netlik vermiyor tabii," diye cevap verdi.</p>

      <p>"Son görüntüde gemiye ait bir işaret var mı?"</p>

      <p>"Hiçbir şey yok."</p>

      <p>"Şu casus kuşlarımızı bu irtifalara indirememek çok kötü, değil mi?"</p>

      <p>"Bir KH-15, mükemmel fotoğraf alabilir bence."</p>

      <p>"Ortadoğu'da durum yine kızışıyor. Ortalık yatışıncaya kadar onlardan birini yörüngeden çıkaramam."</p>

      <p>"O zaman bir 'Casper' gönderelim."</p>

      <p>Patton, "Bir tanesi yola çıktı bile," dedi. "Öğleye doğru, teröristlerin gözlerinin rengini görebilirsin sanıyorum."</p>

      <p>Green, bilgisayarlı büyüteci işaret etti ve "Bir baksana," dedi. "Gözüne normal gelmeyen bir şey var mı?"</p>

      <p>Patton, gözünü büyütecin kauçuk gözyerine yerleştirdi ve Lady Flamborough’u gösteren minik noktaya baktı. "Çok bulanık," dedi. "Net bir şey yok. Ne vardı?"</p>

      <p>"Geminin burun bölümüne bak."</p>

      <p>"İyi de, geminin burnuyla kıçını nasıl ayırıyorsun?"</p>

      <p>Green sabırla, "Dümen suyuyla," diye cevap verdi.</p>

      <p>"Tamam anladım. Pruva arkası güverte karanlık görünüyor, örtülmüş gibi."</p>

      <p>Green, "Bravo, büyük armağanı kazandın," dedi.</p>

      <p>"Peki ama bu ne demek oluyor şimdi?"</p>

      <p>"Casper'dan film geldiğinde öğreneceğiz."</p>

      <p>O sırada Bolivya hava sahasında uçmakta olan C-140 tipi uçakta umutsuzluk havası hâkimdi. Geminin görünmediği fotoğraf, uçağın lazer alıcısı kanalıyla gelmiş ve Washington'dakilerin olduğu gibi, uçaktakilerin de moralini bozmuştu.</p>

      <p>Hollis, "Neler oluyor o kahrolası yerde?" diye söylendi.</p>

      <p>Dillinger, "Galiba bu kez battı," diye mırıldandı. "Ama olamaz."</p>

      <p>"Olmuş işte. Gel de kendin bak."</p>

      <p>"Baktım zaten, senin gibi, ben de göremedim."</p>

      <p>"Şimdiye kadar hep kötü haber, berbat hava raporları ya da ekipman arızası haberleri aldık. Bunlar yetmiyormuş gibi, bir de hedefimiz kayboldu."</p>

      <p>Dillinger tüm umudunu yitirmişti, "Batmış olmalı," diye mırıldandı yine. "Bunun başka bir açıklaması olamaz."</p>

      <p>"Peki ama kırk terörist de intihar etmiş olamaz, değil mi?"</p>

      <p>"Şimdi ne yapacağız?"</p>

      <p>"Komutanlıktan talimat beklemekten başka yapacak bir şey yok."</p>

      <p>Dillinger, "Ne yani, görev iptal mi şimdi?" diye sordu.</p>

      <p>"Emir gelene kadar görev iptal edilmiş sayılmaz." "O halde devam ediyoruz."</p>

      <p>Hollis, "Başka bir emir gelene kadar güneye doğru yolumuza devam edeceğiz," dedi.</p>

      <p>Durumu en son öğrenen Pitt olmuştu. Rudi Gunn kamarasına girip onu uyandırıncaya kadar ölü gibi uyumuştu.</p>

      <p>"Hey, aç gözlerini ve canlan biraz. Büyük bir sorun var."</p>

      <p>Pitt gözlerini açıp ovuşturdu ve saatine baktı. "Punta Arenas'a girerken yüksek süratten ceza mı yedik, ne oluyor?"</p>

      <p>Gunn, espri yaparak uyanan bu arkadaşına kötü haberi nasıl vereceğini bilemiyordu, ama bir şeyler yapmak zorundaydı.</p>

      <p>"Limana daha bir saatlik yolumuz var."</p>

      <p>"Güzel, biraz daha uyuyabilirim o halde."</p>

      <p>Gunn ciddi bir tonla, "Şakayı bırak!" diye söylendi. "En son uydu fotoğrafı biraz önce geldi. Lady Flamborough yine kayıp, görünmüyor."</p>

      <p>"Ne demek görünmüyor? Nerede yani?"</p>

      <p>"Tüm büyütme çabalarına rağmen görünmüyor işte. Biraz önce Amiral Sandecker'le konuştum. Beyaz Saray ve Pentagon, etrafa emirler yağdırıp duruyormuş, özel Operasyon Birliği yoldaymış ama nereye gideceklerini bilmiyorlarmış. Net fotoğraflar almak için bir de casus uçağı gönderiyorlarmış."</p>

      <p>"Amiral'e sor bakalım, Özel Operasyon Birliği komutanıyla beni görüştürebilir mi acaba? Yani onlar yere indikten sonra tabii."</p>

      <p>"Bunu neden kendin söylemiyorsun?"</p>

      <p>Pitt yüksek sesle esnedi ve "Çünkü ben daha uyuyacağım," dedi.</p>

      <p>Gunn kızmaya başlamıştı. "Baban o gemide. Onu hiç mi düşünmüyorsun?"</p>

      <p>"Tabii ki düşünüyorum, ama şu anda ne yapabilirim?"</p>

      <p>Gunn, konuyu değiştirmek için, "Amiral'den başka isteğin var mı acaba?" diye sordu.</p>

      <p>Pitt battaniyeyi koltuk altına çekti ve "Evet var," diyerek yine esnedi. "Ona söyle, Lady Flamborough' nun nasıl kaybolduğunu biliyorum. Onun nereye saklandığını da yaklaşık olarak tahmin edebilirim."</p>

      <p>Bu sözleri başkası etse, Gunn güler geçerdi. Ama Pitt söz konusu olunca akan sular dururdu.</p>

      <p>"Bana bir ipucu versene."</p>

      <p>Pitt hafifçe döndü, "Sen antika koleksiyonu yapıyorsun, değil mi Rudi?" diye sordu.</p>

      <p>"Küçük koleksiyonum, New York Sanat Müzesi'ndekilerle başa çıkamaz tabii, ama yine de kıymetlidirler. Bunun işimizle ne ilgisi var şimdi?"</p>

      <p>"Yanılmıyorsam, yakında sanatla iştigal edeceğiz."</p>

      <p>"Sen ne dediğinin farkında mısın acaba?"</p>

      <p>Pitt yüzünü tekrar duvara dönerken, "Christo," dedi. "Yakında Christo işi bir çalışma için kolları sıvayacağız."</p>
    </div>
  </div>
</body>
</html>
