<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>28</h2>

      <p>Cord, asfalt üzerinde Breckenridge'den ayrılırken, sabah güneşi yeni boyanmış karoseri ve pırıl pırıl kromaj üzerinde parlıyordu. Altmış yıllık arabayı gören kayakçılar, teleferiklere doğru giderlerken onlara el sallıyorlardı. Lily, ön bölümdeki üstü açık koltuğa, Pitt'in yanına geçmiş, Giordino da kapalı arka koltukta gözlerini kapayıp kestirmeye başlamıştı.</p>

      <p>Pitt o sabah, ters tarafından kalkmıştı. Amerikan malı Olin 921 kayak takımı otelden sadece üç mil mesafede dururken, kiralık kayaklarla kaymak istemiyordu. Kiralık bir takım için harcayacağı zamanın yarısı kadar bir zamanda, ailesinin kayak evine gidip oradaki takımını alır ve telesiyejle tepeye çıkabilirdi.</p>

      <p>Babasının oraya gitmemesi konusunda kendisini üstü kapalı bir biçimde uyarmasına aldırış etmemiş, kayak evinin yolunu tutmuştu. Babasının bu hareketini bürokratik bir titizliğe yormuştu.</p>

      <p>Lily, "Sabahın bu saatinde havai fişek atan da kim böyle?" diye sordu.</p>

      <p>Silah seslerine alışık olan Pitt, tepelerden yansıyan sesleri bir süre dinledikten sonra, "Bunlar havai fişek değil," dedi. "Silah atışına benziyor."</p>

      <p>Lily parmağıyla göstererek, “İlerdeki ormandan geliyor," dedi. "Yolun sağ tarafından geliyor sesler."</p>

      <p>Pitt'in yüzündeki gülümseme kayboldu ve genç adam, gaza basarken hafifçe geriye dönüp aradaki cama vurdu. Giordino hemen uyandı ve camı indirdi.</p>

      <p>"Tam da yatak sahnesinde uyandırdın, ne oluyor?"</p>

      <p>Pitt, "Konuşma da dinle," dedi.</p>

      <p>Giordino içeriye giren soğuk havanın etkisiyle yüzünü buruşturdu. Dikkatle dinledi ve şaşkın bir ifadeyle arkadaşına baktı.</p>

      <p>"Rusların saldırısına mı uğradık yoksa?"</p>

      <p>Lily birden, "Bakın, orman yanıyor!" diye bağırdı.</p>

      <p>Giordino ağaçların tepelerinden yükselen simsiyah dumanı bir süre dikkatle seyredip nedenini anlamaya çalıştı, sonra başını iki yana salladı. "Bu duman çok yoğun, büyük ihtimalle bir ev yanıyor.</p>

      <p>Pitt arkadaşının teşhisinin doğru olduğunu anladı. Yanmakta olan evin, kendi kayak evleri olduğundan emindi ve küfrederek direksiyona bir yumruk attı. Sonra, "Durup da bela aramayacağım," dedi. "Oradan geçip sadece ne olduğuna bakacağız. Al, sen buraya, öne gel. Lily, arkaya geç ve başını aşağıda tut. Senin yaralanmanı istemiyorum."</p>

      <p>Giordino, gücenmiş gibi, "Ben n'olucam peki?" diyerek somurttu. "Neden öne oturup da kendimi hedef yapayım yani?"</p>

      <p>"Neden mi? Güvenilir şoförünü kötülüklerden korumak için tabii."</p>

      <p>"Bu yeterli bir neden değil."</p>

      <p>"Panama'da senden borç olarak aldığım elli doları unuttun galiba. Onu ödemeden ölmemi istemezsin herhalde, değil mi?"</p>

      <p>"Faizi de dahil."</p>

      <p>"Faizi de dahil," dedi Pitt.</p>

      <p>"Bir avuç servetimizi korumak için katlandığımız şu sıkıntılara bak!" diye söylendi Giordino Lily'yle yer değiştirirken; öylesine inandırıcı söylemişti ki bunu Lily bir ara inanır gibi bile olmuştu.</p>

      <p>Biraz daha ilerleyince, evin girişine yarım mil kala, insanların, arabalarını yolun kenarına çekip durarak, korkulu gözlerle dumanları izlediklerini ve silah seslerini dinlediklerini gördüler. Pitt şerifin neden hâlâ gelmediğini düşünüyordu ki, eve giden yolu kapamış olan polis arabasının mermilerle delik deşik kaportasını gördü.</p>

      <p>Büyük bir dikkatle sağ taraftaki cehennem manzarasına bakarken birden, tam ön taraftan arabaya doğru koşarak gelen perişan kılıklı biri dikkatini çekti.</p>

      <p>Frenlere birden bastı ve direksiyonu aniden sağa kırıp, arabayı doksan derece dönecek şekilde kaydırdı. Cord şimdi, yola dikey olarak durmuş ve hem gidiş, hem geliş yolunu kapamıştı. Pitt'in kalbi yerinden fırlayacakmış gibi çarpıyordu. Neredeyse burun buruna geldiği kadının gözlerindeki korku ve şok ifadesi, birden şaşkınlığa dönüvermişti.</p>

      <p>Kadın nefes nefese, "Sen ha!" dedi. "Gerçekten sen misin?"</p>

      <p>Pitt de büyük bir şaşkınlık içinde ona bakıyordu. "Bayan Kâmil siz misiniz?"</p>

      <p>Giordino, "Olamaz!" diye mırıldandı. "Déjà Vu'ya artık inanmam lazım!"</p>

      <p>Hala Kâmil kendini toparlamıştı. "Allahıma şükürler olsun!" diye konuştu. "Yardım edin bana. Hepsi öldü. Arkamdalar, beni de öldürecekler."</p>

      <p>Pitt direksiyonun arkasından inerken, Lily de arkadan kapıyı açmış ve yola inmişti. Kadını tutup arabaya soktular ve arka koltuğa yatırdılar.</p>

      <p>Pitt, "Kim bu adamlar?" diye sordu.</p>

      <p>"Yezid'in kiralık katilleri. Beni koruyan Gizli Servis ajanlarını öldürdüler. Hemen gitmeliyiz buradan, peşimden geliyorlardı."</p>

      <p>Lily, Hala'nın isten kararmış yüzüne ve bir kısmı yanmış saçlarına bakıp, "Sakin olun," diyerek onu teskin etmeye çalıştı. "Sizi hemen bir hastaneye götürürüz."</p>

      <p>Hala, "Hadi durmayın," diyerek titreyen eliyle arabanın penceresini gösterdi, "Hemen gidelim buradan, yoksa hepimizi öldürürler."</p>

      <p>Pitt başını çevirince, iki siyah Mercedes'in ormandan fırlayıp asfalta çıktığını gördü. Hiç düşünmeden direksiyonun arkasına geçti ve arabayı vitese takıp gaz pedalını kökledi. Arabayı aniden döndürmüş ve gidebileceği tek yere, Breckenridge kasabasına yönelmişti.</p>

      <p>Pitt dikiz aynasından bakınca, kendileriyle teröristler arasında ancak üç yüz metre kadar bir mesafe olduğunu fark etti ve arkadan gelen bir mermi, aynayı kırınca, arkayı göremez oldu.</p>

      <p>Başını hafifçe çevirdi ve arkadaki iki kadına, "Yere yatın!" diye bağırdı.</p>

      <p>İki kadın, kendilerini döşemeye attılar ve Hala, titreyerek Lily'nin yüzüne baktı. Lily ise, koluyla onu sarmış, gülümseyerek cesaret vermeye çalışıyordu. "Sakın paniğe kapılmayın. Kasaba yakın, oraya vardığımızda güvende oluruz," diyordu.</p>

      <p>Fakat Hala Kâmil yeniden şoka girmek üzereydi. "Hayır," diye mırıldandı, "Artık hiçbir yerde güvende olamayız."</p>

      <p>Ön tarafta, Pitt'in yanında oturan Giordino, mermilerden korunmak için öne eğilirken, "Bu arabanın azami hızı ne kadar?" diye sordu.</p>

      <p>"L-29'ların en yüksek hızı yetmiş yedi mildir."</p>

      <p>Pitt Cord'u ikinci vitese takarken motordan gelen korkunç gürültüde, "Yarışı kaybettik gibime geliyor," diye bağırdı Giordino.</p>

      <p>"Ne model bir baksana," dedi Pitt.</p>

      <p>Giordino arkasına dönüp baktı. "Ön kaportadan anlamak zor, ama bu hergeleler üç yüz SDL kullanıyorlar galiba, turbo şarjlı dizel motorla saate iki yüz yirmi kilometre yapabilirler."</p>

      <p>"Yaklaşıyorlar mı?"</p>

      <p>Giordino, "Hem de hızla," dedi. "Kasabaya varmadan bizi yakalayacakları kesin. Bunlardan kaçamayacağız galiba."</p>

      <p>Pitt, debriyaja basıp vitesi üçe geçirdi ve "Kasabadan uzak durursak daha iyi," dedi. "Bu katiller Kâmil'i öldürmek için çevredeki insanları da öldürmekten çekinmeyeceklerdir."</p>

      <p>Giordino, başını çevirip arkaya baktı ve "Herifler çok yaklaştılar artık," diye bağırdı.</p>

      <p>İsmail silahının tutukluk yaptığını görünce küfretti ve onu yola atıp, arka koltuktaki adamının silahını aldı. Sonra, pencereden uzandı ve Cord'a doğru ateş etmeye başladı. Ama beş mermiden sonra bu silahın da şarjörü boşalmıştı. Yine küfretti ve cebinden dolu bir şarjör çıkarıp silaha taktı.</p>

      <p>Arabayı kullanan adamı, "Sinirlenme," dedi, "Bir kilometreye varmadan onları yakalarız. Biz soluna, Ömer'le yanındakiler de sağına geçerler ve yakın mesafeden çapraz ateşle onları temizleriz."</p>

      <p>"İşimize karışan o pezevengi geberteceğim," diye bağırdı.</p>

      <p>"Merak etme gebertirsin, sakin ol."</p>

      <p>İsmail, âdeta istediği olmuyor diye huysuzlanan bir çocuk gibi arkasına yaslandı ve kinle dolu gözlerini ön cama dikip, önlerinden kaçmaya çalışan arabaya baktı.</p>

      <p>İsmail tam anlamıyla kana susamış bir caniydi. Hiçbir zaman pişmanlık duymaz, bir hastanenin hamile kadınlar koğuşunu havaya uçurduktan sonra bile neşe içinde kendi kendini kutlayabilirdi. Ama plan yapma konusunda zayıftı ve birkaç kez aldığı işi tamamlayamamış, başarısız olmuştu. Bu da onu daha tehlikeli yapıyordu; planlaması başarısız olduğunda, hiçbir şey düşünmez, tesadüfen yolunun üstüne çıkan herkesi hiç acımadan öldürürdü. Bütün bunları din adına yaptığını söyleyerek gerekçelendirmeye çalışırdı, ama farklı bir zamanda, farklı bir yerde seri cinayetler işleyen bir katil olacağı kesindi. John Dillinger'la Bonnie ve Clyde bile onun eline su dökemezlerdi.</p>

      <p>Şimdi arabada oturmuş, kucağındaki silahı okşuyor, mermilerinin önündeki eski model, antika arabanın karoserini ve içindekilerin vücutlarını deleceği anı büyük bir sabırsızlıkla bekliyordu.</p>

      <p>Giordino memnun bir şekilde, "Mermilerini saklıyorlar galiba," dedi.</p>

      <p>Pitt başını salladı ve "Bizi ıskalamayacakları menzile kadar," dedi. Gözleri yoldaydı, ama kafasının içinde çeşitli kaçış yolları arayıp duruyordu.</p>

      <p>"Şimdi bir bazuka olacaktı ki," dedi Giordino.</p>

      <p>"Benim de aklıma gelmedi değil. Bu sabah arabaya binerken ayağım koltuğun altında sert bir şeye değmişti, bir baksana şuraya."</p>

      <p>Giordino eğildi ve Pitt'in koltuğunun altına elini sokup sert cismi çıkardı. "Sadece bir İngiliz anahtarı," dedi. "Bunun bize ne yararı olacak ki?"</p>

      <p>Pitt gözlerini kısıp düşündü. Sonra, "Biraz ilerde, kayak pistinin başına giden bir jip yolu vardır," dedi. "Bazen bakım arabaları o yoldan tepeye ekipman ve malzeme taşırlar. Oraya saparsak, onları ormanda ya da bir dere yatağında kaybedebiliriz. Bu yolda kalmaya devam edersek fazla şansımız yok gibi."</p>

      <p>"Yakalanmadan oraya varabilecek misin?"</p>

      <p>"Sana bağlı."</p>

      <p>Giordino tekrar arkaya baktı ve "Aramızda yetmiş beş metre kadar bir şey kalmış," dedi. "Gittikçe yaklaşıyorlar."</p>

      <p>Pitt dudaklarını büzdü ve "Çok yakındalar," diye söylendi. "Onları biraz yavaşlatmamız gerekiyor."</p>

      <p>Giordino suratını astı ve "Çirkin suratımı onlara gösterip el kol hareketleri yapabilirim," dedi.</p>

      <p>"Bu onları daha çok kızdırır. Birinci planı uygulamalıyız."</p>

      <p>"Ben brifingde yoktum, neymiş birinci plan?"</p>

      <p>"Kolun güçlü müdür?"</p>

      <p>Giordino anladığını belirten bir ifadeyle başını salladı. "Bu arabayı fazla sallamazsan karşı takımı sahadan silebilirim," dedi.</p>

      <p>Arabanın açık ön kısmı mükemmel bir atış platformuydu. Giordino, geriye dönüp dizlerini koltuğa dayadı, kolunu kaldırıp nişan aldı ve İngiliz anahtarını kolunun tüm gücüyle öndeki Mercedes'e doğru fırlattı.</p>

      <p>Giordino anahtarı hedefe ulaştıramadığını düşündü, yüreği ağzına geldi. Fakat ağır metal anahtar, kaputun üzerinde sıçradı ve arabanın ön camını tuzla buz ediverdi.</p>

      <p>Arap sürücü Giordino'yu anahtarı atarken görmüş ve arabayı yolun kenarına doğru sürüp kurtulmak istemişti, ama biraz geç kalmıştı. O daha frene basıp direksiyonu kırarken, ön cam paramparça oldu ve parçalar suratına çarptı, İngiliz anahtarı direksiyona çarpmış ve İsmail'in kucağına düşmüştü.</p>

      <p>Diğer araba, öndekinin arka tamponuna çok yakın izliyordu ve havada yarım daire çizerek gelen anahtarı sürücü görmemişti. Öndeki arabanın fren lambaları aniden yanınca, şoför ne yapacağını şaşırdı ve öndeki arabaya bindirdi. Hızlı gittiklerinden, darbe de şiddetli olmuş ve öndeki Mercedes sallanarak kontrolden çıkıp, ters yöne dönerek durmuştu.</p>

      <p>Giordino, "Düşündüğün bu muydu?" diye sordu neşeyle.</p>

      <p>"Harika bir iş becerdin, dostum." Pitt arabayı yavaşlattı ve "Sıkı durun, geldik," diyerek, Cord'u, dağın yamacına kadar uzanan karla kaplı, kavisli, dar bir yola döndürdü.</p>

      <p>Ağır arabanın sekiz silindirli, 115 beygirgücündeki motoru, dar ve kaygan yolda zorlanıyordu. Yolun engebeli oluşu ve arabanın sert şasileri yüzünden, arabadakiler zıplayıp duruyorlardı. Pitt gaz pedalı ve direksiyonu büyük bir ustalıkla kullanıyor, daracık ve kar kaplı yoldan çıkmamak için elinden geleni yapıyordu.</p>

      <p>Lily ve Hala, döşemeden kalkıp koltuğa oturdular ve sarsılan arabanın içinde sağa sola çarpmamak için, ayaklarını öne dayayıp, elleriyle de üst kısımdaki kayışlara tutundular.</p>

      <p>Altı dakika sonra ağaçları arkada bırakmışlar, orman sınırından yukarıya doğru tırmanıyorlardı. Yol zaman zaman düzeliyor, sonra tekrar dik yokuşlar başlıyordu. Pitt, bir an önce yukarıya varıp, tepede arabayı bırakarak karanlıktan yararlanarak aşağıya, kasabaya inmek ve kalabalığın arasına karışıp kaybolmayı düşünmüştü.</p>

      <p>Giordino, "Galiba su kaynatıyoruz," diyerek arkadaşını uyardı.</p>

      <p>Pitt zaten, motor ısısını gösteren ibreye bakmış ve ibrenin SICAK yazısına geldiğini görmüştü. Arkadaşına baktı ve "Merak etme, bizi tepeye çıkarır," dedi.</p>

      <p>"Peki ama yol bittiğinde ne yapacağız?"</p>

      <p>"Tabii ki plan ikiyi uygulayacağız. Yani, telesiyeje binip en yakın bara gideceğiz."</p>

      <p>"Tarzını seviyorum. Fakat savaş bitmedi daha. Baksana, dostlarımız hâlâ arkamızdalar. "</p>

      <p>Pitt tüm dikkatini yola verdiğinden, uzun süredir arkasına bakmamıştı. Teröristler arabalarını düzeltmişler ve Cord'un arkasından aynı yola girmişlerdi. Başını çevirip bakmaya çalışırken, mermiler arka camı parçaladı. Hala ile Lily'nin başlarının arasından geçti ve ön camda üç delik bırakıp çıktı. Arkadaki iki kadın, kimse onlara bir şey demeden eğilmişlerdi, bu kez döşemeye âdeta yapışmışlardı.</p>

      <p>Giordino, "Galiba şu anahtar işine çok bozuldular," dedi.</p>

      <p>"Benim kadar bozulmuş olamazlar, baksana arabamı ne hale getirdiler!"</p>

      <p>Cord önden çekişli olduğu için, yolda daha iyi tutunuyor ve özellikle virajlarda arayı biraz açıyordu, ama Mercedes'ler yol düzeldiğinde yine hızlarını artırıp aradaki mesafeyi kapatıyorlardı. Öndeki araba, sanki düz ve kuru yoldaymış gibi, hızını iyice artırmıştı, ama bir süre sonra kayıp zigzaglar çizmeye başladı. Mercedes'lerde kar lastiği olmaması Pitt'i şaşırtmıştı. Arapların, izlerini kaybettirmek için bu arabaları Meksika'dan alıp buralara kadar geldiklerini bilemezdi kuşkusuz. Matamoros'taki bir tekstil firmasına ait görünen bu arabalar, Hala'nın suikastından sonra Breckenridge havaalanında terk edileceklerdi.</p>

      <p>Pitt yeniden arkaya baktığında, arabalar on beş metre kadar yaklaşmışlardı. Adamlardan biri, parçalanmış ön camdan çıkardığı otomatik bir tüfeği onlara doğrultmaya çalışıyordu.</p>

      <p>Başını, sadece gözleri ön camın hizasında kalacak kadar eğdi ve "Herkes eğilsin!" diye bağırdı, "Ateşe başlıyorlar!"</p>

      <p>Cümlesini yeni tamamlamıştı ki, mermiler yağmaya başladı. Birkaç mermi, sağ ön çamurluğa takılmış olan yedek tekerleğin lastiğini parçaladı. Daha sonra gelenler, tavanı delip kaplamayı paramparça etti.</p>

      <p>Arabanın sol tarafı mermilerle yırtılırken, Pitt başını biraz daha eğdi. Arka kapılardan biri menteşelerinden kopup açıldı ve araba bir ağacın yanından sıyırarak geçerken, kopup yere fırladı. Cam parçaları havada uçuşuyordu. Kadınlardan biri bir çığlık atmıştı, ama Pitt hangisi olduğunu anlamıştı. Birden önündeki gösterge panelinde kan lekeleri gördü. Mermilerden biri, Giordino'nun kulağında küçük bir delik açmıştı, ama cesur İtalyan’ın gıkı bile çıkmamıştı.</p>

      <p>Giordino elini kaldırıp yarasını yokladı, sanki başka birinin yarasını kontrol eder gibiydi. Sonra, başını hafifçe yana eğdi ve "Korkarım dün akşam içtiğim şarap akıyor," diyerek sırıttı.</p>

      <p>Pitt başını çevirip tekrar baktı ve "Kötü mü?" diye sordu.</p>

      <p>"Bin doları bastın mı plastik cerrah onu iki dakikada halleder, merak etme. Kızların durumları nasıl acaba?"</p>

      <p>Pitt başını çevirmeden bağırdı. "Lily sizler arkada iyi misiniz?"</p>

      <p>Lily, "Cam parçalarından dolayı bir-iki sıyrık aldık, onun dışında iyiyiz," dedi.</p>

      <p>Cord'un radyatöründen daha çok buhar çıkmaya başlamıştı ve motorun çekişi de düşer gibiydi. Fakat Pitt, onu sonuna kadar kullanmaya kararlı görünüyor ve ayağını gaz pedalından çekmiyordu.</p>

      <p>Pitt moralini bozmadan Cord'u zirveye çıkan yolun son virajına kadar çıkarmaya çabalıyordu. Suikastçıları atlatmak için bir kumar oynamıştı, ama adamların onları bırakmaya niyetleri yok gibiydi; bir kuyruk gibi peşlerinden ayrılmıyorlardı.</p>

      <p>Aşırı hareket ve zorlamadan dolayı motor bağlantı yerlerinden titremeye başlamıştı. Tekrar açılan yaylım ateşi sonucu arka tamponun sol yanı parçalandı ve sol lastiği patlattı. Pitt, arabanın arka kısmının yolun dışına çıkıp onları sivri kayalarla kaplı, altmış derece eğimli yokuşa sürüklemesine engel olmak için direksiyonla var gücüyle savaşıyordu.</p>

      <p>Cord elden çıkmak üzereydi. Kaputun kenarlarından garip mavi dumanlar çıkıyordu. Pitt'in fark edemediği bir taş motor karterini delmiş, motor karterini delmiş, araba yağ akıtmaya başlamıştı. Yağ basıncı göstergesi kısa bir süre sonra SIFIR'a indi. Supaplar vurmaya başlamıştı, tepeye varmaları çok zor görünüyordu.</p>

      <p>Öndeki Mercedes, virajdan hızla çıkarken, Pitt direksiyona iyice sarıldı. Arkadakilerin yüzlerindeki zafer ifadelerini görür gibiydi. Çevrede yürüyerek kaçabilecekleri hiçbir yer de yoktu. Bir tarafı uçurum, diğer tarafı da dimdik bir yamaç olan daracık karlı yolda sıkışıp kalmışlardı. Cord'un motoru parçalanıncaya kadar tepeye doğru gitmekten başka çıkar yol görünmüyordu.</p>

      <p>Pitt gaz pedalını döşemeye yapıştırdı ve içinden dua etmeye başladı. Altlarındaki araba da sanki onlara yardımcı olmak ister gibi direniyor, âdeta çırpınıyordu. Pitt'in gaza yüklenmesiyle birlikte, motorun devir adedi birden arttı ve antika araba, tüm yaralarına karşın, tepeye doğru atıldı. Bir dakika sonra, mavi duman ve beyaz buhar bulutu içinde araba kayak pistinin başı olan düzlüğe vardı ve stop etti.</p>

      <p>Yüz metreden daha yakın bir mesafede, üç kişilik bir telesiyejin üst ucu görünüyordu. Aşağıdaki pistte kimsenin olmaması Pitt'i önce şaşırttı. Kayakçılar, daha tepeye varmadan, yarı yolda telesiyejden iniyor ve daha aşağıda başlayan başka bir kayak pistine gidiyorlardı.</p>

      <p>Derken Pitt bulundukları bölgenin iplerle çevrildiğini gördü. Çeşitli yerlerine, kayakçıları uyaran sarı plakalar takılmıştı. Bu, pistin donmuş ve tehlikeli bir durumda olduğunu belirtiyordu.</p>

      <p>Giordino üzgün bir ifadeyle, "Sonumuz geldi," dedi.</p>

      <p>Pitt başını salladı ve "Telesiyeje kadar koşamayız. On metre gitmeden bizi vururlar," diye mırıldandı.</p>

      <p>"Ya kar topuyla savaşacak ya da teslim olacağız."</p>

      <p>'Ya da üçüncü planı uygulayacağız."</p>

      <p>Giordino meraklı bir ifadeyle ona baktı. "Herhalde ilk iki plandan kötü olamaz, değil mi?" Birden gözleri irileşti ve "Hayır, bunu yapamazsın! Oh, Tanrım, hayır!" diye homurdandı.</p>

      <p>Mercedes şimdi onlara çok yakındı. Yan yana gelip, Cord'u aralarında sıkıştırmaya çalışıyorlardı ki, Pitt birden direksiyonu kırdı ve arabayı kayak pistinden aşağıya salıverdi.</p>
    </div>
  </div>
</body>
</html>
