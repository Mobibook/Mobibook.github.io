<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>29</h2>

      <p>Mersedesin şoförü, "Allah yardımcımız olsun!" diye mırıldandı. "Deli bu adamlar. Onları durduramayız."</p>

      <p>İsmail çılgın gibi, "İzle onları!" diye bağırdı. "Kaçmalarına izin verme sakın."</p>

      <p>"Nasıl olsa ölecekler. Dağdan aşağıya böyle giden bir arabadan sağ çıkılır mı hiç?"</p>

      <p>İsmail silahın namlusunu şoförün şakağına dayadı ve "Yakala o domuzları," diye homurdandı. "Yoksa Allah'ına, düşündüğünden önce kavuşacaksın."</p>

      <p>Şoför ne yaparsa yapsın öleceğini anlamıştı, ama onların peşinden giderse yine de kurtulma ihtimali olabilirdi, içinden dua etti ve Mercedes'i, Cord'un arkasından kayak pistine sürdü.</p>

      <p>İsmail silahı onun şakağından çekip kırık ön camdan dışarıya uzattı ve "Başka bir şey düşünme," dedi. "Sadece arabayı kullanmaya bak."</p>

      <p>Mercedes'te bulunanlar, birkaç saniyelik bir şaşkınlıktan sonra, yapacakları başka bir şey olmadığını anlamışlar ve liderlerinin arkasından onlar da piste dalıp yokuş aşağıya uçmaya başlamışlardı.</p>

      <p>Cord küçük bir kar tepesini sıyırdı ve aşağıya doğru korkunç bir hızla inmeye başladı. Pitt kilitlenip arabayı kontrol edilemez bir hızda sürüklenmesine engel olmak için direksiyonu çok hafif tutuyor ve frenlere dokunmuyordu. Arabanın ufacık bir tümseğe denk gelip hafifçe yan dönmesi bile devrilmesi, aşağıya kadar yuvarlanıp, bir metal yığını içinde parçalanmaları anlamına gelecekti.</p>

      <p>Giordino dizlerini ön panele dayamış ve kenara sıkıca tutunmuştu. "Bu arabada emniyet kemeri yok muydu?" diye sordu.</p>

      <p>Pitt başını iki yana salladı. "O yıllarda kemer kullanılmıyordu," dedi.</p>

      <p>Mermilerin etkisiyle parçalanmış olan arka tekerleğin lastiğinin kopup janttan ayrılması Pitt'i sevindirdi. Böylece, jantın iki kenarının buzlu piste gömülmesi sayesinde arabanın kontrolünü daha kolay yapabilecekti. Altmış mille aşağıya doğru âdeta uçarak giderlerken, Pitt birden, tecrübeli kayakçıları bile havaya zıplatıp düşmelerine yol açacak tümseklerle dolu bir alana yaklaştıklarını gördü.</p>

      <p>Direksiyonu hafifçe oynattı ve arabayı pistten biraz çıkarıp gevşek karın üzerine sürdü. En küçük bir hatasında, 2120 kiloluk bu koca arabayla bir ağaca çarpabilir ve içindeki herkesi öldürebilirdi.</p>

      <p>Araba hiçbir yere çarpmadı ve tümseklerle ağaçların arasından ustaca sıyrılıp yoluna devam etti. Yine açık piste çıktıklarında, Pitt başını hafifçe çevirip kendilerini izleyen teröristlere baktı.</p>

      <p>Öndeki Mercedes'in şoförü kurnazdı, yol boyunca, Cord'u izlemiş ve kar tümseklerinden sıyrılmasını bilmişti. Fakat ikinci araba, onları ya görmemiş ya da tehlikeli olabileceklerini düşünmemiş olacak ki, bir metre yüksekliğindeki tümseklerin arasına dalıp, birkaçını sıyırıp geçti, fakat en sonunda birine burundan çarptı. Arabanın burnu, kar tepesine saplandı ve arkası doksan derece havaya kalktı. Orada öylece birkaç saniye kaldı ve sonra ters dönerek, cam ve metal sesleri arasında buzdan zemine vura vura yuvarlanmaya başladı.</p>

      <p>Arabanın içindekiler kendilerini dışarıya atabilseler kurtulacaklardı, fakat darbeler, kapıları sıkıştırmıştı. Araba yavaşça parçalanmaya başladı, motor kaputun altından fırlayıp ağaçların arasına uçtu. Tekerlekler, ön ve arka takımlar da bu kadar basınca dayanacak kadar sağlam yapılmamışlardı tabii. Hepsi şasiden kopup ayrıldı ve tepeden aşağıya yuvarlanmaya başladı.</p>

      <p>Pitt arabanın, birkaç takla atıp yuvarlandıktan sonra, ters dönüp bir çukurun içinde kaldığını gördü. Giordino, "Kurtulduk desem çok mu kabalık etmiş olurum?" diye sordu.</p>

      <p>"Yerinde olsam öyle laflar etmezdim," dedi Pitt dişlerinin arasından. Bir elini direksiyondan çekip ilerisini gösterdi. "Beterin beteri vardır."</p>

      <p>Üzerinde bulundukları kayak pisti, daha aşağıda, ikinci bir pistle birleşiyordu ve o pistte de bir sürü kayakçı vardı. Giordino parçalanmış ön camın çerçevesine yapışıp ayağa kalktı ve kollarını sallayıp çılgınlar gibi bağırırken, Pitt de, Cord'un ikili kornasını çalmaya başladı.</p>

      <p>Sesleri duyan kayakçılar, başlarını kaldırıp baktıklarında pistten aşağıya çılgınca bir hızla gelen iki arabayı görmüş ve çil yavrusu gibi dağılıp yolu açmışlardı, iki araba, birbirinin peşinden hızla geçip gittiler.</p>

      <p>Pistin sonunda uzunluğu yüz metre kadar olan bir atlama pisti vardı. Pitt'in pistin ne kadar uzakta olduğunu kestirecek zamanı yoktu. Hiç tereddüt etmeden arabayı piste doğru yöneltti.</p>

      <p>Giordino, "Bunu yapamazsın," diye bağırdı, "Yoksa yapacak mısın?"</p>

      <p>Pitt, "Plan dört," dedi kararlı bir sesle, "Sıkı dur. Kontrolü kaybedebilirim. "</p>

      <p>"Bunu zaten başından beri yapıyorsun."</p>

      <p>Pist olimpik boyutlardan küçüktü, ama Cord'u rahatça taşıyabilirdi.</p>

      <p>İçbükey olarak aşağıya doğru otuz metre kadar gidiyor, sonra biraz yükselip, yerden yirmi metre yukarıda son buluyordu.</p>

      <p>Pitt Cord'un geniş karoserini pistin başlangıç noktasının tam ortasına hizalayıp arkadaki Mercedes'in rampayı görmesini engelledi. Şimdi direksiyonla yapacağı oyun ve zamanlama konusunda çok dikkatli olması gerekiyordu.</p>

      <p>Ön tekerlekler başlama çizgisine varmak üzereyken, direksiyonu hafifçe kırdı ve arabayı kaydırıp, rampaya girmesini önledi. Arkadan gelen arabanın sürücüsü Cord'un bu ani hareketi karşısında şaşkına uğradı, ona çarpmamak için direksiyon kırdı ve doğruca atlama pistine daldı.</p>

      <p>Giordino arkaya dönüp Mercedes'e baktığında, şoförün şaşkın ve öfkeli yüzünü birkaç saniye görebildi. Sonra araba korkunç bir hızla rampa aşağı doğru gitmeye başladı. Birkaç saniye sonra kanatları olmayan şişman bir kuş gibi havaya uçması işten bile değildi. Bu arada arabanın arkası kaydı ve arka tekerlekler rampanın kenarından taşıp, arabayı aşağıya çektiler. Araba kendi etrafında dönüp bir rugby topu gibi yukarı fırladı.</p>

      <p>Mercedes havaya uçtuğunda, hızı 120 kilometreye yakın olmalıydı. Havada bir süre uçtu ve sonra bir müthiş bir darbeyle karları havalandırıp dört tekerleğinin üzerine oturdu. Sonra ağır çekim görüntüsü gibi, yavaşça yaylanıp sıçradı ve kalın bir çam ağacının gövdesine doğru uçup oraya hızla vurdu. Araba paramparça olmuştu ve içindekiler de hiç kuşkusuz sinek gibi ezilmişlerdi.</p>

      <p>Giordino başını iki yana salladı ve "Korkunç bir manzara," dedi.</p>

      <p>Pitt, "Daha bitmedi," diye homurdandı. Cord'u yavaşlatmanın imkânı yoktu. Fren balataları yolun yarısında yanmışlar ve tekerleklere yön veren direksiyon çubuğu da kırılmıştı. Cord şimdi telesiyejin sonundaki otele ve restorana doğru gidiyordu. Pitt'in, korna çalarak, yolunun üzerine çıkan kayakçıları uyarmaktan başka çaresi yoktu.</p>

      <p>Arkadaki kadınlar da Mercedes'in sonunu görmüşler ve rahatlamışlardı. Fakat bu rahatlık fazla sürmedi. Başlarını çevirip ön tarafa bakınca, aşağıdaki binayı gördüler ve yeniden paniğe kapıldılar.</p>

      <p>Hala, "Bir şey yapamaz mısın?" diye bağırdı.</p>

      <p>Pitt, sinirli bir sesle, "Önerilerinize açığım," dedi. İleride kayak dersi için toplanmış bir grup çocuğu görünce sustu ve onlara çarpmaktan kılpayı kurtuldu. Kayakçıların çoğu Mercedes'in düşüşünü görmüş veya sesini duymuş olmalıydılar, çünkü Cord'u görür görmez harekete geçmişlerdi.</p>

      <p>Tepeden aşağıya inen arabalar, yukardan telefonla aşağıya bildirilmiş ve yetkililer, hemen herkesi uyarıp pisti boşaltmışlardı. Kayak merkezinin sağında, bir metre derinliğinde sığ bir donmuş göl vardı. Pitt arabayı oraya yönlendirebilirse, arabanın buzları kırıp gölün dibine çökeceğini ve duracağını umut ediyordu. Fakat meraklı bir kalabalığın gölün önünde toplanmış olması geriye bir tek olasılık bırakıyordu: restorana dalmak.</p>

      <p>Giordino çarpışma için kendisini hazırlarken, "Herhalde bir beşinci planın yok, değil mi?" diye sordu.</p>

      <p>Pitt, başını iki yana salladı. "Maalesef, planlar tükendi."</p>

      <p>Lily'yle Hala, korkulu gözlerle bakıyorlardı. Birden, sürücü yeri arkasındaki bölmenin dibine çöküp birbirlerine sarıldılar ve gözlerini yumdular.</p>

      <p>Araba kayak takımlarının konulduğu uzun raflara çarptı. Kayaklar birer kürdan gibi havada uçuşuyorlardı. Cord bir an için gözden kayboldu, sonra uçuşan kayakların arasından sıyrıldı, beton merdivenlerden yukarı çıktı, fakat restoran yerine ahşap duvarlarına çarpıp bara daldı.</p>

      <p>Barda piyanist ve barmenden başka kimse yoktu. Cord masaları sandalyeleri parçalayıp yoluna devam ederken, piyanist piyanosunun önünde donup kalmış, barmen de barın altına saklanmıştı.</p>

      <p>Cord neredeyse karşı duvarı delip iki kat aşağıya uçacaktı. Fakat hızı kesilmiş olmalı ki, sadece parçalanmış ön tamponu duvarın dışında kalacak şekilde durdu. Barın bulunduğu salon, top ateşine tutulmuş bir yeri andırıyordu. Parçalanmayan, sadece piyano ve bardı.</p>

      <p>Radyatörden çıkan buharın hışırtısıyla çok fazla ısınmış olan motorun garip sesinden başka hiçbir ses duyulmuyordu. Pitt başını ön camın çerçevesine çarpmıştı ve alnından yüzüne kan akıyordu. Giordino taş kesilmiş gibi kımıldamadan önündeki duvara bakıyordu. Pitt başını çevirdi ve arkadaki kadınlara baktı. 'Biz hâlâ hayatta mıyız?' der gibi bakıyorlardı.</p>

      <p>Barmen hâlâ barın altında kıvrılmış duruyordu. Pitt döndü ve taburesinin üzerinde, gördükleri karşısında put kesilmiş gibi oturmakta olan piyaniste baktı. Adamın ağzındaki sigaranın külü bile düşmemişti. Parmakları tuşların üzerinde donup kalmış, kıpırtısız duruyordu.</p>

      <p>Pitt, "Özür dilerim, rahatsız ediyorum," dedi kibarca. "Benim için Uç Uç Böceğim şarkısını çalabilir misiniz acaba?"</p>
    </div>
  </div>
</body>
</html>
