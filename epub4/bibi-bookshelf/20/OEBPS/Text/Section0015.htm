<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>15</h2>

      <p>Küçük Beechcraft özel jetin tekerlekleri hafif bir gıcırtıyla piste vurdu ve uçak, İskenderiye’nin yirmi kilometre güneyindeki küçük, özel bir havaalanına indi. Üzerinde TAXI yazan yeşil Volvo arabanın yakınında duran uçağın motorları sustu ve yolcu kapısı açıldı.</p>

      <p>Merdivenden inen adamın üzerinde, beyaz bir takım elbiseyle, koyu mavi gömlek ve beyaz bir kravat vardı. Boyu bir seksen civarında, ince yapılı bir adamdı. Bir an durup mendiliyle alnını sildi ve parmağıyla bıyığını düzeltti. Gözlerini koyu renk gözlüklerin arkasına gizlemiş, ellerine de beyaz deri eldivenler giymişti.</p>

      <p>Süleyman Aziz Ammar, Londra'da 106 sefer sayılı uçağa binen pilota şimdi hiç benzemiyordu. Volvo'ya doğru yürüdü ve şoför mahallinden inen kısa boylu, güçlü kuvvetli adamı selamladı. "Günaydın Telmuk," dedi. "Dönüşte bir sorun çıktı mı?"</p>

      <p>İbn Telmuk omuz kılıfındaki kısa namlulu tüfeği gizlemek için hiçbir gayret göstermeden arabanın kapısını açarken, “İşler yolunda," dedi.</p>

      <p>"Pekâlâ, hemen Yezid'e götür beni."</p>

      <p>Ammar arka koltuğa yerleşirken, İbn Telmuk bir şey söylemeden başıyla onayladı.</p>

      <p>Taksinin dış görünüşü Ammar'ın büründüğü kişilikler gibi altını göstermeyen koyu renk camlarla karoseri kurşungeçirmez maddeyle yapılmıştı. Ammar'ın oturduğu deri koltuğun önünde, üzerinde iki telefon, bir bilgisayar, bir telsiz ve bir de TV monitörü bulunan geniş bir raf vardı, içerde, ayrıca küçük bir bar ve üzerinde iki otomatik tüfeğin durduğu bir bölme vardı.</p>

      <p>Araba, İskenderiye’nin kalabalık merkezinden geçip El-Jaysh Plajı yoluna saptığında Ammar bilgisayarı açıp yatırım işlemleriyle meşgul olmaya başladı. Kimsenin bilmediği muazzam bir servete sahipti. Zenginliği ve finansal başarıları zekâsından çok insafsızlığının eseriydi. Yüksek kazançlı bir işte Ammar'ın önüne çıkanlar, hemen safdışı olurlardı. Maliyecileri, bürokratları, büyük şirket sahiplerini alt edebilecek güce sahipti.</p>

      <p>Yirmi kilometrelik bir yoldan sonra Telmuk, Volvo'yu yavaşlattı ve alçak bir tepe üzerinden kumsala bakan küçük bir villanın bahçe kapısı önünde durdu.</p>

      <p>Ammar bilgisayarı kapattı ve arabadan indi. Bej rengi üniforma giymiş dört muhafız hemen etrafını sarıp üzerini aradılar. Daha sonra onu havaalanlarında kullanılanlara benzeyen bir X-ışını detektörden geçirdiler.</p>

      <p>Bütün bu işlemlerden sonra kenarlarında Yezid'in seçkin korumalarının sıralandığı, villaya kadar uzanan taş merdivenlerden tırmanmaya başladı. Ammar, sadece özel misafirlerin kabul edildiği bu şatafatlı kemerlerin altından geçerken gülümsedi, fakat onu küçük bir yan kapıya doğru götürdüklerini görünce gülümsemesi dudaklarında dondu. Sonra Yezid'in o sığ aklıyla kirli işlerini görenleri eve arka kapıdan alınan hizmetçi misali aşağılamaya çalıştığını anladı. Onun ön kapıdan, daha ziyade dalkavuklarını kabul ettiğini düşünerek Yezid'in bu tavrını üstüne almamaya karar verdi.</p>

      <p>Onu boş bir odaya soktular. İçerde sadece tahta bir tabureyle, duvarlardan birinde asılı duran bir Iran halısı vardı. Odanın içi sıcak ve boğucuydu. İçerisini aydınlatan tek ışık tavandaki küçük bir pencereden giriyordu. Muhafızlar, hiçbir şey söylemeden çekildiler ve kapıyı kapadılar.</p>

      <p>Ammar esnedi ve saatine baktı. Sonra, gözlüğünü çıkardı ve gözlerini ovaladı. Bunları yaparken hiç belli etmeden duvardaki halının renkli desenleri arasına gizlenmiş minik TV kamerasının merceğinin yerini saptamıştı.</p>

      <p>Yaklaşık bir saat sonra, duvardaki halı yavaşça kenara çekildi ve Yezid, halının gizlediği kemerli kapıdan içeriye girdi.</p>

      <p>Mısır Müslümanları'nın dini lideri topu topu otuz beş yaşında, genç bir adamdı. Kısa boyluydu ve Ammar'ın gözlerine bakmak için başını kaldırmak zorunda kalıyordu. Yüz hatları Mısırlıya benzemiyordu, çenesi ve elmacık kemikleri daha yuvarlak, daha yumuşaktı. Üzerine beyaz ipek bir kaftan giymişti, başında da beyaz bir sarık vardı. Gölgeden ışığa çıkarken, gözlerinin rengi, siyahtan kahverengiye dönüştü.</p>

      <p>Ammar saygı ifadesi olarak onun gözlerine bakmadan başını eğip selamladı.</p>

      <p>Yezid sıcak bir ses tonuyla, "Ah, kardeşim demek döndün," dedi. "Sevindim."</p>

      <p>Ammar başını kaldırdı ve gülümsedi, Yezid'in dostluk gösterisine o da katıldı, "Huzurunuzda bulunmak benim için bir şereftir Yezid," dedi.</p>

      <p>Yezid, "Lütfen otur," dedi. Bu, bir davetten ziyade bir emirdi.</p>

      <p>Ammar, Yezid'in ona tepeden bakmasını kolaylaştırmak için alçak bir tabureye oturmayı tercih etti. Yezid buna başka bir aşağılama biçimi daha ekledi. Konuşurken sürekli olarak taburenin çevresinde dolaşıyor ve Ammar'ın kendisini izlemek için devamlı olarak sağa sola dönmesine neden oluyordu.</p>

      <p>Yezid, "Başkan Hasan'ın zayıf yönetimi her geçen hafta yeni sorunlarla karşılaşıyor," diyerek konuya girdi. "Onun devrilmesini engelleyen, sadece askerler. Üç yüz elli bin kişiden kurulu bir ordu hâlâ onun arkasında. Savunma Bakanı Ebu Hamid, iki tarafı da idare etmeye çalışıyor. Kan akıtmadan ulusal bir referandumdan lehimize sonuç alırsak, bir İslam cumhuriyeti kurma girişiminde bize destek olacağını söyledi."</p>

      <p>Ammar yüzüne masum bir ifade vererek, "Bu kötü bir şey mi?" diye sordu.</p>

      <p>Yezid soğuk gözlerle ona baktı. "Bu adam Batı yanlısı bir şarlatan, Amerikan yardımını kaybetmekten ödü patlıyor. Onun aklı fikri emrindeki jetlerin, helikopterlerin ve tankların sayısı. Mısır'ın iran'a benzemesinden korkuyor. Rejimin normal siyasi uygulamalarla değişmesinden yana. Böylelikle yabancı bankaların yatırımlarının ve Amerikan yardımlarının kesilmemesini garanti altında tutmak istiyor."</p>

      <p>Sustu ve tekrar itiraz etmesini bekler gibi karşısındaki kiralık katilin gözlerine baktı. Ammar sesini çıkarmadı. Odada boğucu bir hava vardı ve duvarlar sanki üzerine üzerine geliyordu.</p>

      <p>Yezid, "Ebu Hamid ayrıca Hala Kâmil'in BM Genel Sekreteri olarak kalacağına dair benden söz istiyor," dedi.</p>

      <p>Ammar, "Ama o kadını öldürmemi istemiştiniz," dedi.</p>

      <p>Yezid başını salladı. "Evet, o kaltağın ölmesini istedim, çünkü BM'deki pozisyonundan yararlanıp hareketimize karşı çalışıyor ve dünya kamuoyunu aleyhimize döndürmek istiyor. Ama onu açıkça öldürseydik, Ebu Hamid kapıyı yüzüme kapardı. Seni tutmamın nedeni de onun kaza süsü vererek ortadan kaldırılmasını istememdi zaten Süleyman. Ama görüyorum ki beceremedin bu işi. Uçakta Kâmil'den başka herkesi öldürmeyi basardın."</p>

      <p>Yezidin söylediği son şey bir balyoz gibi kafasına inmişti. Ammar’ın o görünürdeki ağırbaşlılığından eser kalmamıştı şimdi. Boş gözlerle Yezid'e baktı.</p>

      <p>"Yaşıyor mu o kadın?"</p>

      <p>Yezid'in gözlerinde buz gibi bir ifade vardı, "Washington bir saat önce haberi geçti," dedi. "Uçak Grönland'da düşmüş. Kâmil ve iki kabin memurundan başka, uçaktakilerin hepsinin zehirlenerek öldüğü bildiriliyor."</p>

      <p>Ammar kuşku dolu bir ifadeyle, "Zehirlenerek mi?" diye sordu.</p>

      <p>"Amerikan medyasındaki bize yakın kaynaklar bunu doğruladı. "Ne yaptın Süleyman? Uçağın denize düşüp kaybolacağına dair bana güvence vermiştin."</p>

      <p>"Peki, uçağın Grönland'a nasıl vardığını da söylüyorlar mı?"</p>

      <p>"Pilotların cesetlerini bulan bir kabin memuru, kontrolü ele almış ve Meksikalı bir BM delegesinin de yardımıyla uçağı oraya kadar götürüp bir fiyorda zorunlu iniş yaptırmış. Kâmil orada soğuktan ölüp seni sorumluluktan kurtarabilirdi belki, ama oradan geçmekte olan bir Amerikan donanma gemisi olaya müdahale etmiş ve onları kurtarmış işte."</p>

      <p>Şimdiye kadar başarısızlığı hiç tatmamış olan Ammar şaşkındı. En ince ayrıntısına kadar hazırladığı planının bu kadar sapması olanaksızdı. Gözlerini kapadı ve uçağın buzulun tepesini aşısını gözünün önünde canlandırmaya çalıştı. Birden olayda garip giden bir şeyler olduğunu anladı ve bunun üzerine düşünmeye başladı.</p>

      <p>Yezid bir süre sessiz durdu ve sonra, "Bu pisliğin sorumlusu olarak beni göstereceklerini biliyorsun, değil mi?" diye sorarak Ammar'ın dikkatini dağıttı.</p>

      <p>Ammar, "Benim, kazayla ve sizinle olan ilişkimi gösteren bir ipucu yok ki, kimse bunları bilmiyor," dedi.</p>

      <p>"Evet, ama benim bu olaydaki çıkarlarımı düşündükleri zaman, Batı basını hemen benim suçlu olduğumu ilan edecektir, bundan eminim. Seni öldürtmeliydim. "</p>

      <p>Ammar hiç aldırmadı ve omuzlarını silkti. "Bu hiç de iyi olmazdı. Çünkü ben hâlâ Ortadoğu'nun en usta suikastçısıyım."</p>

      <p>"Aynı zamanda da en pahalısı."</p>

      <p>"Yarım kalmış bir işten para almam."</p>

      <p>Yezid buz gibi bir sesle, “İyi de yaparsın," dedi. Birdenbire döndü ve duvar halısına gidip sol eliyle çektikten sonra başını çevirdi ve "Namaz vakti," dedi. "Artık gidebilirsin Süleyman Aziz Ammar."</p>

      <p>"Peki ama Hala Kâmil ne olacak? Iş daha bitmedi ki."</p>

      <p>"Onun ortadan kaldırılması görevini Muhammed İsmail'e havale edeceğim."</p>

      <p>Ammar, "Salağın tekidir o adam," diye mırıldandı.</p>

      <p>"Ona güvenebilirim."</p>

      <p>"Nerede? Lağım temizleme işinde mi?"</p>

      <p>Yezid öfke ve tehdit dolu gözlerle ona baktı. "Senin Kâmil'le işin bitti artık. Burada, Mısır'da benim yakınımda kal. Sadık danışmanlarımla ben davamızın selâmeti için sana yeni bir görev vermeyi düşünüyoruz. Böylece, Allah'a karşı günahının kefaretini de ödeme fırsatı bulursun."</p>

      <p>Yezid kemerli kapıdan geçmeden önce Ammar onun yanına koştu. "Uçakta kabin memuruna yardım eden şu Meksikalı delege de zehirlenerek mi ölmüş?" diye sordu.</p>

      <p>Yezid döndü ve başını iki yana salladı, "Raporlara göre uçak yere çakıldığı zaman," dedi.</p>

      <p>O gidince, Ammar tekrar tabureye oturdu ve düşünmeye başladı. Sis perdesi yavaş yavaş ortadan kalkmaya başlamıştı. Aslında öfkeden kuduruyor olması gerekirdi, ama hiç de öyle görünmüyordu, çok sakindi. Hatta bir ara bıyığıyla oynadı ve hafifçe gülümsedi.</p>

      <p>Boş odanın içinde kendi kendine, "Demek iki kişiymişiz ha!" diye mırıldandı. "Diğerimiz de uçaktaki yemeklere zehir katmış." Sonra yüzünde bir hayret ifadesiyle başını iki yana salladı. "Wellington bifteğinde zehir varmış demek. Amma garip iş!"</p>
    </div>
  </div>
</body>
</html>
