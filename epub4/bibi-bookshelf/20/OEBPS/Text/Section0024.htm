<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>25</h2>

      <p>Senatör Pitt'in kayak evine girerlerken Julius Schiller, "Ziyaretim tamamen gayri resmî," dedi. "Yardımcılarım soranlara, Key West'te balığa çıktığımı söylüyorlar, buraya geldiğimi bilen yok."</p>

      <p>Hala Kâmil, "Anlıyorum," diyerek başını salladı. "Aşçıdan ve Gizli Servis ajanlarından bıkmıştım zaten. Sizinle konuşmak iyi olacak."</p>

      <p>Kadın kahverengi bir süveter ve aynı renkte pantolon giymişti, Schiller'in hatırladığından daha genç görünüyordu. Schiller takım elbisesi, gıcır gıcır ayakkabıları ve elindeki evrak çantasıyla, bir kayak merkezine yakışmıyordu doğrusu. "Buradaki istirahatınızı daha rahat bir hale getirmek, can sıkıntınızı gidermek için yapabileceğim bir şey var mı acaba?"</p>

      <p>"Hayır, teşekkür ederim. Yapacağım onca iş varken burada böyle beklemek çok sıkıcı, ama bu konuda elinizden bir şey gelmez."</p>

      <p>Schiller, "Birkaç gün daha sabrederseniz her şey hallolacak," dedi.</p>

      <p>Hala, "Sizi burada görmeyi hiç ummuyordum Julius," dedi.</p>

      <p>"Mısır'ı ilgilendirecek birtakım gelişmeler oldu. Başkan, bazı konularda bilgilendirilmenizin iyi olacağını düşündü."</p>

      <p>"Hala bacaklarını altına topladı, çayından bir yudum alıp, "Nereden çıktı şimdi bu nezaket?" diye sordu.</p>

      <p>"İşbirliğinizi talep ediyor diyebilirim."</p>

      <p>"Hangi konuda?"</p>

      <p>Schiller çantasını açıp, çıkardığı dosyayı ona uzattı ve bir garsonun getirdiği çay fincanını aldı. Hala Kâmil çayından bir yudum içti ve dosyanın içindekileri dikkatle okumaya başladı. Okudukça yüz ifadesi gerginleşti. Bir süre sonra, başını kaldırdı ve dikkatle Schillere baktı.</p>

      <p>"Kamuoyu bundan haberdar mı?"</p>

      <p>Schiller başıyla onayladı, "Geminin bulunuşu öğleden sonra açıklanacak. Ama İskenderiye kütüphanesiyle ilgili haberleri gizli tutuyoruz tabii," dedi.</p>

      <p>Hala pencereden dışarı baktı. "İskenderiye Kütüphanesi'nin yakılıp yok edilmesi, bugün Washington arşivlerinin, Smithsonian Enstitüsü'nün ve Ulusal Sanat Galerisi'nin yok edilmesi gibi bir şeydi."</p>

      <p>"Doğru bir benzetme."</p>

      <p>"Bu eski eserlerin bulunma umudu var mı acaba?"</p>

      <p>"Henüz bilmiyoruz. Gemide bulunan balmumu tabletlerinde yeterince bilgi yok. Bu eski eserler İzlanda'yla Güney Afrika arasında herhangi bir yerde gizlenmiş olabilirler."</p>

      <p>"Ama arayacaksınız, değil mi?"</p>

      <p>"Arama projesi hazır."</p>

      <p>"Bu konuyu başka kim biliyor?"</p>

      <p>"Başkan, ben, hükümetten güvenilir birkaç kişi ve şimdi de siz."</p>

      <p>"Bunları neden Başkan Hasan'a değil de bana söylüyorsunuz?"</p>

      <p>Schiller ayağa kalkıp birkaç adım attı ve sonra ona döndü. "Başkanınızın iktidarda kalıp kalmayacağı belli değil. Ona vereceğimiz bilgilerin istenmeyen ellere geçme ihtimali de var."</p>

      <p>"Ahmed Yezid gibi mi?"</p>

      <p>"Ne yazık ki Öyle."</p>

      <p>Hala Kâmil, "Hükümetiniz, bu adamla nasıl olsa karşı karşıya gelecek," dedi. “İskenderiye hazinesinin ve değerli jeolojik haritaların yeri bulunduğunda, Yezid onların Mısır'a iade edilmesini muhakkak isteyecektir."</p>

      <p>Schiller, "Bunu biliyoruz," dedi. "Zaten Breckenridge'e gelip sizinle görüşmemin nedeni de bu. Başkan, Birleşmiş Milletler'deki konuşmanızda, bu eserlerin yakında bulunacağını açıklamanızı rica ediyor."</p>

      <p>Hala, birden dönüp Schiller'e baktı. Gözlerindeki düşünceli ifadenin yerini, şimdi öfke parıltıları almıştı.</p>

      <p>"Bu araştırmalar yıllarca sürebilir, ben onların bir süre sonra bulunacaklarını nasıl söylerim? Başkan ve danışmanlarının, bir yalan uydurup bunu dünya kamuoyuna benim ağzımdan duyurmak istemeleri garip doğrusu. Yoksa bu da şu saçma Ortadoğu politikası oyunlarınızdan biri mi Julius? Başkan Hasan'ı desteklemek ve Ahmed Yezid'in etkisini ortadan kaldırmak için mi düşündünüz böyle bir şeyi? Mısır halkını, zengin maden yataklarının bulunacağına ve artık fakirlikten kurtulacaklarına inandırmak için beni mi kullanacaksınız?"</p>

      <p>Schiller sesini çıkarmadan dinliyor, Hala'nın söylediklerine karşı çıkmıyordu.</p>

      <p>"Siz yanlış kişiye geldiniz Julius. Halkımı böyle boş yalanlarla kandıracağıma, hükümetimizin düşmesini ve Yezid'in katillerinin elinde ölmeyi tercih ederim."</p>

      <p>Schiller hafif bir sesle, "Bu duygularınızı anlıyorum," dedi. "Prensiplerinize sadık olduğunuzu da biliyorum, ama planın makul bir plan olduğuna da inanıyorum</p>

      <p>"Bu işin riski çok büyük. Başkan, kütüphane bulunamazsa büyük bir siyasi felaketle karşı karşıya gelebilir. Yezid bundan yararlanabilir ve Mısır halkının gözünde iyice büyüyebilir. ABD dış politika uzmanları da, dünyanın önünde bir kez daha rezil olabilirler."</p>

      <p>Schiller başını salladı. "Evet, geçmişte hatalar yapıldığı oldu," dedi.</p>

      <p>"Siz işlerimize burnunuzu sokmasaydınız o hatalar olmazdı."</p>

      <p>"Bakın, ben buraya Ortadoğu politikasını tartışmaya gelmedim Hala. Sizden yardım talep etmek için geldim."</p>

      <p>Hala Kâmil, başını iki yana salladı ve dönüp pencereye gitti. "Kusura bakmayın, ama yalan söyleyemem."</p>

      <p>Schiller ısrar etmenin işe yaramayacağını anlamıştı. Çantasını alıp kapıya giderken, "Cevabınızı Başkan'a ileteceğim," dedi. "Hayal kırıklığına uğrayacak, ama ne yapalım."</p>

      <p>"Bir dakika!"</p>

      <p>Schiller umutlanarak döndü. Hala, "Bana, kütüphane eserlerinin gömülü olduğu yer konusunda somut kanıtlar getirirseniz, Beyaz Saray'ın istediğini yaparım," dedi.</p>

      <p>"Konuşmanız dört gün sonra. Bu kadar zamanda kesin bir şeyler bulunabilir mi, bilemiyorum."</p>

      <p>"Son sözüm bu," dedi Hala.</p>

      <p>"Peki," dedi Schiller alttan alarak, "madem öyle diyorsunuz, öyle olsun." Sonra dönüp odadan çıktı.</p>

      <p>***</p>

      <p>Muhammed İsmail, Schiller'in arabasının kayak evinden ayrılıp 9 Numaralı Yol'a çıktığını ve kayak kasabası Breckenridge'e doğru gittiğini gördü. Arabanın arka koltuğunda kimin oturduğunu görememişti, ama buna aldırmıyordu.</p>

      <p>Resmi arabanın gelişi, çevrede dolaşıp arada sırada telsizle konuşan koruma görevlileri ve yolun girişindeki Dodge kamyonette oturan iki silahlı muhafız, Yezid'in Washington'daki ajanlarından gelen bilgileri doğruluyordu.</p>

      <p>Mercedes arabanın içinde, açık pencere kenarından dürbünle çevreyi gözetleyen arkadaşını, meraklı gözlerden saklamak için arabanın kenarına yaslandı. Arabanın üzerindeki kayak rafında, birkaç kar takımı vardı. İsmail beyaz bir kayak giysisi giymişti. Yine beyaz bir kayak maskesi, yüzünün bir kısmını gizliyordu.</p>

      <p>Bir ara, arabanın üzerindeki kayakları düzeltir gibi yaparak, "Bir şeyler görebildin mi?" diye sordu.</p>

      <p>Arkadaşı, "Biraz daha bekle," dedi ve kayak evini gözetlemeyi sürdürdü. Evin önünde ağaçlar olduğundan, sadece bir bölümünü görebiliyordu. Dürbünden görebildiği tek şey, gür, karışık sakallı biriydi.</p>

      <p>"Biraz çabuk ol, donuyorum burada."</p>

      <p>"Tamam tamam, bir dakika daha."</p>

      <p>İsmail biraz daha bekledi ve "Neler görüyorsun?" diye sordu.</p>

      <p>"Evde üç, minibüste de iki koruma görevlisi var. Biri de, otuz saniyede bir evin çevresini dolaşıyor. Onlar da üşümüş gibiler. Çevrede TV kamerası görünmüyor, ama minibüste, evin içiyle bağlantılı bir kamera olmalı."</p>

      <p>"İki grup halinde harekete geçeceğiz," dedi. "Bir grup eve girerken, diğeri de dışarıdaki muhafızı öldürüp hiç beklemedikleri bir şeyi yapacak ve minibüsü içeriden havaya uçuracak."</p>

      <p>Diğeri, dürbünü gözlerinden çekti ve "Saldırıyı bu gece mi düşünüyorsun Muhammed?" diye sordu.</p>

      <p>"Hayır yarın sabah. Amerikan domuzları kahvaltılarını tıkınırken yapacağız."</p>

      <p>"Ama gün ışığında tehlikeli değil mi? Havaalanına giden yol da kasabanın içinden geçiyor. Sokaklarda bir sürü araba ve insanlar olacaktır. Süleyman Ammar böyle bir maceraya girişmezdi doğrusu."</p>

      <p>İsmail birden döndü ve arkadaşını tokatladı. "Burada şef benim! Süleyman kendini beğenmiş bir çakal. Benim yanımda onun adını bir daha sakın ağzına alma."</p>

      <p>Elinde dürbün olan adam ondan korkmadı bile, kin dolu gözlerle ona baktı ve "Hepimizi öldürteceksin," dedi.</p>

      <p>"Hala Kâmil'in ölmesi için bizim de ölmemiz gerekiyorsa ölürüz, tamam mı? Bu görevi yerine getireceğiz ve belki de şehit olacağız."</p>
    </div>
  </div>
</body>
</html>
