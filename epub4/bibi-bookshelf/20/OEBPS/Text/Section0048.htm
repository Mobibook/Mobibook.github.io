<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>50</h2>

      <p>Clayton Findley, gerçekten de Tanrı tarafından gönderilmiş bir yardımcı olduğunu kanıtladı. Hollis boş bir depoda adamlarına brifing verirken, Pitt, Gunn ve Giordino da uçuş pistinin yanından aldıkları çamurla bir pingpong masası üzerinde Santa Inez Adası'nın diyoramasını yapan Findley'e yardım ediyorlardı. Adam unuttuğu ayrıntıları, Pitt'in haritasından çıkarıyordu.</p>

      <p>Findley, arazinin modelini yapmak için çamuru portatif bir ısıtıcıyla sertleştirdi ve Hollis'in adamlarından birinden aşırılmış sprey boyalarla özelliklerine uygun olarak farklı bölgeleri farklı renklere boyadı. Kayalık bölgeleri griye, buzulları veya karla kaplı bölgeleri beyaza. Findley, Lady Flamborough'nun küçük bir modelini de yaptı ve buzulun ağzına yerleştirdi. Sonra, geriye çekildi ve eserine gururla baktı.</p>

      <p>“İşte, Santa Inez önünüzde Baylar," dedi.</p>

      <p>Biraz ilerde adamlarıyla konuşan Hollis de bunu duymuş ve onları alıp masanın yanına toplamıştı. Herkes bir süre, hiç sesini çıkarmadan adanın diyoramasını seyretti.</p>

      <p>Adanın şekli, bir yapboz bulmacanın acemice kesilmiş orta parçasına benziyordu. Çevresi bir sürü girintili çıkıntılı, karmaşık şekilli koylar ve fiyortlarla doluydu. Doğusu Macellan Boğazı'na, batısı ise Pasifik Okyanusu'na bakıyordu. 65 kilometre genişliğinde ve 95 kilometre uzunluğunda kuru bir toprak parçasıydı ve en yüksek noktası, 1.320 metre yüksekliğindeki Wharton Dağı'ydı.</p>

      <p>Kıyılarında kumsal ya da düz arazi görünmüyordu. Fazla yüksek olmayan dağların yamaçları, doğrudan buz gibi soğuk denize iniyorlardı. Eski Buzul, adanın üzerinde bir eyer gibi duruyordu. Yaz aylarında bile soğuk ve kapalı olan hava nedeniyle buzlar erimiyordu. Buzul zamanla kenarlardaki kayaların arasından ağır ağır suya doğru akıyor ve sonunda çatlayıp parçalanarak, buzdağları halinde denize iniyordu.</p>

      <p>Dünya üzerinde insana düşman olan nadir kara parçalarından biriydi. Macellan Boğazı'ndaki adalarda kimsecikler yaşamıyordu.</p>

      <p>İnsanlar yüzyıllar boyunca buralara gelmişler, artlarında sadece Kırık Boyun Yarımadası, Düzenbazlar Adası, Felaket Körfezi, Kimsesizler Adası ve Açlık Limanı gibi korkunç isimler bırakarak geriye dönmüşlerdi. Adadaki bitki örtüsü, bodur bazı ağaçlar ve çalı çırpıdan ibaretti.</p>

      <p>Findley eliyle masanın üzerindeki eserini gösterdi ve “İşte adanız böyle kısır ve tepeleri karlarla kaplı bir yer," dedi.</p>

      <p>Hollis, "Teşekkürler Bay Findley," dedi. "Bize çok yardımcı oldunuz."</p>

      <p>"Rica ederim, yardımcı olduğuma sevindim."</p>

      <p>"Pekâlâ şimdi işimize bakalım. Binbaşı Dillinger hava indirme grubuna, ben de dalış timine komuta edeceğim."</p>

      <p>Hollis durdu ve siyahlar giyinmiş, yüzlerinden kararlı oldukları anlaşılan eğitimli ve güçlü askerlerine gururla baktı. Bu adamlar, ünlü Özel Operasyon Birliği'nde görev alabilmek için bir sürü işkenceye katlanmışlardı. Dünyanın en iyi savaşçılarıydı bunlar.</p>

      <p>"Geceleyin gemi kurtarma operasyonları konusunda iyi bir eğitimimiz var arkadaşlar," diye devam etti. "Fakat burada düşman bizden çok avantajlı görünüyor. Çok iyi bir istihbarat alamadık, hava koşulları korkunç ve her an çatlayıp gemiyi ezebilecek bir buzulla karşı karşıyayız. Birkaç saat sonraki saldırıya geçmeden önce, mümkün olduğunca çok şey bilmek zorundayız. Operasyonda en küçük bir hata, kusur görüyorsanız hemen söyleyin. Başlayalım artık."</p>

      <p>Dillinger, Findley'e döndü ve "Adada insan var mı?" diye sordu.</p>

      <p>"Hayır, maden kapandıktan sonra kimse kalmadı."</p>

      <p>"Hava koşulları nasıldır?"</p>

      <p>"Genellikle yağışlıdır. Güneşi pek göremezsiniz. Isı, yılın bu zamanlarında sıfırın biraz altındadır. Sürekli rüzgâr vardır ve bazen de şiddetlenir. Rüzgârın soğuğu bir felâket, rüzgârın ardından yağmur yağması da neredeyse kaçınılmaz."</p>

      <p>Dillinger, Hollis'e umutsuzca baktı ve "Gece atlayışı zor olacak," dedi.</p>

      <p>Hollis, "Mini helikopterlerle gidip halatla iniş yaparsınız," dedi.</p>

      <p>Gunn, "Helikopter de mi getirdiniz?" diye sordu. "Onların sürat ve menzillerinin buralara kadar..."</p>

      <p>Hollis, "Nasıl geldiler, öyle mi?" diye araya girdi. "Bunlar çok özel helikopterler. Biz onlara Posta Güvercini diyoruz. Sadece bir pilot ve gövde dışında da iki kişi taşıyabilirler. Kızılötesi sistemleri ve susturuculu kuyruk rotorları vardır. On beş dakikada sökülüp takılabilirler ve bir C-140 uçağı bunlardan altı tanesini rahatça taşıyabilir."</p>

      <p>Pitt, "Başka bir sorun daha var," dedi.</p>

      <p>"Söyle."</p>

      <p>Lady Flamborough'nun radarı çalışırsa, radar profilleri ne kadar düşük olursa olsun, sizin şu güvercinleri görebilir ve size bir karşılama partisi hazırlayabilirler."</p>

      <p>Dillinger suratını astı ve "Evet böyle bir sürpriz de bekleyebiliriz tabii," dedi.</p>

      <p>Hollis Findley'e baktı. "Fiyorttan bir saldırıya geçtiğimizde, bizim aleyhimize olabilecek herhangi bir hava koşulu var mı?" diye sordu.</p>

      <p>Findley gülümsedi ve "Sizin durumunuz Binbaşı'nınkinden daha rahat olacaktır," dedi. "Kırağı dumanından yararlanabilirsiniz."</p>

      <p>"Kırağı dumanı mı? O da ne demek?"</p>

      <p>"Soğuk havanın, buzul yakınlarındaki nispeten daha sıcak suya temasıyla meydana gelen sis benzeri bulutlar. Bunlar iki ila on metre yüksekliğinde olabilirler. Biraz da yağmur olursa, dalgıç timinizi kimse göremeyecektir."</p>

      <p>Dillinger, "Hiç olmazsa birimizin şansı var," dedi.</p>

      <p>Hollis çenesini kaşıdı ve "Çok dikkatli olmalıyız," dedi. "Hava indirme operasyonu başarısız olursa işimiz çok güçleşir. Saldırının sürpriz faktörü ortadan kalkar ve yirmi dalgıç da silahlı kırk kişiye karşı fazla bir şey yapamaz."</p>

      <p>Pitt, "Adamların gemiye havadan inmeleri böyle güçlükler doğuracaksa, neden daha geriye, buzulun biraz gerisine indirmiyorsunuz?" diye sordu. "Oradan buzulun ucuna kadar gelip, iplerle güverteye inebilirler."</p>

      <p>"Hava indirme operasyonunun her şeyden önce rahat olmasını dedi Dillinger Pitt'in sözlerini onaylayarak. "Buzul tam geminin üst güvertesinin hizasında ve ona, üzerine kolayca inebileceğimiz kadar yakın."</p>

      <p>Hollis, "Evet bunu ben de düşündüm," dedi. “İtirazı olan var mı?"</p>

      <p>Gunn, "Sizin için en büyük tehlike, buzulun kendisi," dedi, “İçinde insan ağırlığıyla çökebilecek bir sürü delik olabilir. Karanlıkta onun üzerinde yürürken çok yavaş ve dikkatli olmanız gerekecektir."</p>

      <p>"Pekâlâ, başka bir şey var mı?" Hollis'in sorusuna kimse ses çıkarmadı. Albay, Dillinger'e baktı ve "Hava indirmeden, saldırı pozisyonuna kadar ne kadar zaman istiyorsun?" diye sordu.</p>

      <p>"Rüzgârın yönü ve hızını bilseydim daha kesin cevap verebilirdim."</p>

      <p>Findley, "Çoğu zaman güneydoğudan eser," dedi. "Ortalama rüzgâr hızı saatte on kilometredir, ama aniden ve kolayca yüze fırlayabilir."</p>

      <p>Dillinger bir süre, buzulun arkasında yükselen tepelere baktı. Kafasının içinde sert rüzgâr altında gerçekleşecek gece operasyonunu canlandırmaya çalıştı. Bir süre sonra başını kaldırıp baktı ve sonra kırk-kırk beş dakika bize yeter," dedi.</p>

      <p>Pitt, “İşinize karışmak istemem ama" dedi. "Hesabı iyi yapmadınız gibi geliyor bana."</p>

      <p>Findley de, "Doğru," diyerek onu destekledi. "O buzulun üstünde birkaç kez yürümüştüm. Buz sırtları ve bayırları yürümeyi çok yavaşlatır."</p>

      <p>Dillinger, sırtındaki kından uzun ve korkunç görünüşlü bir Bowie bıçağı çıkardı ve ucuyla masayı işaret edip, "Anladığıma göre, buzulun sağındaki dağın gerisine ineceğiz," dedi. "Böylece C-140 uçağımız da geminin radarına görünmeyecektir. Rüzgârın yardımıyla ki umarım istediğimiz gibi bir rüzgâr olur bu radara yakalanmayan yönlendirmeli paraşütlerimizle, dağın çevresinde yedi kilometre kadar süzülüp buzulun ön duvarının bir kilometre kadar gerisine ineceğiz. Atlayıştan buz üzerinde toplanmamıza kadar geçecek zamanı on sekiz dakika olarak düşündüm. Yirmi dakika da, buzulun kenarına varmak için gerekiyor. Son hazırlıklar için de bir altı dakika eklersek, toplam olarak tam kırk dört dakika ediyor."</p>

      <p>Giordino, "Yerinizde olsam bu süreyi iki katına çıkarırdım," dedi. "Bir tek kişinin bir yarığa düşmesi bile sizi çok geciktirecektir. Dalgıç ekibi de bu gecikmeden haberdar olmayacaktır tabii."</p>

      <p>Hollis, Giordino'ya savaş aleyhtarı birine bakar gibi ters ters baktı. "Birinci Dünya Savaşı'nda değiliz Bay Giordino. Tepeye çıkmadan önce saatlerimizi ayarlamak zorunda da değiliz. Ekiplerdeki herkesin kulağında bir mini alıcı ve kayak maskesinin içinde de bir verici mikrofonu vardır. Birimiz geciksek ya da diğerimiz erken davransak bile, telsizlerimizle konuşarak koordineli bir saldırı yapabiliriz.. . "</p>

      <p>Pitt, "Bir şey daha var," diyerek müdahale etti. "Silahlarınızda susturucu vardır herhalde değil mi?"</p>

      <p>Hollis, "Tabii ki var," dedi, "Neden soruyorsun?"</p>

      <p>"Çünkü bir silah sesi, buzulun çatlamasına ve olduğu gibi çökmesine neden olabilir."</p>

      <p>"Tamam da, teröristler bizim kadar düşünceli olmayabilirler."</p>

      <p>Giordino, "O halde onları hemen temizleyin," diye mırıldandı.</p>

      <p>Hollis soğuk ve anlamlı bir ifadeyle ona baktı, "Teröristleri esir almayı pek düşünmeyiz zaten," dedi. "Pekâlâ, eleştiriler bittiyse, başka soru var mı?"</p>

      <p>Dalış timinin lideri Richard Benning, elini kaldırdı.</p>

      <p>"Efendim."</p>

      <p>"Evet Benning."</p>

      <p>"Gemiye yüzeyden mi yoksa su altından mı yaklaşacağız?"</p>

      <p>Hollis kaleminin ucuyla geminin görüş alanı dışında, bir kara parçası arkasında kalmış küçük bir adayı diyoramada gösterdi. "Ekibimiz Posta Güvercinleri'yle bu adaya çıkacak. Bu noktayla Lady Flamborough'nun arasındaki mesafe yaklaşık üç kilometre. Hava çok soğuk olduğundan bu mesafeyi yüzemeyiz, bu nedenle kauçuk botlarla gideceğiz. Bay Finley'nin dediği gibi kırağı dumanı olursa, onlara görünmeden rahatça yaklaşabiliriz. Sis ya da duman dağılmışsa, iki yüz metre mesafede suya girecek ve geminin bordasına kadar su altından gideceğiz."</p>

      <p>"Binbaşı Dillinger'ın timi gecikirse hayalarımız donabilir efendim."</p>

      <p>Diyoramanın çevresine toplanmış askerlerden bir kahkaha tufanı koptu. Hollis de güldü ve "Ben benimkilerinin donmasını istemem doğrusu," dedi, "Binbaşı'ya biraz zaman tanır, suya ona göre gireriz."</p>

      <p>Gunn elini kaldırıp söz istedi.</p>

      <p>Hollis bıkkın bir ifadeyle, "Evet Bay Gunn?" dedi. "Yine ne var kafanızın içinde? Bir şey mi unuttum acaba?"</p>

      <p>"Bir hususu merak ettim Albayım. Teröristler saldırının kokusunu alır da size bir tuzak hazırlarlarsa nasıl haberiniz olacak?"</p>

      <p>"Uçaklarımızdan birinde, gelişmiş elektronik gözetleme sistemleri vardır. Bu uçak, Lady Flamborough'nun yedi mil üzerinde daireler çizerek uçacak ve teröristlerin telsiz konuşmalarını dinleyecek. Adamlar, bir Özel Operasyon birliğinin kendilerine doğru geldiğini hissettikleri an bağırmaya başlayacaklardır, bundan kuşkunuz olmasın. Teröristlerin bu tür bir mesajını alan uçak, bizi hemen haberdar edecektir."</p>

      <p>Pitt elini gelişigüzel sallayıp söz istedi.</p>

      <p>"Evet, Bay Pitt?" dedi Hollis.</p>

      <p>'NUMA ekibini unutmadınız umarım."</p>

      <p>Hollis, "Hayır, tabii ki unutmadım," dedi ve jeologa döndü. "Bay Findley şu eski ve terk edilmiş maden ocağı neredeydi?"</p>

      <p>Findley, "Orası sizinle ilgili olmadığı için işaret etmedim," dedi. "Ama istiyorsanız işte şurada." Bunu söylerken, bir kibrit kutusunu, buzul ve fiyordu gören bir tepenin yamacına yerleştirdi. "Burası buzulun ucu ve gemiden yaklaşık olarak iki buçuk kilometre uzaklıkta."</p>

      <p>Hollis, Pitt'e döndü, "İşte burada olacaksınız. Bize oradan gözcülük de yapabilirsiniz isterseniz."</p>

      <p>Giordiono, "Ne gözetleme noktası ama" diye söylendi. "O karanlıkta ve yağmur altında kendi ayaklarımızı görebilirsek şükredelim."</p>

      <p>Pitt başını salladı ve "Çok rahat bir yer olmalı orası," diye espri yaptı. "Sobayı yakar ve piknik bile yapabiliriz belki."</p>

      <p>Hollis, "Daha ne istiyorsunuz işte, mis gibi yer," dedi ve dudaklarını büzüp başını iki yana sallayarak adamlarına döndü. "Evet, arkadaşlar, bu kadar gevezelik yeter. Görevimizi yapalım ve o insanları bir an önce kurtaralım."</p>

      <p>Giordino, "Evet gidin de onları kurtarın bu hayattan," diye mırıldandı.</p>

      <p>"Ne dedin sen?"</p>

      <p>"Al, seçkin bir birliğin içine yer almanın büyük bir şeref olduğunu söylüyor da," dedi Pitt.</p>

      <p>Hollis, Giordino'ya ters ters baktı. "Özel Operasyon Birlikleri'nde şeref üyeliklerine yer yok, sivillere yer yok." Sonra Dillinger'a dönerek, “İznim olmadan NUMA'dan herhangi biri gemiye çıkacak olursa, onu hemen vurun. Bu bir emirdir," dedi.</p>

      <p>Dillinger, "Memnuniyetle," diyerek sırıttı.</p>

      <p>Giordino omuzlarını silkti ve "Bu adamlar da öfkelerini çok açık bir şekilde gösteriyorlar," diye mırıldandı.</p>

      <p>Fakat Pitt, Albay’ın durumunu anlayabiliyordu. Adam, yaşları henüz yirmi beşi geçmemiş bu güçlü kuvvetli, çok iyi eğitim görmüş, mükemmel birer savaşçı olan askerlerden sorumluydu ve onların komutanıydı. Üzerinde büyük bir yük vardı ve görevini yerine getirmekten başka bir şey düşünmüyordu.</p>

      <p>Askerlerin sert yüzlerine bakarken, 'Acaba birkaç saat içinde bunlardan hangileri ölecek?' diye düşünmekten kendini alamadı.</p>
    </div>
  </div>
</body>
</html>
