<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>36</h2>

      <p>Kaptan Oliver Collins, köprüdeki barometreye parmağının ucuyla vurdu ve sahilden gelen ışıklarda belli belirsiz görünen ibreye bakıp içinden küfretti; hava güzel olacaktı. Fırtına olsa, geminin limandan çıkamayacağını biliyordu. Çok iyi bir denizciydi ama denizi tanıdığı gibi insanları tanıdığı pek söylenemezdi.</p>

      <p>Süleyman Aziz Ammar, denizde saatte doksan mil esen bir fırtına kopsa bile Lady Flamborough'ya limandan çıkış emri verebilecek karakterde bir adamdı. Kaptan köprüsü pencerelerinin gerisinde, kaptanın koltuğuna oturdu, alnından çenesine süzülen terleri sildi.</p>

      <p>Sıcak ve nemli havada, yüzündeki maske ve ellerindeki eldivenler ona büyük sıkıntı veriyordu. Ama onları kullanmak zorundaydı. Bir şey olur da kaçmak zorunda kalırsa, uluslararası istihbarat teşkilatları, yüzünü gören birini bulamayacaklar ve ellerinde eldiven olduğu için de parmak izlerini alamayacaklardı.</p>

      <p>Adamlarından biri dümene geçmiş, karanlık köprüde ona bakıyordu, iki kişi de kaptan köprüsünün kapılarını tutmuşlar ve silahlarını, dümencinin yanında duran Collins ve Finney'ye doğrultmuşlardı.</p>

      <p>Sular yükselmiş, çapanın zincirlerini gererek geminin, burnu liman çıkışına bakacak şekilde dönmesine neden olmuştu. Ammar, dürbünü gözlerine götürüp, limanı ve rıhtım bölgesini bir kez daha taradı ve telsize konuşurken, Finney'ye işaret etti.</p>

      <p>"Hadi başla. Mürettebatı uyar ve gemiyi harekete geçir hemen."</p>

      <p>Finney öfkeden çıldıracak gibiydi, yardım umar gibi Collins'e baktı, fakat Kaptan çaresizce omuzlarını silkerek yapacak başka bir şeyleri olmadığını belirtince, demir alma emrini verdi.</p>

      <p>Çapa, üzerinden çamurlu dip suları süzülerek karanlık sulardan çıktı ve yuvasına yerleşti. Dümenci, dümen başındaydı, ama henüz dümeni tutmamış, biraz geride duruyordu. Modern gemilerde dümen ancak kötü hava koşullarında ve kılavuz kaptan denetiminde limanlara girişlerde elle kullanılırdı. Şu anda gemiyi, otomatik kontrol sistemine fiber optiklerle bağlanmış bir kontrol panelinden Finney yönetiyor, bir yandan da radarı kontrol ediyordu.</p>

      <p>Gemi limandan çıktıktan sonra, dümen kontrolü ve dümen, otomatiğe bağlanıyordu. Köprü telsizinden baş makiniste 'yarım yol ileri' komutu vermek artık gereksiz olsa da, yılların getirdiği alışkanlıkla yine de veriliyordu.</p>

      <p>Yalnızca karşı kıyıdaki ışıkları gölgelediğinde, o da sadece hatları fark edilecek şekilde görülebilen Lady Flamborough şimdi, kalabalık limanda kimseye görünmeden yavaşça ilerliyordu. Dizel motorların gürültüsü çok hafif duyulurken, büyük bronz pervaneler suları karıştırıp gemiyi itiyordu.</p>

      <p>Karanlığın içinde mezar taşları arasından süzülen bir hayalet gibi ilerleyen gemi, demir atmış diğer gemi ve tekneler arasından geçip limanın ağzına doğru seyrediyordu. Ammar, komünikasyon odasını aradı ve "Bir şey var mı?" diye sordu.</p>

      <p>Uruguay karakol botlarının frekanslarını kontrol etmekte olan adamı, "Hayır," diye cevap verdi. "Henüz bir şey yok."</p>

      <p>"Herhangi bir sinyal alırsan buradaki hoparlöre ver, tamam mı?"</p>

      <p>"Tamam, anlaşıldı."</p>

      <p>Finney, "Tam önümüzde rotamızı çapraz kesen bir tekne var," dedi. "Ona yol vermemiz gerekiyor."</p>

      <p>Ammar, tabancasının namlusunu Finney'nin ense köküne dayadı ve "Rota ve hız değişmeyecek," dedi. Sesinden, kararlı olduğu belli oluyordu.</p>

      <p>"Onlarla çarpışma rotasındayız. Gemimizde ışık yok, bizi göremezler. "</p>

      <p>Ammar sesini çıkarmadı ve sadece namluyu ense köküne biraz daha bastırdı.</p>

      <p>Şimdi tekneyi daha iyi görebiliyorlardı; büyükçe bir yattı bu. Collins onun boyunu kırk, enini de sekiz metre tahmin etti. Çok güzel bir yattı ve ışık içindeydi. Teknede bir parti vardı; gruplar halinde toplanmış, konuşup gülüşen ya da dans eden insanlar görülüyordu. Teknenin radar anteninin dönmediğini gören Collins, birden ne yapacağını şaşırdı.</p>

      <p>"Düdük çalalım," diye bağırdı. "Vakit varken kendilerini kurtarsınlar."</p>

      <p>Ammar onu duymamış gibiydi. Çarpışmalarına çok az kalmıştı. Yattaki insanlar ve dümenci, üzerlerine gelen çelik gemiyi görmüyorlardı. Collins, "Vahşet bu!" diye bağırdı. "Katliam bu!"</p>

      <p>Lady Flamborough'nun burnu, yatın sancak tarafına büyük bir gürültüyle çarptı. Koca geminin kaptan köprüsünde bulunanlar sadece yerlerinde biraz sallanırlarken, küçük tekne ikiye bölünmüş ve hemen batmaya başlamıştı.</p>

      <p>Gemi çarpar çarpmaz yat balyoz darbesiyle parçalanan bir oyuncak gibi un ufak olmuştu.</p>

      <p>Kaptan Collins köprü üzerinden manzarayı izlerken, bayılacağını sandı. Çarpma sonucu denize yuvarlanan ve boğulan insanların çığlıkları yürek parçalayıcıydı. Geminin dümen suyu, birkaç saniye içinde teknenin parçaları ve cesetlerle dolmuştu.</p>

      <p>Yattan suya düşenlerin bir kısmı yüzerek kurtulmaya çalışıyor, yaralananlar da yatın parçalarından birine yapışıp kurtulmayı umut ediyorlardı. Birkaç dakika sonra, gecenin karanlığında görülmez oldular.</p>

      <p>Finney öfkeden kudurmak üzereydi, daha fazla dayanamadı ve Ammar'ın yüzüne tükürüp, "Seni cani orospu çocuğu!" diye bağırdı.</p>

      <p>Ammar, onun bu davranışına kızmamış gibiydi. Tabancayı Finney'nin ensesinden çekerken, "Her şey Allah'ın emri!" dedi. "Kanaldan çıkar çıkmaz bir-beş-beş rotaya dön ve otomatik pilota bağla."</p>

      <p>Collins güneş yanığı yüzü griye dönmüş olarak Ammar'a baktı. "Tanrı aşkına, deniz kurtarmaya haber ver de şu zavallıları kurtarsınlar bari."</p>

      <p>"Haberleşme yok."</p>

      <p>"Haberi kimin verdiğini bilmelerine gerek yok, sadece söyle."</p>

      <p>Ammar başını iki yana salladı. "Kazayı haber verirsek, bir saat içinde güvenlik güçleri araştırmaya başlayacaklardır. Kaçtığımız hemen anlaşılacak ve izlemeye alınacağız. Özür dilerim Kaptan, ama Punta del Este ile aramızdaki mesafeyi mümkün olduğunca açmalıyız. Bunu yapamam."</p>

      <p>Collins içinden kabaran öfke sellerini kontrol altında tutmaya çalışarak Ammar'a baktı. "Gemimi bırakman için sana ne ödenmesi gerekiyor?"</p>

      <p>"Sen ve mürettebatın emirlerimi dinlerseniz kimseye zarar gelmez.</p>

      <p>"Ya yolcularımız? Başkan Hasan ve de Lorenzo ile yanındakiler? Onlara ne yapacaksınız?"</p>

      <p>"Sonunda istediğimizi alacak ve onları serbest bırakacağız tabii. Ama önümüzdeki on saat içinde ellerini biraz kirletecekler."</p>

      <p>"Onları para için rehin mi tutacaksınız? Hayır, bunu yapmazsınız."</p>

      <p>Ammar onunla eğleniyormuş gibi gülümsedi ve "Siz sadece Kaptan değil, aynı zamanda düşünceleri okumakta usta bir müneccimsiniz de aynı zamanda," dedi.</p>

      <p>"Adamlarının Ortadoğulu olduklarını anlamak için antropolog olmaya gerek yok. Benim tahminime göre Mısırlıları öldüreceksiniz.</p>

      <p>Ammar, insanın sinirlerini ayağa kaldıracak bir şekilde gülümsedi. “İnsanların kaderini Allah belirler. Ben sadece aldığım emirleri uygularım."</p>

      <p>"Nenden geliyor bu emirler?"</p>

      <p>Ammar cevap vermeden önce, köprü hoparlöründen, "Randevu yaklaşık Sıfır-İki-Otuz Komutan," diyen bir ses duyuldu.</p>

      <p>Ammar elindeki telsiz cihazına mesajı aldığını teyit ettikten sonra, Collins'e döndü, "Artık konuşacak zamanımız yok, Kaptan. Sabah olmadan önce yapılacak çok işimiz var," dedi.</p>

      <p>Collins, "Gemime ne olacağını bilmek istiyorum. Bu benim doğal hakkım," diye diretti.</p>

      <p>Ammar, dalgın bir tavırla, "Tabii, tabii hakkın," diye mırıldandı. "Yarın gece bu zamanlar, uluslararası haber servisleri, Lady Flamborough'nun kaybolduğunu ve battığının sanıldığını tüm dünyaya duyuracaklardır."</p>
    </div>
  </div>
</body>
</html>
