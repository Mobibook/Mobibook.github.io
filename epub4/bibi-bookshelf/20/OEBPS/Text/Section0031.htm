<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>33</h2>

      <p>Lady Flamborough güneşin son ışıklarıyla birlikte, küçük Punta del Este limanına süzülerek girdi. Güneyden esen hafif rüzgâr, kıç taraftaki İngiliz bayrağını hafif hafif dalgalandırıyordu.</p>

      <p>Çok güzel dizayn edilmiş harika bir İngiliz gemisiydi bu. Gövdesi siyaha, üst güverte ve kamaralar beyaza boyanmıştı. Bazı bölümler ise, açık mavi ve pembe renkleriyle âdeta göz alıyordu.</p>

      <p>Yeni kuşak küçük gezi gemilerinden olan Lady Flamborough, metrelik boyuyla lüks bir yat görünümündeydi, ama yat denemeyecek kadar da büyüktü kuşkusuz. Elli tane geniş kamarası vardı ve sadece yüz yolcu alabiliyordu. Bu yolcuların her birine de bir servis elemanı veriliyor ve herkesin rahat etmesi sağlanıyordu.</p>

      <p>Ancak bu seferinde gemi Portoriko'daki San Juan limanından Punta del Este limanına yolcusuz gelmişti.</p>

      <p>Esmer kılavuz kaptan, "İki derece iskele," dedi.</p>

      <p>Dümenci, “İki derece iskele," diye tekrarladı.</p>

      <p>Kılavuz kaptan haki gömlek ve şort giymiş, gözlerini limanın sularına dikmişti. "Yavaşça sancağa döndür ve Sıfır-sekiz-sıfır'da tut."</p>

      <p>Dümenci, emri tekrarladı ve gemi ağır ağır yeni rotasına girdi. Limanda, rengârenk bayrak ve flamaları hafif rüzgârda dalgalanan bir sürü yat ve gezi gemisi vardı. Bunlardan bazıları, ekonomi konferansına gelen yabancı delege ve yetkilileri ağırlamak üzere kiralanmışlardı, diğerleri ise tatilcilere aitti.</p>

      <p>Kılavuz kaptan, demir atma noktasına gelmeden yarım kilometre önce makineleri stop ettirdi. Lüks gemi, şimdi sakin sularda ağır ağır ilerliyor ve demir atma noktasına doğru yaklaşırken sürati de gittikçe düşüyordu.</p>

      <p>Bir süre sonra kılavuz kaptanın, "Pozisyonumuz tamam," diyen sesi duyuldu. "Demir atabiliriz."</p>

      <p>Kocaman çapanın zinciri salınıp baş taraftan sulara gömülmesi ile birlikte geminin kıçı hafifçe kaydı. Demir su tabanına yerleşince, zincirin boşu alındı ve kılavuz kaptanın emriyle makineler stop etti.</p>

      <p>Beyaz üniforması içinde dimdik duran, uzun boylu, zayıf bir adam olan Kaptan Oliver Collins, kılavuz kaptanı başıyla selamlayıp teşekkür etti ve elini uzattı. "Her zamanki gibi mükemmel bir kılavuzluk, Bay Campos." Kaptan Collins, kılavuz kaptanı yirmi yıldır tanıyordu, ama en yakın arkadaşlarına bile ilk isimleriyle hitap etmezdi.</p>

      <p>Campos sigaradan kahverengiye dönmüş dişlerini göstererek güldü ve "Boyu otuz metre daha uzun olsa buraya zor yanaştırırdım," dedi. Konuşması, İspanyol'dan ziyade İrlandalı aksanına çalıyordu. "Rıhtıma yanaşamadığımız için üzgünüm Kaptan, ama açıkta demir atma emri aldım."</p>

      <p>Collins, "Güvenlik önlemleri nedeniyle sanırım," dedi.</p>

      <p>Campos sönmüş olan purosunu yaktı ve "Bu toplantılar yüzünden bütün ada altüst oldu," dedi. "Güvenlik kuvvetlerine baksan, sanki her ağacın arkasında bir suikastçı var sanırsın."</p>

      <p>Collins kaptan köprüsünün penceresinden, Güney Amerika'nın bu ünlü tatil beldesine baktı. "Şikâyet etmeye hakkım yok. Gemimiz, konferans süresince Meksika ve Mısır Cumhurbaşkanlarını ağırlayacak."</p>

      <p>Campos, "Öyle mi?"dedi fısıltıyla. "Demek bunun için gemiyi sahilden uzakta demirlettiler."</p>

      <p>Collins, "Kamarama geçelim de sana bir içki ikram edeyim," dedi. "Ama bir dakika, akşam yemeği zamanı geliyor, beraber yer miyiz?"</p>

      <p>Campos başını iki yana salladı. "Davetine teşekkürler Kaptan. Ama limana baksana, her yer tekne dolu, yeni bir iş çıkabilir. Başka zaman yeriz."</p>

      <p>Kılavuz kaptan, gemiye verilen rehberlik hizmeti için gerekli kâğıtları doldurup Collins'e uzattı ve imzalattı. Sonra köprünün arka penceresinden geminin pırıl pırıl güvertelerine baktı. "Bir gün tatile çıkacak ve bu gemiye yolcu olarak bineceğim," dedi.</p>

      <p>Collins, "Ne zaman tatile çıkacağını bana haber ver," dedi. "Şirketin, seni misafir etmesini sağlayabilirim."</p>

      <p>"Çok teşekkür ederim. Karım bunu duyunca artık tatile çıkana kadar peşimden ayrılmaz, eminim."</p>

      <p>"Bu bana zevk verecektir Bay Campos. Ne zaman istersen."</p>

      <p>Kılavuz botu gemiye yanaştı ve Carlos merdivenden inip ona atladı. Liman dışına doğru uzaklaşırken, elini tekrar salladı ve gelen yeni bir gemiye kılavuzluk etmek üzere görevine döndü.</p>

      <p>Collins'in yardımcısı, Birinci Subay Michael Finney, "Harika bir seyahat oldu bu," dedi. "Tüm mürettebat gemide ve hiç yolcu yok. Yolda geçirdiğimiz şu altı gün krallar gibi yaşadık."</p>

      <p>Firma kurallarına göre, tüm gemi subaylarının yolculuk sırasında yolcuları mümkün olduğunca eğlendirmeleri, oyalamaları gerekiyordu ki, Finney bu işten hiç hoşlanmıyordu. İyi bir denizciydi. Yemeklerini arkadaşlarıyla yemeyi tercih ediyor ve sık sık gemi teftişine çıkıp, yolcuların yemek salonundan uzak durmaya çalışıyordu. Geniş göğüslü, iriyarı bir adamdı.</p>

      <p>Collins, "Yolcularla sohbet etmenin zevkine varamamış gibi bir halin var," diyerek güldü.</p>

      <p>Finney, yüzünü buruşturdu. "Her zaman aynı aptalca soruları sormalarından bıktım usandım."</p>

      <p>"Yolcularımıza karşı nazik ve saygılı olmak zorundayız Bay Finney. Özellikle önümüzdeki günlerde çok dikkatli olman gerekiyor. Gemimizde çok önemli yabancı lider ve devlet adamları olacak."</p>

      <p>Finney cevap vermedi ve gözlerini, sahildeki modern yüksek binalara çevirdi. "Ne zaman gelsek, yeni bir otel diktiklerini görüyoruz burada," dedi.</p>

      <p>"Sen Uruguay'da doğmuştun, değil mi?"</p>

      <p>"Evet, Montevideo'nun batısında doğmuşum. Babam bir Belfast makine şirketinin buradaki temsilcisiydi."</p>

      <p>"Memleketine gelmek seni sevindirmiş olmalı."</p>

      <p>"Pek sayılmaz. On altı yaşımdayken, maden cevheri taşıyan Panama bandıralı bir yük gemisine tayfa yazılıp memleketimden ayrıldım. Annem ve babam öldüler. Çocukluğumdan hiç kimse kalmadı." Sustu ve başıyla pencereyi işaret etti, “İşte, Allahın cezası gümrükçülerle, göçmen bürosunun adamları geliyor."</p>

      <p>Collins, "Önemi yok," dedi. "Yolcumuz yok ve mürettebat da karaya çıkmayacağından işimiz çabuk bitecektir."</p>

      <p>"Sağlık müfettişleri en belalıları."</p>

      <p>"Muhasebeciye haber ver Bay Finney. Sonra da onları kamarama getir."</p>

      <p>"Özür dilerim efendim, ama bu biraz fazla değil mi? Yani basit memurları kaptan kamarasına davet etmek..."</p>

      <p>"Olabilir, ama limanda kalacağımız süre içinde, bürokrasiyle başımızın derde girmesini istemiyorum. Onlara her zaman işimiz düşebilir."</p>

      <p>"Başüstüne efendim."</p>

      <p>Gümrük ve göçmen bürosu memurlarını getiren tekne Lady bordasına yanaştığında akşam karanlığı çökmüştü. O sırada geminin lambaları yandı ve her taraf pırıl pırıl aydınlandı. Kentin ışıkları ve diğer gemilerin arasında, demir atmış Lady Flamborough mücevher kutusunda bir elmas gibi parıldıyordu.</p>

      <p>Gemi merdiveninden güverteye çıkan Uruguaylı memurlar, Finney tarafından karşılandılar ve kaptanın kamarasına götürüldüler. Collins gelen beş kişiyi, kapısından bakarak incelemiş ve çok dikkatli bir adam olduğundan bazı gariplikler sezinlemişti. Adamlar üniformalı olmalarına karşın, beşincisi tulum giymiş ve başındaki geniş kenarlı hasır şapkayı da gözlerinin üzerine kadar çekmişti.</p>

      <p>Adam başı öne eğik, önündeki adamın ayaklarına baka baka yürüyordu. Kapının önünde Finney içeriye girmeleri için kenara çekilip durdu.</p>

      <p>Collins, “İyi akşamlar, baylar," dedi. "Lady Flamborough'ya hoş geldiniz. Ben, Kaptan Oliver Collins."</p>

      <p>Adamlar seslerini çıkarmadan öylece duruyorlardı. Collins ve Finney şaşkın şaşkın birbirlerine baktılar. Sessiz geçen birkaç saniyeden sonra tulum giymiş olan adam bir adım öne çıktı ve üzerindeki tulumu sıyırıp attı; tulumun altından, Collins'in giydiği üniformanın benzeri bir üniforma çıkmıştı. Sonra, başındaki hasır şapkayı tutup attı ve yine Collins'in şapkasına benzeyen kaptan şapkasını başına geçirdi.</p>

      <p>Her zaman sakin ve soğukkanlı olan Collins, bu kez gafil avlanmış ve şoke olmuştu. Sanki aynaya bakıyordu; karşısındaki adam sanki ikiz kardeşiydi.</p>

      <p>"Sen de kimsin?" diye sordu Collins. "Neler oluyor burada?"</p>

      <p>Süleyman Aziz Ammar sırıtarak ona baktı ve “İsmimi bilmenize gerek yok Kaptan," dedi. "Geminizin kumandasını ben devralıyorum."</p>
    </div>
  </div>
</body>
</html>
