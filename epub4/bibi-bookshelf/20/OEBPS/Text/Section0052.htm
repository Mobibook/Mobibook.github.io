<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>54</h2>

      <p>Patlamanın sesi, boğuk bir gökgürültüsüne benziyordu. Buzulun ön cephesi sarsılır gibi oldu ve garip birtakım sesler duyuldu. Fakat hiçbir şey olmadı. Buzulun uç kısmındaki buzdan duvar, olduğu gibi dimdik duruyordu.</p>

      <p>Patlamalar çatlağın sekiz ayrı yerinde olacaktı, fakat Binbaşı Dillinger ve adamları, yedi patlayıcıyı bulup etkisiz hale getirmişler, sekizinciyi, vakit kalmadığı için bırakmışlardı.</p>

      <p>Boğuk patlama sesi, Pitt ve Gunn lokomotifin kazanını yakmaya çalışan iki teröriste doğru yaklaşırken geldi. Teröristler de sesi duydular ve birbirlerine bakıp, Arapça bir şeyler konuştular. Sonra güldüler ve işlerine döndüler.</p>

      <p>Gunn, "Bu herifler patlamanın nedenini biliyorlar sanki," diye fısıldadı.</p>

      <p>Pitt sesini iyice alçaltıp, "Hafif bir patlamaya benziyordu," dedi.</p>

      <p>"Buzulda herhangi bir hareketlenme belirtisi yok. Olsaydı, deprem oluyormuş gibi sarsıntılar hissederdik ayaklarımızın altında."</p>

      <p>Pitt arkasında kömür vagonuyla, beş tane maden cevheri vagonu bağlı olan küçük lokomotife baktı. Büyük fabrikalarda ve maden bölgelerinde kullanılan güçlü, dayanıklı, bacası uzun, fakat kendisi normal boyutların biraz altında olan bir makineydi bu. Makinist yerinde o eski trenlerdeki gibi lombara benzeyen yuvarlak pencereleri vardı.</p>

      <p>Arkadaşına baktı ve "Hadi gidelim dostum," diye fısıldadı. "Şu makinistle ateşçisine biraz destek verelim ha, ne dersin?" Gunn ona baktı ve başını anladığını belirten bir ifadeyle sallayarak trenin arkasından öbür tarafına geçti, iki yandan, maden vagonlarını kendilerine siper ederek lokomotife yaklaştılar. Makinist odası, yanan kazanın ateşiyle aydınlanmıştı. Pitt diğer yandaki arkadaşına baktı ve beklemesini işaret etti.</p>

      <p>Arap makinist bazı kolları kaldırıp indiriyor ve kazandaki buhar basıncını kontrol ediyordu. Diğeriyse, arkadaki kömür vagonundan aldığı kürek dolusu kömürleri kazanın içine boşaltmaktaydı. Bir ara durup, alnındaki terleri sildi ve kazanın yeterince ateşlendiğini görünce küreğin ucuyla kapağı kapattı. Kazanın ışığı gitmiş ve lokomotifin içi iyice loş hale gelmişti.</p>

      <p>Pitt, Gunn'a baktı ve makinisti işaret etti. Gunn başını salladı ve lokomotifin basamakları yanındaki demir çubuklara tutunup makinist odasına daldı. Pitt ondan önce davranmış ve bir anda ateşçinin yanında belirip gülümsemişti. “İyi günler bayım."</p>

      <p>Arap şaşkın gözlerle ona bakıp, daha ne yapması gerektiğine karar veremeden, Pitt onun elindeki küreği kaptı ve havaya kaldırıp adamın başına indiriverdi. Makinist de, arkasına dönmeye çalışırken Gunn'ın ağır silahının susturucusundan çenesine aldığı korkunç bir darbeyle döşemeye yığılıp hareketsiz kaldı.</p>

      <p>Gunn dışarda başka adam olup olmadığını anlamak için çevreye bakınırken, Pitt iki adamı tutup, bellerinden aşağısı lokomotifin içinde kalacak şekilde iki yan pencereden dışarıya sarkıttı. Baygın adamlar öylece duruyorlardı. Onların yıkılmadan duracaklarına emin olduktan sonra Pitt, başını çevirdi ve lokomotifin kumandaları olan bir sürü vana, kol ve borulara bakmaya başladı.</p>

      <p>Gunn onun düşünceli halini görünce, başını iki yana salladı ve "Bunu yapamayacaksın işte," diyerek sırıttı.</p>

      <p>Pitt kızmış gibiydi. "Bir Stanley buharlısını çalıştırıp sürmesini biliyorum," dedi.</p>

      <p>"Nedir o söylediğin şey?"</p>

      <p>Pitt, "Antika bir otomobil," dedi. "Şu kazanın kapağını biraz aç da, şuradaki yazıları okuyabileyim."</p>

      <p>Gunn kazanın kapağını açtı ve sonra ellerini uzatıp ısıttı. "Biraz çabuk olsan iyi olur. Burada Las Vegas'taki ışıklı reklam panoları gibi parlıyoruz."</p>

      <p>Pitt kollardan birini aşağıya indirince, lokomotif hafifçe öne doğru hareket etti, "Pekâlâ, bu frenmiş. Sanırım kolların fonksiyonlarını anladım. Şimdi beni iyi dinle. Cevher kırma fabrikasından geçerken hemen aşağıya atla ve içeriye kaç."</p>

      <p>"Tren ne olacak peki?"</p>

      <p>Pitt sırıtarak ona baktı. "Bu gülle ekspres hiçbir yerde durmaz dostum."</p>

      <p>Hareket kolu üzerindeki mandalı serbest bıraktı ve kolu ileriye itti. Sonra, buhar kolu üzerindeki mandalı açtı. Lokomotif yavaşça hareket etti ve arkadaki cevher vagonlarının gürültüsü duyuldu. Buhar kolunu sonuna kadar itince, tekerlekler önce boşlukta döner gibi süratle dönmüş ve sonra raylara oturup treni hareket ettirmişlerdi.</p>

      <p>Maden ocağının yemekhanesinin önünden geçerlerken, teröristlerden biri dışarıya çıktı ve onları selamlamak ister gibi elini kaldırdı, fakat lokomotifin yan pencerelerinden sarkmış iki arkadaşını görünce hemen indirdi ve bağırarak içeriye koştu.</p>

      <p>Tren binanın önünden geçinceye kadar, Pitt ve Gunn kapı ve pencerelere birkaç mermi göndermişlerdi. Lokomotif birkaç saniye içinde binayı geçip cevher kırma fabrikasına doğru yol almaya başladı. Pitt yere baktı ve hızlarının, on beş ile yirmi kilometre arasında olduğunu tahmin etti.</p>

      <p>Pitt tren düdüğünü çalan kolu aşağıya çekti ve cebinden çıkardığı bir iple bağladı. Tren şimdi, düdüğünü sürekli çalarak hızla yol alıyordu. Pitt arkadaşına baktı ve o gürültüde sesini duyuracak şekilde, "Atlamaya hazırlan," diye bağırdı.</p>

      <p>Gunn ona cevap vermedi. Sanki çok büyük bir hızla gidiyorlarmış ve atlayacağı yer de bin metre aşağıdaymış gibi, korkulu gözlerle yerdeki çakıl taşlarına bakıyordu.</p>

      <p>Pitt, "Şimdi!" diye bağırdı.</p>

      <p>Yere atlayıp, bir süre sendeleyerek koştuktan sonra dengelerini buldular. Fakat hiç durmadılar ve trenle birlikte koşmayı sürdürdüler. Birkaç saniye sonra maden cevheri kırma tesisinin merdivenlerinden atladılar, sendeleyip kapının girişinde yere kapaklandılar.</p>

      <p>Pitt'in ilk gördüğü kişi, elindeki silahın namlusunu yukarıya çevirmiş olarak başına dikilen Giordino oldu. Arkadaşı sırıtarak ona baktı ve "Senin barlardan böyle atıldığını çok gördüm," dedi. "Ama bir trenden bu şekilde fırlatıldığını ilk kez görüyorum. O silah sesleri neydi öyle?"</p>

      <p>Pitt doğrulup ayağa kalktı ve "Biz ateş ettik," dedi.</p>

      <p>"Gelenler var mı?"</p>

      <p>Pitt, "Biraz sonra çevremizi sararlar," diye cevap verdi.</p>

      <p>"Bize ateş ederken dikkatli olmaları gerekiyor, yoksa helikopterlerine zarar verebilirler, öyle değil mi?"</p>

      <p>"Evet, bu avantajdan yararlanmalıyız."</p>

      <p>Findley sıkıca bağladığı iki teknisyeni ve nöbetçiyi gösterip, "Bunları nereye koyalım?" diye sordu.</p>

      <p>Pitt, "Yer onlar için daha emniyetli," diye cevap verdi. Sonra çevresine bakındı ve "Al, sen ve Findley çevrede bulabildiğiniz ne kadar eşya, malzeme varsa, şu koca kırma makinesine yığın ve onu bir kaleye dönüştürün," dedi. "Ben ve Rudi onları mümkün olduğunca oyalamaya çalışacağız."</p>

      <p>"Kale içinde kale," dedi Findley.</p>

      <p>"Bu büyüklükte bir binayı savunmak için normalde yirmi adam gerekir," dedi Pitt. "Teröristler helikopterlerini sağlam olarak ele geçirmek isteyeceklerdir. Bunun için de ön kapıdan hepsi birden saldırmayı düşünebilirler. Biz, pencerelerden mümkün olduğunca iyi bir savunma yapabilir ve bir bölümünü safdışı bırakabiliriz."</p>

      <p>Giordino, "Şimdi, Alamo kalesindeki Davy Crockett'in duygularını daha iyi anlıyorum," dedi.</p>

      <p>Findley ve Giordino, ellerine geçen her şeyi koca makinenin üzerine yığıp, onu sağlam bir kaleye dönüştürmeye çalışırlarken, Pitt ve Gunn da binanın karşı köşelerindeki pencereleri kale burçlarına çeviriyorlardı. Dağın diğer tarafından güneşin ışıkları sızmaya başlamıştı. Neredeyse her taraf aydınlanmıştı.</p>

      <p>Pitt'in içindeki huzursuzluk henüz kaybolmamıştı. Buradaki Araplara karşı koyabilir ve onların kaçmalarını engelleyebilirlerdi, ama gemideki teröristler Özel Tim'i safdışı bırakıp madene geldikleri takdirde işleri bitmiş demekti. O kadar çok insana karşı ellerinden bir şey gelmezdi.</p>

      <p>Başını uzattı ve gittikçe hızlanarak uzaklaşan trenin arkasından baktı. Bazı yerlerde, tekerleklerin altından kıvılcımlar sıçrıyordu. Maden cevheri taşımakta kullanılan küçük vagonlar, daracık demiryolu üzerinde sallanıyor, sağa sola yalpalıyorlardı. Lokomotif uzaklaştıkça, düdüğünün çirkef çığlığı, keder dolu feryatlara dönüşüyordu.</p>
    </div>
  </div>
</body>
</html>
