<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>32</h2>

      <p>Hala, kimsenin yardımını istemeden, koltuk değnekleriyle ağır ağır konuşma yapacağı salona doğru ilerlerken, tüm delegeler onu alkışlamaya başladılar. Hala, kürsüye geçti ve sakin bir tavır ve güçlü, ikna edici bir sesle konuşmaya başladı. Duygu yüklü bir dille din adına masum insanların öldürülmesine bir dur demek gerektiğini söyleyince bütün salon alkıştan yıkıldı. Fakat bazı hükümetlerin, terör eylemlerine göz yumduğunu söylerken, delegelerden birkaçının, yerlerinde rahatsız olmuş gibi hafifçe kımıldandıkları gözden kaçmadı.</p>

      <p>İskenderiye Kütüphanesi'nin yakında bulunacağını açıkladığında, koca BM Genel Kurul salonunda mırıltılar duyuldu. Sonra son bombayı patlattı ve Ahmed Yezid'in kendisine suikast girişiminde bulunduğunu söyledi.</p>

      <p>Hala, BM Genel Sekreterliği makamına seçimle geldiğini ve ancak delegelerin isteğiyle ayrılacağını, kimsenin onu korkutamayacağını söyledi. Kürsünün yan tarafına geçerken bileğindeki alçı göründü ve büyük bir alkış tufanı koptu.</p>

      <p>ABD Başkanı, uzaktan kumanda aletine basıp televizyonu kapatırken, "Çok cesur bir kadın," diye mırıldandı. "Bizim kabinede olmasını çok isterdim."</p>

      <p>Senatör Pitt, "Çok güzel konuştu," dedi. "Yezid'i mahvetti ve İskenderiye Kütüphanesi'nin araştırılması konusunu iyi bağladı."</p>

      <p>"Evet, iki konuda da istediğimizi yaptı."</p>

      <p>"Onun, Mısır Cumhurbaşkanı Hasan'la görüşmek için Uruguay'a gideceğini biliyorsunuz, değil mi Sayın Başkan?"</p>

      <p>Başkan başını salladı. "Dale Nichols, onunla uçakta yaptığınız konuşmayı anlattı." Başkan Oval Ofis'teki masasının başında oturuyordu. "Araştırmalar nasıl gidiyor?"</p>

      <p>"Bilgisayar merkezi bölgeyi bulmaya çalışıyor."</p>

      <p>"Bir umut var mı peki?"</p>

      <p>Senatör başını iki yana salladı. "Henüz bir şey yok. Dört gün önceki yerimizde sayıyoruz."</p>

      <p>"Çalışmaları hızlandıramaz mıyız acaba? Konuyla ilgili üniversite uzmanlarından ve bazı kuruluşlardan yardım istesek?"</p>

      <p>Senatör Pitt'in yüzünde kuşkulu bir ifade vardı. "NUMA, dünyadaki okyanuslar, nehirler ve göller konusunda hiçbir yerde bulunmayacak mükemmellikte bir kompüterize bilgi donanımına sahiptir. Mısır filosunun rotasını onlar bulamazsa, kimse bulamaz."</p>

      <p>Başkan, "Arkeolojik ve tarihi kayıtlara ne dersin?" diye sordu. "Geçmişte bulunmuş bazı şeyler belki bize bir ipucu verebilir."</p>

      <p>"Evet, bunu deneyebiliriz. Pennsylvania Üniversitesi'nde çok iyi bir araştırmacı tanıyorum. Yarın bu saate kadar, buradaki ve Avrupa'daki arşivlere otuz uzman gönderebilir."</p>

      <p>"Çok güzel. Ona meseleyi biraz aç."</p>

      <p>Senatör, "Basın ve Hala, konuyu kamuoyuna açıkladığına göre, birçok ülkenin yanı sıra hazine avcıları da bu işin peşine düşeceklerdir," dedi.</p>

      <p>"Bu ihtimali düşündüm tabii. Ama Başkan Hasan'ın hükümetini desteklemek bizim için öncelikli bir konu. Kütüphaneyi bulup, Hasan'ın bunların Mısır'a iade edilmesi talebine hemen olumlu yanıt verilmesi onun Mısır'daki popülaritesi çok artacak, adam bir kahraman olacaktır."</p>

      <p>"Evet, aynı zamanda Yezid ve ekibinin darbe tehditleri de azalacaktır. Tek sorun, Yezid'in kendisi. Bu adamın sağı solu belli değil. En iyi Ortadoğu uzmanlarımız bile onu anlayamıyorlar."</p>

      <p>Başkan kararlı bir ifadeyle ona baktı. "Kütüphaneyi Hasan'a verdikten sonra Yezid'i sahneden silmekte herhangi bir sorun çıkacağını sanmıyorum."</p>

      <p>"Sizinle aynı fikirdeyim Sayın Başkan, ama Yezid'i küçümsemek yanlış olur diye düşünüyorum."</p>

      <p>"Dört dörtlük değil ya bu adam?"</p>

      <p>"Evet, ama Ahmed Yezid, Ayetullah Humeyni'ye pek benzemiyor. Çok zeki ve bilgili bir adam. Reklam ajanslarının, iyi bir 'yara dedikleri türden entelektüel özellikleri olan birisi."</p>

      <p>"Siyasi arenada başarılı olabilir, ama suikastlar konusunda zayıf gibi."</p>

      <p>Senatör omuzlarını silkti ve gülümsedi. "Onun planlarını bozanlar, hiç kuşkusuz kendi adamları. Başkan olarak, bir yardımcı ya da danışmanın güzel bir planı nasıl mahvedebileceğini çok iyi bilirsiniz."</p>

      <p>Başkan gülümsedi ve bir yorumda bulunmadı. Bir süre arkasına yaslandı ve elindeki kalemle oynadı. Sonra, "Yezid hakkında çok az şey biliyoruz," dedi, "Bu adam nereden gelmiştir, zayıf noktaları nelerdir, bilmiyoruz."</p>

      <p>"Kendi söylediklerine bakılırsa, yaşamının ilk otuz yılını, Sina Çölünde dolaşıp, Allah'la konuşarak geçirmiş."</p>

      <p>"Yani, bir peygamber olduğunu mu iddia ediyor? Başka ne gibi bilgiler var? Onun hakkında her şeyi Öğrenmeliyiz."</p>

      <p>"Bu konuyu Dale Nichols'a sormalısınız. CIA ile birlikte adamın biyografik ve psikolojik profili üzerinde çalışıyor."</p>

      <p>Başkan, "Bakalım neler bulmuşlar," dedi ve interkomun düğmesine basarak, "Dale, biraz buraya gelir misin?" diye seslendi.</p>

      <p>Hoparlörden Dale Nichols'ın, "Hemen geliyorum," diyen sesi duyuldu.</p>

      <p>Onun, kendi bürosundan Oval Ofis'e olan mesafeyi aşıp gelmesine kadar iki adam hiç konuşmadı. Nichols, kapıyı vurdu ve içeriye girdi.</p>

      <p>Başkan, "Ahmed Yezid'i tartışıyorduk," dedi. "Brogan'ın adamları onun hakkında bir şeyler bulabildiler mi?"</p>

      <p>Nichols, "Martin'le bir saat önce konuştum," diye cevap verdi. "Söylediğine göre, adamları bir iki güne kadar bir dosya hazırlayacaklarmış."</p>

      <p>"Pekâlâ, dosya hazır olur olmaz hemen görmek istiyorum."</p>

      <p>Senatör Pitt, "Konuyu değiştirmek istemem ama" diye söze girdi, "Kütüphane'nin birkaç hafta içinde bulunması halinde, neler düşündüğümüz konusunda Başkan Hasan'a bilgi vermemiz gerekmiyor mu?"</p>

      <p>Başkan başını salladı. "Kesinlikle." Gözlerini senatöre dikip bir süre ayırmadı. Sonra, "Buradan kırk sekiz saat için uzaklaşıp bunu yapabilir misin acaba George?" diye sordu.</p>

      <p>"Yani Uruguay'a gidip onunla görüşmemi mi istiyorsunuz?"</p>

      <p>"Sence bir mahzuru var mı?"</p>

      <p>"Aslında bu, Dışişleri Bakanlığı'ndan Douglas Oates'in işi. O ve Maliye'den Joe Arnold, şu anda zaten Kingston'dalar ve yabancı ekonomi yetkilileriyle ön görüşmelerde bulunuyorlar. Onun arkasından bu işi çevirmem garip olmaz mı?"</p>

      <p>"Neden olsun ki? Sen, bu araştırma konusunda daha çok bilgiye sahipsin. Zaten daha önce de dört kez Başkan Hasan'la görüştün ve Hala Kâmil'i de yakından tanıyorsun. Yani, uzun lafın kısası, bu iş için biçilmiş kaftansın."</p>

      <p>Senatör teslim olmuş gibi ellerini kaldırdı. "Pekâlâ, şu anda Senato'da önemli oylamalar yok ve ekibim de beni idare edebilir. Bana bir uçak verirseniz, Salı sabahı erkenden gidip o akşam Hasan'la görüşür ve raporumu da size ertesi günü öğleden sonra verebilirim."</p>

      <p>Başkan, "Teşekkürler George," dedi. "Yalnız, bir şey daha var."</p>

      <p>Senatör Pitt içini çekti. "Her zaman vardır zaten."</p>

      <p>"Başkan Hasan'a, çok gizli olarak, yanınızda kimse olmadan, Yezid'i ortadan kaldırmak istediği takdirde kendisine yardım edeceğimizi söyle."</p>

      <p>Senatör şaşırmıştı. "Beyaz Saray'ın siyasi suikastlara karıştığını bilmiyordum," diye söylendi. "Çok rica ediyorum Sayın Başkan, Yezid ve diğer teröristlerin seviyesine sakın inmeyin."</p>

      <p>"On iki yıl önce birisi çıkıp da Humeyni'yi safdışı bıraksaydı, Ortadoğu bugün çok daha iyi bir yer olurdu."</p>

      <p>"Bu, Kral Georg'un George Washington'la 1778 koloni devletlerinin olmaması halinde Amerika'da her şeyin güllük gülistanlık olacağını söylemesi gibi bir şey."</p>

      <p>"Yapma George, böyle demagojilerle konu sabaha kadar uzar artık. Son karar yine Başkan Hasan'a ait. Emri verirse o verecek."</p>

      <p>Senatör yüzünü buruşturdu ve "Bu, hiç de iyi bir fikir değil," diyerek başını iki yana salladı. "Bu haber sızdığı takdirde, başkanlığınız tehlikeye girecektir, bunu da düşünün."</p>

      <p>"Dürüstlüğüne ve verdiğin tavsiyeye saygı duyuyorum. Zaten mesajı iletmek için seni seçmemin nedeni de bu."</p>

      <p>Senatör, "Başkan Hasan'a kütüphaneyle ilgili bilgi veririm," dedi. "Ama Yezid öldürülmeyi hak etse bile, bu konuda konuşamam."</p>

      <p>Nichols diplomatik bir taktikle araya girerek, "Hasan'ın sarayına, oraya gideceğin konusunda bilgi versem iyi olur," dedi.</p>

      <p>Başkan ayağa kalkarak toplantının bittiğini ilan etti ve Senatör'ün elini sıktı. "Çok teşekkür, dostum. Çarşamba öğleden sonra raporunu bekleyeceğim. Akşam yemeğini de, biraz erkenden birlikte yiyebiliriz."</p>

      <p>"Görüşmek üzere, Sayın Başkan." yolculuklar."</p>

      <p>Senatör Pitt Oval Ofis'ten çıkarken içinde, Başkan'ın Çarşamba günü akşam yemeğini yalnız yiyeceğine dair bir his vardı.</p>
    </div>
  </div>
</body>
</html>
