<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>37</h2>

      <p>Teknesinin dümenine yapışmış olan yaşlı balıkçı, "Bir şeyler duydun mu Carlos?" diye sordu.</p>

      <p>Oğlu olan genç adam, kulaklarını kabartıp, karanlık sularda ileriye doğru baktı ve "Senin kulakların benimkilerden daha iyi, baba," dedi. "Ben sadece bizim motorun gürültüsünü duyuyorum."</p>

      <p>"Kadın çığlığına benzer bir şey duydum gibi geldi."</p>

      <p>Delikanlı tekrar dinledi ve sonra omuzlarını silkti, "Hiçbir şey duymuyorum," dedi.</p>

      <p>Luiz Chavez bir süre sakalını kaşıdı ve motorun gaz kolunu rölantiye çekerek, "Şu taraftan geldi," dedi. "Yanlış duymadığıma eminim.</p>

      <p>Chavez, o gün iyi balık yakalamıştı ve mutlu görünüyordu. Ambarı tamamen dolmamıştı, ama otellere ve restoranlara satabileceği çok iyi cins balıklar gelmişti ağlara ve iyi para alacaktı.</p>

      <p>Oğlu birden, "Baba bir şeyler gördüm!" diye bağırdı.</p>

      <p>"Nerede?"</p>

      <p>Carlos parmağıyla ilerisini gösterdi, "Baş tarafta, iskelede. Bir teknenin parçalarına benziyor," dedi.</p>

      <p>Yaşlı balıkçının gözleri gece karanlığında eskisi kadar net göremiyordu. Oğlunun gösterdiği tarafa daha dikkatli bakınca, beyaz boyalı ve vernikli parçaların bir yattan geldiğini hemen anladı. Bir çarpışma veya bir patlama oldu herhalde, diye düşündü, sonra çarpışma olmuş olabileceğine kanaat getirdi. Sahile mesafeleri iki mil kadardı. Bir patlama rıhtımdan mutlaka görülüp duyulur ve kurtarma botları yola çıkmış olurdu. Ama etrafta kurtarma botlarındakilere benzer hiçbir ışık görünmüyordu.</p>

      <p>Enkaz parçalarının bulunduğu bölgeye geldiklerinde, sesi tekrar duydu, ama bu seferki bir çığlık değil, daha ziyade bir hıçkırığa benziyor ve çok daha yakından geliyordu.</p>

      <p>"Kamaradan Raul, Justino ve Manuelo'yu çağır hemen. Kurtulanları almak için suya girmeleri gerekebilir, tamam mı?"</p>

      <p>Delikanlı kamaraya doğru atılırken, Chavez gazı iyice kesti ve motoru stop etti. Dümen köşkünden çıkıp projektörü yaktı ve karanlık suları taramaya başladı.</p>

      <p>Bir süre sonra yirmi metreden az bir mesafede, yatın parçalarına tutunmuş iki kişi gördü. Erkek kımıldamıyordu, fakat projektörün ışığını üzerinde gören kadın, elini sallayıp bağırmaya başladı.</p>

      <p>Chavez, "Sıkı durun!" diye bağırdı. "Sakin olun! Geliyoruz."</p>

      <p>Ekibi kamaradan fırlamış ve Chavez'in çevresine toplanmıştı.</p>

      <p>"Bir şey görebildin mi baba?" diye sordu Luiz</p>

      <p>"Şurada iki kişi var, onları tekneye alın hemen. Birinizin yardım için suya girmesi gerekebilir, hazır olun."</p>

      <p>Mürettebattan biri, sapsarı bir yüzle, "Bu akşam kimse suya girmeyecek," dedi.</p>

      <p>Kadının müthiş bir çığlık attığını duyunca o tarafa baktılar. Uzun yüzgeci suyun üzerinde rahatça görünen koca bir köpekbalığı, kadının bacaklarına saldırmıştı.</p>

      <p>Luiz Chavez, "Aman Tanrım!" diye mırıldandı ve hızlı bir hareketle haç çıkardı. Canavar köpekbalığı, zavallı kadını güçlü dişleri arasına alıp karanlık sulara çekerken Chavez gözlerini kaçırmak istemiş, ama olduğu yerde donakalarak bütün sahneyi sonuna kadar izlemek zorunda kalmıştı. Kan kokusuna gelen başka köpekbalıkları da, orada birkaç tur attıktan sonra, hareketsiz adamı alıp götürdüler. Tayfalardan biri, parçalanan adamın acı haykırışlarına daha fazla dayanamadı ve küpeşteden denize eğilip kustu.</p>

      <p>Gece tekrar sessizliğe gömülmüştü.</p>

      <p>Denizdeki feci olaydan bir saat kadar sonra, Uruguay özel güvenlik komutanı Albay Jose Rojas, sıraya dizilmiş subayların karşısına geçip dimdik durdu. Ülkesindeki askeri okulu bitirdikten sonra İngiliz Askeri Akademisi'nde eğitim görmüş ve onların etkisinde kalmıştı; bazı İngiliz subayları gibi o da, elinde her zaman kısa bir süs kamçısı taşırdı.</p>

      <p>Masaya yayılmış Punta del Este liman bölgesinin kabartma haritası üzerine eğildi ve elindeki kamçıyı, diğer elinin avucuna hafifçe vurarak, "Bölgeyi sürekli gözaltında tutacak ve sekizer saat görev yapacak üç grup halinde çalışacağız," dedi. "Görevimiz, muhtemel bir terörist saldırısına karşı destek kuvvet oluşturmak. Göze çarpmamanız kolay değil biliyorum, ama yine de ortalarda fazla görünmemeye çalışın, geceleri de karanlık yerlerde durmayı tercih edin. Ülkemize gelen turistlerin, Uruguay'ı bir dikta devleti gibi görmelerini istemeyiz değil mi?"</p>

      <p>Teğmen Eduardo Vazquez elini kaldırdı ve "Albayım?" dedi. "Kuşkulu birini gördüğümüzde ne yapacağız?"</p>

      <p>"Hiçbir şey yapmayıp, sadece rapor edeceksiniz. O kuşkulu kişi, uluslararası güvenlik elemanlarından biri olabilir."</p>

      <p>"Peki, ama ya silahlı olursa?"</p>

      <p>Rojas içini çekti. "O zaman, onun bir güvenlik görevlisi olduğunu daha iyi anlarsınız işte. Uluslararası konuları diplomatlara bırakın. Anlaşıldı mı?"</p>

      <p>Başka soru soran olmadı ve Albay, subaylarını dağıtıp, liman müdürlüğünde kendisine verilen geçici bürosuna gitti. Koridordaki kahve makinesinden kendisine bir fincan kahve alıyordu ki, yardımcısı geldi.</p>

      <p>"Albayım Deniz İşleri’nden Yüzbaşı Flores sizinle görüşmek istediğini söyledi, efendim."</p>

      <p>"Bir şey söyledi mi?"</p>

      <p>"Sadece konunun acil olduğunu söyledi."</p>

      <p>Rojas, kahvesini dökmemek için merdivenlerden inmek yerine asansöre binip alt kata indi. Beyaz denizci üniformasıyla bekleyen Flores, onu selamladı ve hiçbir şey söylemeden, sokağın karşısında, sahil koruma botlarının bağlandığı büyük hangara götürdü, içerde bazı adamlar, bir teknenin kırık parçalarını andıran bazı enkaz parçalarını inceliyorlardı.</p>

      <p>Yüzbaşı Flores, onu Chavez ve oğluyla tanıştırdı ve "Bu balıkçı dostlarımız liman ağzına yakın bir yerde bu enkaz parçalarını bulup getirmişler," dedi. "Söylediklerine göre bunlar, büyük bir gemi tarafından parçalanmış bir yata aitmiş."</p>

      <p>Rojas, "Evet, ama" dedi. "Bir yat kazası özel güvenliği neden ilgilendirsin."</p>

      <p>Bıyıklı ve kısa saçlı liman müdürü, "Bu, ekonomi konferansını etkileyebilecek bir kaza olabilir," diye söze karıştı. "Kurtarma botları olay yerine gittiler. Şimdiye kadar kurtulan birini bulamamışlar."</p>

      <p>"Yatın kimliğini öğrenebildiniz mi?"</p>

      <p>"Bay Chavez ve mürettebatının çıkardığı parçalardan birinin üzerinde yatın ismi yazıyor. Lola adında bir tekneymiş."</p>

      <p>Rojas başını iki yana salladı, "Ben askerim, böyle lüks yatlardan pek anlamam. Bu ismin, benim için bir anlamı olması mı gerekiyor yani?" dedi.</p>

      <p>Flores, "Yata, Victor Rivera'nın karısının ismi konmuş," dedi, "Onu tanıyor musunuz acaba?"</p>

      <p>Rojas birden irkildi. "Evet, Meclis Başkanı ile dostluğum vardır. Bu yat ona mı aitmiş?" diye sordu.</p>

      <p>Flores başını salladı. "Evet, onun yatıymış. Evini arayıp sekreteriyle konuştuk ve Bay Rivera'nın nerede olduğunu sorduk. Olaydan hiç bahsetmedik tabii. Sekreter onun yatında, Arjantinli ve Brezilyalı diplomatlara bir parti verdiğini, denizde olduğunu söyledi."</p>

      <p>Rojas düşünceli bir tavırla, "Yatta kaç kişi varmış?" diye sordu.</p>

      <p>"Rivera ve karısı, yirmi üç misafir ve beş kişilik mürettebat. Toplam otuz kişi."</p>

      <p>"Kimlikleri belli mi?"</p>

      <p>"Sekreterde liste yokmuş, isim listesini alması için birini Rivera'nın bürosuna gönderdim."</p>

      <p>Rojas, "Şu andan itibaren araştırmanın sorumluluğunu ve komutasını üstlensem iyi olacak sanırım," dedi resmi bir ses tonuyla.</p>

      <p>Flores ağır bir yükten kurtulmuştu. Sevincini belli etmedi ve ciddi bir ifadeyle, "Donanma, destek ve işbirliğine hazırdır Albay," dedi.</p>

      <p>Rojas liman müdürüne döndü ve "Ona çarpan gemi nerede?" diye sordu.</p>

      <p>"Orası tam bir muamma. On saattir limana giren çıkan gemi olmadı."</p>

      <p>"Size haber vermeden limana giren bir gemi olabilir mi?"</p>

      <p>"Kendini bilen hiçbir kaptan bu limana kılavuz kaptan istemeden girmez."</p>

      <p>Rojas ısrarla, "Bu mümkün mü?" diye tekrar sordu.</p>

      <p>Liman müdürü de aynı ısrarla, "Hayır," diye cevap verdi. "Hiçbir açık deniz gemisi benim haberim olmadan limanda demir atamaz ya da rıhtıma yanaşamaz. Bu mümkün değil."</p>

      <p>Rojas bir an düşündü ve "Pekâlâ, ya biri çıktıysa?" diye sordu.</p>

      <p>Liman müdürü, bir süre bu ihtimali düşündü. Sonra başını salladı ve "Rıhtıma bağlı bir gemi benim haberim olmadan ayrılamaz," diye cevap verdi. "Ama sahilden açıkta demirlediyse, kaptanı bu suları tanıyorsa ve ışıklarını da söndürürse, görünmeden limandan çıkabilir tabii. Ama bu imkânsız gibi bir şey."</p>

      <p>"Yüzbaşı Flores'e limanda demir atmış gemilerin listesini verebilirsiniz, değil mi?"</p>

      <p>"Listeyi on dakikada hazırlatırım Albay."</p>

      <p>"Yüzbaşı Flores!"</p>

      <p>"Albay?"</p>

      <p>"Kayıp bir gemi donanmayı ilgilendireceğinden, bu araştırmanın komutasını sizin almanızı rica ediyorum."</p>

      <p>Albay. Hemen göreve başlıyorum."</p>

      <p>Rojas beton döşemenin üzerindeki yat enkazı parçalarına düşünceli bir ifadeyle baktı ve "Bu gece çok uzun bir gece olacağa benzer," diye mırıldandı.</p>

      <p>Liman ve çıkış kanalı dışında tüm tekne ve gemileri tek tek dolaşıp araştırma yapan Yüzbaşı Flores, geceyarısından biraz önce döndü ve Rojas'a, limanda bulunan gemi ve teknelerin içinde sadece Lady Flamborough'nun kaybolduğunu rapor etti.</p>

      <p>Albay Rojas, lüks yolcu gemisinin VIP yolcu listesini incelediğinde şaşkına döndü. Mısır ve Meksika Başkanlarının, gemiden ayrılıp kente çıkarak bir otelde gecelemeleri ihtimalini düşünerek kentte bir araştırma yapılmasını emretti. Ama yapılan tüm araştırmalar sonuç vermeyince ve gemidekilerin gemiyle birlikte ortadan kaybolduğu gerçeği ortaya çıkınca, bir terörist eylemiyle karşı karşıya olduklarını anladılar</p>

      <p>Sabahı beklemeden, kapsamlı bir hava araştırması başlatıldı. Uruguay, Arjantin ve Brezilya hava kuvvetlerinin gönderdiği arama-kurtarma uçakları, Güney Atlantik'te 400.000 kilometre kareden büyük bir bölgeyi taradı.</p>

      <p>Fakat Lady Flamborough ile ilgili hiçbir iz bulunamadı. Koca gemi, sanki denizin suları tarafından yutulmuş, ortadan kaybolmuştu.</p>
    </div>
  </div>
</body>
</html>
