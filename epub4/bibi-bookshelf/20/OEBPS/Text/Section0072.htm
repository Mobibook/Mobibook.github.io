<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>73</h2>

      <p>Capesterre, "Bakıyorum topallıyorsun," dedi.</p>

      <p>"Kardeşinin, Başkan Hasan ve Hala Kâmil'i öldürmek için yaptığı çılgın planın bir hatırası."</p>

      <p>Capesterre kuşkulu gözlerle Pitt'e baktı, ama konunun üzerine gitmedi. Tüm dikkatini Pitt'in hareketlerine vermişti; onun ani bir dönüşle kendisini gafil avlamasını istemiyordu.</p>

      <p>Biraz daha ilerlediklerinde, tünel genişledi ve yuvarlak bir galeri halini aldı. Pitt, yavaşladı ve Çin ejderhaları şeklindeki dört ayak üzerinde duran bir tabutun önünde durdu. Altın tabut, üst taraftaki lambaların ışıkları altında pırıl pırıl parlıyordu. Galerinin bir duvarında bir sürü eski Roma silahları görülüyordu.</p>

      <p>Pitt, "İşte, Büyük İskender burada," dedi. "Diğer sanat eserleri, kitaplar ve elyazmaları yan tarafta başka bir odada duruyorlar."</p>

      <p>Capesterre huşu içinde ilerledi ve elini çekingen bir tavırla uzatıp tabutun kapağına dokundu. Sonra, birden geriye döndü ve Pitt'in yüzüne baktı; gözleri öfkeyle parlıyordu.</p>

      <p>"Bu bir oyun!" diye bağırdı, sesi tünellerde yankılandı, "Bu iki bin yıllık bir tabut değil! Boyası bile kurumamış daha."</p>

      <p>"Oh, bilirsin, Yunanlılar bu gibi işlerde çok..."</p>

      <p>Capesterre kol yenine gizlediği silahı çekti ve "Kapa çeneni!" diye bağırdı. "Bu kadar oyun yeter Bay Pitt. Hazine nerede?"</p>

      <p>Pitt yalvarır gibi sesini yumuşattı ve "Bana biraz zaman tanı," dedi. "Hazinenin bulunduğu yeri henüz bulamadık." Bunu söylerken, korkmuş gibi görünerek tabutun yanından yavaş yavaş gerilemiş ve sırtı, mızraklarla kılıçların dayalı durduğu duvara değmişti. Orada sessizce durdu ve sanki tabutun içinden biri çıkacakmış gibi korkulu gözlerle oraya baktı.</p>

      <p>Capesterre onun kaçamak bakışını gördü ve kurnazca bir ifade ile dudakları büküldü sonra, tabancasını tabuta doğrulttu. Bir an düşündü, sonra tetiği çekti; tabutun bir yanından giren dört mermi, diğer yanından çıktı ve kayalardan oyulmuş geniş odada kulakları sağır eden bir gürültü patladı. Tabanca, sanki dev bir çanın içinde ateşlenmişti.</p>

      <p>Capesterre, "Sırtını sağlama aldın, değil mi Bay Pitt?" diyerek tabutun kapağına yapıştı, "Bunun içinde de adamın olmalı."</p>

      <p>Pitt üzgünmüş gibi başını eğdi ve "Özür dilerim," dedi "Ona başka bir yer bulamadık." Sinirli ve korkmuş gibi görünüyordu, ama yeşil gözlerinde korku ifadesi yoktu ve sesi kontrollüydü.</p>

      <p>Capesterre, tabutun kapağını kaldırıp tuttu ve eğilip baktı. Fakat suratı birden sapsarı kesildi, korkuyla titredi, dehşet içinde tabutun kapağını bırakıp büyük bir gürültüyle kapadı. Dudaklarının arasından bir inilti duyuldu ve bu ses, daha sonra, uzun bir 'Hayıra' dönüştü.</p>

      <p>Pitt hafifçe dönerken, sol elindeki kalkan, sağ elinin hareketini gizliyordu. Duvardan ayrıldı ve gidip Capesterre'nin sol tarafında durdu. Birden saatine baktı ve endişelendi; işi zamanında bitiremeyecekti, geç kalmıştı.</p>

      <p>Capesterre, yine tabutun yanına gitti ve bu kez kapağı açıp öylece bıraktı. Derin bir nefes aldı ve kendini zorlayarak tekrar baktı.</p>

      <p>Şoke olmuştu. "Paul... bu gerçekten de Paul," diye inledi.</p>

      <p>Pitt, "Bana söylediklerine göre, Başkan Hasan, taraftarlarının onu bir şehit sayarak bir anıt mezara gömmelerine izin vermemiş," dedi. "Bu nedenle, aynı yere gömülesiniz diye onun cesedini bir uçakla buraya göndermişler."</p>

      <p>Capesterre kardeşinin cesedine bakarken yüzündeki keder ifadesi dehşet ifadesine dönüştü. Yüzünü acıyla buruşturdu ve Pitt'e bakıp sordu. "Bu işte senin de parmağın var değil mi? Bütün bunlardaki rolün nedir, söyle?"</p>

      <p>"Kütüphanenin yerini gösteren ipuçlarını bulan ekibin başındaydım. Buraya kadar gelmek için çok çalıştık. Bir ara, kardeşinin kiralık katilleri beni ve arkadaşlarımı öldürmek istediler, ama sadece antika arabamı mahvettiler. Daha sonra, sen ve kardeşin, Lady Flamborough'yı ele geçirip babamı ve diğerlerini rehine aldınız, işte buna çok kızdım ve sizinle hesaplaşmaya karar verdim. Şimdi beni iyi dinle Capesterre, bir dakika içinde sen de kardeşin gibi bir ceset olacaksın. Aslında, sizin ölmeniz, kalplerini söktüğünüz adamları, çılgınca iktidar hırsınız yüzünden nehirde boğularak ölen o zavallı çocukları geri getirmez tabii, ama ne yapalım?"</p>

      <p>Capesterre birden irkildi, gerildi ve "Ama önce ben seni geberteceğim alçak herif!" diye bağırarak Pitt'in üzerine atıldı.</p>

      <p>Pitt, onun bu saldırısına hazırlıklıydı. Duvardaki yığından aldığı kılıcı başının üzerine kaldırmıştı. Onu, kolunun bütün gücüyle havada daire çizecek şekilde savurdu.</p>

      <p>Capesterre, çılgın gibi silahını Pitt'in başına doğru çevirdi. Ama havada vınlayarak savrulan parlak kılıcın darbesi yerini bulmuştu. Capesterre'nin, tabancayı kavramış ve tetiği çekmek üzere olan eli bir anda bileğinden ayrıldı ve havada yarım daire çizerek yere düştü.</p>

      <p>Capesterre, ağzını iyice açtı ve korkunç bir çığlık attı; ses, tünellerde yankılanıp geriye gelmişti. Sonra, dizlerinin üzerine doğrulup kan fışkıran bileğine, gördüklerine inanamıyormuş gibi baktı.</p>

      <p>Afallamış durumda, dizlerinin üzerinde bir süre sağa sola sallanıp durdu. Başını kaldırdı ve yarı şuursuz gözlerle Pitt'e baktı. Birkaç saniye öylece kaldı, sonra hırıltılı bir sesle, "Bunu neden yaptın?" diye sordu. "Neden bir kurşunla işimi bitirmedin de elimi aldın?"</p>

      <p>"Guy Rivas'a yaptığını düşünürsek, bu az bile, değil mi?"</p>

      <p>"Rivas’ı tanır mıydın?"</p>

      <p>Pitt başını iki yana salladı. "Hayır, tanımazdım. Ama arkadaşları bana, onu nasıl parçaladığını anlattılar. Cenaze töreninde, ailesi bile, tabutun içinde sadece yüzülmüş derisi olduğunu bilmiyormuş. "</p>

      <p>Capesterre, midesi bulanıyormuş gibi güçlükle, "Arkadaşları mı?" dedi.</p>

      <p>Pitt, buz gibi bir sesle, "Babam ve Beyaz Saray'da oturan biri," dedi ve saatine baktıktan sonra gözlerini Capesterre'ye çevirdi. Gözlerinde en küçük bir acıma ifadesi yoktu, "özür dilerim, cenaze törenine kalamayacağım, acelem var." Bunu söyledikten sonra, birden döndü ve çıkış tüneline doğru koşmaya başladı.</p>

      <p>Fakat henüz birkaç adım atmıştı ki, birden durakladı. Eski bir asker elbisesi giymiş kısa boylu, tıknaz bir adam, odanın çıkışında durmuş ve elindeki dört atımlık, kısa namlulu tüfeği Pitt'in göğsüne doğrultmuştu.</p>

      <p>Aksanlı bir İngilizceyle ve sakin bir tonla adam, "Aceleye gerek yok Bay Pitt," dedi. "Hiçbir yere gitmiyoruz."</p>
    </div>
  </div>
</body>
</html>
