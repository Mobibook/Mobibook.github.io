<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>70</h2>

      <p>Başkan, deri koltuğa oturmuş, gözlerini odadaki dört televizyon monitörüne dikmişti. Monitörlerden üçü, üç büyük TV kanalına, dördüncüsü ise Texas-Roma'dan direkt yayın yapan bir ordu komünikasyon kamyonuna ayarlanmıştı. Yorgundu, ama gözleri tüm ekranlar arasında gidip geliyor, hepsini birden izliyordu.</p>

      <p>Bir ara, "Bu kadar küçük bir bölgede bu kadar çok insan nasıl olabiliyor?" diye mırıldandı başını sallayarak.</p>

      <p>Schiller son dakikada gelen bir CIA raporunu okurken, 'Yiyecekleri tükenmek üzere," dedi. “İçme suyu çok zor bulunuyormuş ve umumi tuvaletleri de artık kullanılamaz hale geliyormuş."</p>

      <p>Nichols yorgun bir tavırla içini çekti. "Bu iş bu gece halledilmeli," dedi.</p>

      <p>Başkan, "Orada kaç kişi olduğunu biliyor muyuz şu anda?" diye sordu.</p>

      <p>Schiller, "Bir hava fotoğrafından bilgisayarla yapılan kafa hesabına göre, yaklaşık dört yüz otuz beş bin," diye cevap verdi.</p>

      <p>Nichols suratını buruşturup, "Bu kadar insan, genişliği bir kilometreden az bir koridordan geçecek, öyle mi?" dedi.</p>

      <p>Başkan öfkeli bir ses tonuyla, "Allah kahretsin şu herifi!" diye söylendi. "Sadece kalabalıktan ve panikten binlerce insanın boğulabileceğini, ölebileceğini düşünemiyor mu bu namussuz?"</p>

      <p>"Kalabalığın büyük kısmı da kadın ve çocuklar," diye ekledi Nichols.</p>

      <p>Schiller, "Capesterre'lerin insan hayatına önem vermedikleri biliniyor," diye söylendi.</p>

      <p>CIA direktörü Martin Brogan, "Bu herifi ortadan kaldırmak için henüz geç kalmış sayılmayız," dedi. "Hitler'e 1930 yılında suikast yapmak gibi bir şey olacak bu."</p>

      <p>Nichols, "Nişancının, ona iyice sokulması gerekir," dedi. "Ama daha sonra da o kalabalık, adamı parçalara ayırır, ellerinden asla kurtulamaz."</p>

      <p>"Dört yüz metreden ateşlenecek güçlü bir silah da onun işini bitirebilir, öyle değil mi?"</p>

      <p>Schiller başını iki yana salladı. "Bu pratik bir çözüm yolu değil," dedi. "Onu vuracak bir atışın, nehrin bu yakasından yapıldığı hemen anlaşılır. O zaman işler çatallaşır ve General Chandler’ın askerleri, karşılarında kudurmuş bir kitle bulurlar. Binlerce insan, ellerine geçirdikleri her şeyle Roma'ya saldırırlar ve işte o zaman, tam bir savaşla karşı karşıya kalabiliriz."</p>

      <p>Nichols, "General Chandler da böyle bir durumda, askerlerini ve bölgedeki Amerikan halkını kurtarmak için elindeki tüm silahları kullanmak zorunda kalır," diye tamamladı.</p>

      <p>Başkan yumruğunu koltuğun yan tarafına indirdi ve “İnsanların ölmelerini önleyecek bir yol bulamıyor muyuz?" diye söylendi.</p>

      <p>"Belki de İskenderiye hazinesini Başkan de Lorenzo'ya verip insanların ölmelerini önleyebiliriz, ne dersiniz? Böylece, o eserleri Topiltzin'in pis ellerinden de kurtarmış oluruz."</p>

      <p>Brogan, "Bunun bir yararı olacağını sanmıyorum," dedi. "Topiltzin bu eski eserleri, bizimle çatışma için bir bahane olarak kullanıyor. İstihbarat kaynaklarımızın raporlarına göre, aynı göçmen saldırısını, Baja'dan Güney Kaliforniya'ya ve Nogales'ten Arizona'ya da yapacakmış."</p>

      <p>Başkan, "Bu çılgınlığı durdurmalıyız," diye söylenirken, telefonlardan biri çaldı ve Nichols ahizeyi alıp dinledikten sonra Başkan'a döndü. "General Chandler, Sayın Başkan. Şifreli frekansta."</p>

      <p>Başkan, "General'in yüzüne baka baka belki de ona on bin kişiyi öldür emrini vereceğim," diye söylendi.</p>

      <p>Görüntülü telefonun monitörü bir an kararır gibi oldu, sonra, ekrana ellisine yakın bir adamın görüntüsü geldi. Adamın zayıf yüzünde sıkıntılı bir ifade vardı ve başına miğfer ya da şapka giymemiş kırlaşmış saçları ekranda parlıyordu. Mavi gözlerinin çevresindeki çizgilerde komutanlık stresinin izlerini görmek mümkündü.</p>

      <p>Başkan, "Günaydın General," diye konuştu. "Ben seni görebiliyorum, ama sen beni göremiyorsun, kusura bakma, bu tarafa kamera koymadık."</p>

      <p>"Anlıyorum Sayın Başkan."</p>

      <p>"Durum nedir?"</p>

      <p>"Biraz önce sağnak yağmur başladı, ki bu zavallı insanlar için iyi bir şey tabii, içecek suları kalmıyordu, bu sayede biraz su toplayabilirler, etraftaki toz toprak yatışır ve sağlık koşulları da biraz düzelir belki."</p>

      <p>"Herhangi bir provakasyon var mı?"</p>

      <p>"Her zamanki pankartlar ve sloganlar var tabii, ama şiddet olayı yok."</p>

      <p>"Peki, bu durumdan sıkılıp da geriye evlerine dönmek isteyenler var mı?"</p>

      <p>Chandler, "Hayır efendim," diye cevap verdi. "Hallerine bakılırsa, daha da ateşlenmiş gibiler. Yağmuru Aztek Mesihi'nin getirdiğini sanıyorlar ve o da onları kandırmak, inandırmak için göğsünü duruyor. Kalabalıklar arasında dolaşan Katolik rahipler insanları kiliseye ve evlerine dönmeleri konusunda ikna etmeye çalışıyorlar. Fakat Topiltzin'in adamları rahipleri yakalayıp kasaba dışına atıyorlar."</p>

      <p>"Martin Brogan bu gece harekete geçebilirler diyor, sen ne dersin?"</p>

      <p>"Benim istihbaratçılarım da aynı kanıda efendim." General bir an tereddüt etti ve sonra, birçok insanın kaderini değiştirecek o hoşlanmadığı soruyu sordu. "Emirde bir değişiklik var mı Sayın Başkan? Onları nasıl olursa olsun durdurmam mı gerekiyor efendim?"</p>

      <p>"Emirde şimdilik değişiklik yok General."</p>

      <p>"Çok güç durumda olduğumu söylemeliyim Sayın Başkan. Askerlerimin emir alsalar bile kadın ve çocuklara ateş açacaklarını sanmıyorum."</p>

      <p>"Seni çok iyi anlıyorum ve buna saygı duyuyorum General. Ama eğer bu akını Roma'da durdurmazsak, milyonlarca fakir Meksikalı bunu bir davet gibi algılayacak ve ABD'ye akacaktır."</p>

      <p>"Bunda tamamen haklısınız Sayın Başkan. Ama diğer yandan omuz omuza gelen yarım milyon insana modern silahlarla ateş açarsak insanlığa karşı büyük bir suç işlemiş olarak tarihe geçeceğiz ve katliam yapmakla suçlanacağız."</p>

      <p>Chandler’ın sözleri Başkan'a, Nazi katliamlarını ve Nürnberg mahkemelerini anımsattı, ama bunlar kararlılığını pek etkilemedi. "Yapmamız gereken şey hiç hoş değil tabii General," diye devam etti, "ama hiçbir şey yapmadığımız takdirde de sonuçlar korkunç olacaktır. Ulusal Güvenlik uzmanlarımıza göre, ülkeye akın edecek fikir Meksikalılara karşı Amerikan halkı da silahlanıp karşı koymaya kalkacak ve bu arada Meksika kökenli Amerikalılar da zarar göreceklerdir. Her iki taraftan da on binlerce insan ölebilir. Muhafazakârlar ayaklanıp Kongre'den, Meksika'ya savaş ilan edilmesini bile isteyebilirler."</p>

      <p>General'in kafasından geçen karmaşık düşünceleri tahmin edebiliyorlardı. General, bir süre sonra, kontrollü, sakin bir sesle konuştu.</p>

      <p>"İnsan akını başlayıncaya kadar haberleşmeyi sürdürmeliyiz Sayın Başkan. Sizi her an arayabilirim efendim."</p>

      <p>Başkan, "Anlaşıldı General," dedi. "Biraz sonra Ulusal Güvenlik danışmanlarıyla Durum Odası'nda toplanıp bir değerlendirme yapacağız."</p>

      <p>"Teşekkür ederim Sayın Başkan."</p>

      <p>General Chandler'ın kaybolduğu ekrana, birkaç saniye sonra yüz kadar insan tarafından ağaç makaralar üzerinde nehre doğru iplerle çekilen bir mavna görüntüsü geldi.</p>

      <p>Schiller, ekrandaki görüntüye bakıp başını iki yana salladı ve "Şunlara bakın," dedi. "Bombayı etkisiz hale getirmek için elimizden geleni yaptık, ama başaramadık. Şimdi oturup havaya uçmayı beklemekten başka bir şey gelmiyor elimizden."</p>

      <p>Havanın kararmasından bir saat sonra gelmeye başladılar.</p>

      <p>Kadın, erkek, çoluk çocuk, hatta yeni yürümeye başlamış bekler, ellerinde yanan mumlarla ilerliyorlardı. Sağnak yağmurdan sonra bölgenin üzerini örten alçak bulutlar, binlerce mumun alevportakal renginde parlıyordu.</p>

      <p>Nehrin kıyısına doğru muazzam bir dalga gibi gelirlerken, gittikçe yükselen sesleriyle eski bir şarkının nağmelerini söylüyorlardı. Sesler, önce mırıltı şeklinde duyuldu ve gittikçe yükselerek, Roma'daki evlerin pencerelerini bile sarsan bir ses dalgası haline dönüştü.</p>

      <p>Kırsal kesimdeki göçmenler ve büyük kentlerin fakir halkları, kerpiç kulübelerini, teneke gecekondularını ve kartondan yapılmış barakalarını terk etmişler, tek vücut halinde ilerliyorlardı. Topiltzin'in, şimdi ABD'nin olan topraklardaki eski Aztek imparatorluğunu tekrar kurma vaatleriyle bilenmişlerdi. Bunlar umutsuz insanlardı ve kendilerine, biraz daha iyi bir yaşam vaat eden herkese hemen kanabiliyorlardı.</p>

      <p>Nehrin kıyısında bekleyen teknelere, can simitlerine, sallara ve oto iç lastiklerine doğru ağır ağır yürümekteydiler. Yağmurdan çamur deryalarına dönmüş yan yollardan akın akın geliyorlardı. Anneleri tarafından sallara bindirilen minik yavrular korkularından ağlıyorlardı.</p>

      <p>Yüzlercesi, arkadan gelenlerin itmesiyle, nehrin sularına yuvarlanıyordu. Suya düşen çocukların çığlıkları duyuluyordu. Erkeklerin çoğu ön saflarda yer aldığı için arkadan gelen kadınlarla çocuklardan suya düşen ve akıntıya kapılanlara kimse yardım edemiyordu.</p>

      <p>Bir süre sonra, büyük bir karmaşa ortamında, yüzlerce küçük tekne, sal ve otomobil lastiği, karşı kıyıya doğru ağır ağır harekete geçti.</p>

      <p>Amerikan ordusunun projektörleri ve televizyon ekiplerinin spot ışıkları, nehrin karşı kıyısındaki kaynaşmayı, kalabalıkları pırıl pırıl aydınlatıyordu. Askerler, kendilerine doğru kabaran dalgalar halinde gelmeye başlayan bu insan duvarına korkuyla bakıyorlardı.</p>

      <p>General Chandler, nehrin kıyısındaki kayalıkların ortasında bulunan, Roma polis merkezinin çatısına çıkmış, olanları izliyordu. Yüzü parlak ışıklar altında griye boyanmış gibiydi ve gözlerinde büyük bir umutsuzluk ifadesi vardı. Manzara, tahmin ettiğinden çok daha korkunçtu.</p>

      <p>Başını hafifçe eğdi ve yakasına takılı minik mikrofona konuştu. "Görüyor musunuz Sayın Başkan? Şu çılgınlığı görüyor musunuz?"</p>

      <p>Başkan, Durum Odası'nda büyük monitöre dalgın gözlerle bakıyordu. "Evet General, yayın buraya çok net olarak geliyor," dedi.</p>

      <p>Çevresinde en yakın danışmanları, bakanları ve dört kuvvet komutanından ikisi olmak üzere, uzun masanın baş tarafına oturmuştu. Odadakilerin hepsi gözlerini iri iri açmış, stereo ses düzeni ve canlı renklerle önlerindeki büyük ekrana gelen görüntülere bakıyorlardı.</p>

      <p>Hızları diğerlerinden fazla olan küçük tekneler karşı kıyıya varmış ve içindekiler hemen sahile atlamışlardı, ilk kitle karşıya geçtikten sonra, tekneler ikinci kitleyi almak üzere geriye dönerlerken, sahile çıkanlar toparlandılar ve gruplar halinde ilerlemeye başladılar. Amerikan kıyısına geçmiş olan bazı erkekler, ellerinde megafonlarla bağırıp duruyor, özellikle kadınları teşvik ediyorlar, onları ön saflara geçirtmeye çalışıyorlardı.</p>

      <p>Aztek dilinde şarkılar söyleyerek ellerindeki meşalelere, mumlara ve çocuklarına sarılmış kadınlar, bir kaya parçasını sarmış, tırmanarak onu aşmaya çalışan karıncalar gibi kayalıkların meyili az olan yerlerinden yukarıya doğru tırmanışa geçmişlerdi.</p>

      <p>Tankların top namluları ve askerlerin silahlarına doğru tırmanan anaların kararlı yüz ifadeleri ve çocukların yüzlerindeki korkular, ekrana açıkça yansıyordu. Topiltzin, bu kadınlara, ilahi güçlerin onları koruyacaklarını söylemişti, onlar da buna inanıyorlardı.</p>

      <p>Doug Oates, "Aman Tanrım!" diye söylendi, “İlk gelenlerin hepsi de kadınlar ve çocuklardan oluşuyor."</p>

      <p>Kimseden ses çıkmıyordu. Bu arada, çocuklu kadınlı ikinci kalabalık, köprü üzerine çıkarak, Amerikan tarafında köprü başını tutmuş olan tank ve zırhlı araçlara doğru yürümeye başlamıştı.</p>

      <p>Başkan gözlerini kıstı ve bir an düşündü. Sonra, "General," dedi. "Bu kadınların başları üzerinden bir salvo atış yapar mısın?"</p>

      <p>Chandler, "Başüstüne Sayın Başkan," diye cevap verdi. "Birliklere, kurusıkı mermi kullanmalarını söylemiştim. Gerçek mermi kullanırsak, bunların başlarının üzerinden geçip kasabadakileri öldürebilirler."</p>

      <p>Odada bulunan General Metcalf, "Mantıklı bir karar," dedi. ne yaptığını iyi biliyor."</p>

      <p>General Chandler yanındaki yardımcılarından birine döndü ve bir salvo atış emri ver," dedi.</p>

      <p>Binbaşı rütbesindeki yardımcı, elindeki telsiz mikrofonuna, "Kurusıkı salvo, ateş!" diye bağırdı.</p>

      <p>Gecenin karanlığında gözleri kamaştıran korkunç bir alev dalgası görüldü ve kulakları sağır edici bir gürültü duyuldu. Saldırganların ellerindeki mumların bir kısmı şok dalgasıyla sönmüştü. Tank toplarının gürültüleri küçük çaplı silahların seslerine karışıp vadide yankılanıyordu.</p>

      <p>'Ateş!' ve 'Ateşkes!' komutları arasında sadece on saniye geçti. Her tarafı barut kokusu kaplamıştı. Serseme dönen insanlar birden duralamış, ne yapacaklarını bilemez bir halde beklemeye başlamışlardı.</p>

      <p>Ama kısa süren sessizlik, kadınların ve çocukların çığlıklarıyla bozuldu. Bir kısmı kendilerini yere atarken, bir kısmı da donup kalmış gibi ayakta öylece kalmışlardı. Karıları ve çocuklarıyla beraber karşıya geçmelerine izin verilmeyen, daha sonra geçmeyi bekleyen erkekler, yere düşenleri görünce, onların yaralandıklarını ya da öldüklerini sanmışlar ve bağırıp çırpınmaya başlamışlardı.</p>

      <p>Ortalık cehenneme dönmüştü ve artık kimse, karşıya geçip de Amerikan topraklarını istila etmeyi düşünemiyordu.</p>

      <p>O sırada, Meksika tarafındaki spot lambaları ve projektörler birden yandı ve beyaz giysiler içindeki insanların omuzlarında taşınan bir platformu aydınlattı. Platformun üzerinde bir adam duruyordu.</p>

      <p>Topiltzin kollarını yana doğru açmış, âdeta çarmıha gerilmiş Isa peygamber pozunda hoparlörle bağırıyor, yere yatmış kadınlara, kalkıp ilerlemelerini emrediyordu. Karmaşa ve şaşkınlık yavaş yavaş kayboluyor, kimsenin yaralanıp ölmediği anlaşılıyordu. Bazıları, yaralanmadıklarını anlayınca çılgınlar gibi gülmeye başlamışlardı. Şimdi kendilerini Topiltzin'in gücünün koruduğunu sanıyorlar ve onu çılgınca bağırarak alkışlıyorlardı.</p>

      <p>Julius Schiller, "Allah kahretsin!" diye homurdandı. "Adam bunu kendi lehine çevirdi ve avantajlı duruma geçti."</p>

      <p>Başkan başını iki yana salladı ve "Tarihimizde pek çok kez olduğu gibi şimdi de insan haklarını koruyalım, kimseyi öldürmeyelim derken olay aleyhimize döndü işte," diye homurdandı.</p>

      <p>Nichols, "Bu, General Chandler'ın suçu," diye söylendi.</p>

      <p>General Metcalf ağır ağır başını salladı, "Şimdi bütün sorumluluk onun sırtında," dedi.</p>

      <p>Ürkütücü karan vermenin zamanı gelmişti. Kaçınılmazla karşı karşıyaydılar işte. Beyaz Saray'ın güvenli ortamında oturan Başkan, garip bir sessizliğe bürünmüştü. Elindeki saatli bombanın sorumluluğunu askerlere teslim etmiş, General Chandler'ın, günah keçisi olarak ortaya çıkmasına göz yummuştu.</p>

      <p>Başkan tam anlamıyla iki arada bir derede kalmıştı. Silahlı binlerce insanın ülkesinin sınırlarını ihlal etmesine göz yumamazdı, ama diğer yandan, Chandlera'a, kadın ve çocuklara ateş açmasını söyleyerek, hükümetinin yıkılmasına da seyirci kalamazdı. Şimdiye kadar hiçbir başkan böyle çaresiz kalmamıştı herhalde.</p>

      <p>Şarkı söyleyerek ilerleyen kadın ve çocuklar, sahilden biraz içerde mevzilenmiş askerlere birkaç metre kadar yaklaşmışlardı. Köprüden geçerlerse, neredeyse tankların top namlularıyla burun buruna geleceklerdi.</p>

      <p>Askerlik yaşamı başarılarla dolu General Curtis Chandler, şimdi geleceğini düşünüyordu; ömür boyu vicdan azabı çekebilirdi. Karısı, uzun bir hastalık döneminden sonra bir yıl önce ölmüştü ve çocuğu yoktu. Tek yıldızlı bir tuğgeneral olarak emekliliğine kadar başka terfi de alamayacaktı. Şimdi kayalığın tepesinde durmuş yüz binlerce yasadışı göçmenin topraklarına saldırısını izlerken, yaşamının neden bu şekilde pis bir işle noktalanmakta olduğunu düşünüyor, buna bir anlam veremiyordu.</p>

      <p>Yardımcısı endişeli gözlerle ona baktı. "Generalim ateş emri?"</p>

      <p>Chandler, bir ellerinde yanmakta olan mumlar, diğer elleriyle annelerinin parmaklarına yapışmış küçük çocuklara baktı. Yardımcısı, "Generalim emriniz?" diye tekrarladı.</p>

      <p>Chandler bir şeyler mırıldandı, ama yardımcısı onu duymamıştı. "Özür dilerim Generalim, ateş emri mi verdiniz?"</p>

      <p>Chandler birden döndü ve parlayan gözleriyle ona baktı. "Bırakın geçsinler."</p>

      <p>"Efendim?"</p>

      <p>"Bu bir emirdir, Binbaşı. Bir bebek katili olarak ölmek istemiyorum. Sakın 'ateş etmeyin' lafı da edeyim deme, sersem bir takım komutanı yanlış anlayıp ateş açabilir."</p>

      <p>"Binbaşı, başını salladı ve mikrofona, "Tüm birlik komutanlarına," diye konuştu. "General Chandler'ın emri; karşı koymayın ve göçmenlerin hatlarımızdan geçmelerine izin verin. Tekrar ediyorum, bırakın geçsinler."</p>

      <p>Askerler, derin birer nefes alıp rahatladılar ve silahlarını indirip, sinirleri gergin bir şekilde beklemeye koyuldular. Sonra, kalabalık kadın grupları arasındaki genç kızlarla konuşmaya, çocukları okşayıp, onların gözlerindeki yaşları silmeye başladılar.</p>

      <p>General Chandler kamera önünde konuşarak, "Özür dilerim Sayın Başkan," dedi. "Askerlik yaşamımın, ülkemizin Başkomutanının emrine karşı gelerek sona ermesini istemezdim, fakat bu koşullar altında..."</p>

      <p>Başkan, "Üzülme General," diyerek onun sözünü kesti. "Harika bir iş yaptın, üzülme." General Metcalf a döndü ve "Onun terfi listesinde olup olmadığını bilmiyorum," diye devam etti, "ama yoksa bile, Curtis'in tümgeneralliğe terfi ettirilmesini istiyorum."</p>

      <p>"Başüstüne Sayın Başkan. Bu, beni de çok mutlu edecektir efendim."</p>

      <p>Schiller, Başkan'ın sessizliğinin bir blöf olduğunu anlayınca, "Harika bir karar Sayın Başkan," diyerek gülümsedi. "Adamınızı iyi tanıyorsunuz."</p>

      <p>Başkan'ın gözlerinde mutlu parıltılar görülüyordu. Diğerlerine baktı ve "Onu çok iyi tanırım," dedi. "Curtis Chandler'la, Kore'de topçu teğmeni olarak görev yaptık. Onun, saldırgan, kontrolden çıkmış silahlı kalabalıklara rahatça ateş açabileceğini, fakat kadın ve çocuklara karşı bunu yapamayacağını zaten çok iyi biliyordum."</p>

      <p>General Metcalf hafifçe başını salladı. "Ama yine de şansınızı zorladınız Sayın Başkan," dedi.</p>

      <p>Başkan başını hafifçe yana eğdi ve "Evet, bunu kabul ediyorum," dedi. "General Chandler o anda kendini kaybedip geçici bir delilikle, bu insanlara ateş açabilirdi. Ama bunu yapsaydı, sorumluluk benimmiş gibi görünmeyecekti. Bu nedenle ateş emrini tekrar vermedim. Topraklarının yasal olmayan yollardan işgal edildiği gerçeğini Amerikan halkına açıklamam gerekirdi, onu da emir-komuta zinciri kanalıyla yaptım. Ama dış politika nedenleriyle, engelleme yaptığımızı da göstermek zorundaydım. Şu anda, insan yaşamına ve haklarına son derece saygılı bir ülkenin başkanı olarak, Meksika Başkanı ve diğer Orta Amerika liderleriyle yapacağımız gelecek görüşmelerde elimde güçlü bir koz var. Engelleme yaptığımızı herkes gördü."</p>

      <p>Metcalf, "Bir şey unutmadınız mı Sayın Başkan?" diye sordu.</p>

      <p>"Nedir o General?"</p>

      <p>"İskenderiye Kütüphanesi efendim. Topiltzin bu durumda o hazineyi ele geçirebilecektir."</p>

      <p>Başkan masanın diğer ucunda hiç konuşmadan oturan Senatör Pitt'e döndü ve "Ee, George," diye konuştu, "Ordunun işi artık bitti sayılır ve görev sırası sendeymiş gibi görünüyor. Şu planını açıklayıp herkesi rahatlatır mısın acaba?"</p>

      <p>Senatör gözlerini indirip masanın üzerine baktı. Odadakilerin gözlerindeki endişe ifadesini görmelerini istemiyordu. "Oğlum Dirk, adamı yanıltmak için bir plan yaptı. Eğer her şey yolunda ve planlandığı gibi giderse, Topiltzin ya da diğer adıyla Robert Capesterre, eski eser ve bilgileri ele geçiremeyecektir. Ama işler ters gittiği takdirde, Capesterre'ler Meksika'yı olduğu gibi ele geçirip yönetime gelecekler ve hazine de sonsuza kadar kaybolmuş olacaktır."</p>
    </div>
  </div>
</body>
</html>
