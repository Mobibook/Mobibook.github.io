<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>42</h2>

      <p>Sounder'in böyle seyredeceğini kimse düşünemezdi. Güverteler, makinelerin sarsıntısıyla titrerken, tekne, koca dalgalara kafa tutarcasına suları hızla yarıyordu.</p>

      <p>Boston'da bir tersanede 1961 yazında denize indirildikten sonra, yaklaşık otuz yıl süresince dünyanın tüm denizlerinde, oşinografi okullarının emrinde derin-deniz araştırmalarında görev almıştı. NUMA, onu 1990'da satın almış ve tamamen yenileyip modernize etmişti. Geminin yeni, 4000 beygirgücüne sahip dizel motoru, azami on dört mil yapacak şekilde dizayn edilmişti, ama Stewart ve makinistleri ne yapıp yapıp geminin süratini on yedi mile çıkarmışlardı.</p>

      <p>Lady Flamborough'nun peşindeki tek gemi Sounder di, ama ona yetişip yetişemeyeceği kuşkuluydu. Arjantin donanmasının gemileri ve Falkland Adaları'nda konuşlanmış İngiliz donanma birlikleri Lady Flamborough'nun yolunu kesebilirlerdi belki, ama bu konuda uyarılmamışlardı.</p>

      <p>Pitt'in Amiral Sandecker'e çektiği şifreli mesajdan sonra, Lady Flamborough ve General Bravo arasındaki değişiklik öğrenilmiş ve Genelkurmay Başkanlığı ile Beyaz Saray'ın istihbarat yetkilileri, Başkan'ı, Özel Operasyonlar Birliği bölgeye gidip kurtarma çalışmalarına başlayana kadar, konuyu kimseye açmaması konusunda uyarmışlardı.</p>

      <p>Böylece, yaşlı Sounder, Lady Flamborough'nun dümensuyunda seyrederken, mürettebat ve bilim adamları da kendilerini bu müthiş kovalamacanın heyecanına kaptırmışlardı.</p>

      <p>Pitt ve Giordino, geminin yemek odasında oturmuşlar, Gunn'ın masaya yayıp kahve fincanlarını üzerine koyarak düz durmasını sağladığı Güney Atlantik Okyanusu haritasını inceliyorlardı.</p>

      <p>Gunn, Pitt'in yüzüne baktı ve "Güney rotasında olduklarına emin misin?" diye sordu.</p>

      <p>Pitt başını salladı. "Geriye, kuzeye dönerlerse yeniden arama bölgesinin içine düşebilirler ve bunu biliyorlar. Batıya, Arjantin kıyılarına dönmeleri de olanaksız," dedi.</p>

      <p>"Açık denize çıkmış olabilirler."</p>

      <p>Giordino da, "Bizden üç gün ilerde oldukları düşünülürse, şu anda Afrika yolunun yarısını katetmiş olabilirler," dedi.</p>

      <p>Pitt, "Bu çok riskli," diyerek başını iki yana salladı, "Bu operasyonu kim yürütüyorsa, çok zeki bir adam olmalı. Gemiyi doğuya götürürse, arama uçakları ya da en azından, yakınlarından geçecek bir gemi tarafından görülebileceklerini biliyor. Yapabileceği tek şey, bana göre, General Bravo mm bilinen rotasına devam etmek ve Tierra del Fuego'daki, San Pablo'ya gitmek."</p>

      <p>Giordino, "Kargo gemisi gecikince liman yetkilileri kuşkuya kapılmış olamazlar mı?" diye sordu.</p>

      <p>"Merak etme, bu adam onu da düşünmüş ve San Pablo liman müdürlüğüne bir mesaj gönderip, makinelerinde arıza olduğunu ve gecikeceklerini bildirmiştir."</p>

      <p>"Evet böylece kırk sekiz saat daha kazanmış olacaktır."</p>

      <p>Gunn, "Peki ama bu gemi nereye gidebilir?" diye sordu. "Sözgelimi, Macellan Boğazı yakınlarında saklanabileceği binlerce ıssız ada var."</p>

      <p>"Ya da..." dedi Giordino ya da nın üstüne basa basa, "ya da kimsenin aramayı aklına bile getirmeyeceği Antarktika'ya gidebilir."</p>

      <p>Pitt, "Bunların hiçbirinden kesin emin olamayız," dedi. "Bildiğimiz bir tek şey var, o da şu anda geminin ıssız bir koyda demirlediği."</p>

      <p>Gunn, "Artık onun oyununu öğrendik," dedi. "Landsat, bundan sonraki geçişinde kameralarını çalıştıracak ve Lady Flamborough, ya da sahte adıyla General Bravo, tabak gibi ortaya çıkacaktır."</p>

      <p>Giordino, bu fikri onaylayacağını düşünerek Pitt'e baktı, ama o, uzaklara dalmıştı. Giordino, arkadaşının o anda Lady Flamborough'un kaptan köprüsünde olduğunu ve rakibinin kafasının içinden geçenleri öğrenmek istediğini çok iyi biliyordu. Fakat adam, gerçekten de çok zekiydi ve kafasının içinden geçenleri tahmin etmek kolay olmasa gerekti.</p>

      <p>Pitt bir süre sonra, kendi kendine konuşur gibi, "Bunun farkında," dedi.</p>

      <p>"Neyin farkında?"</p>

      <p>"Uydu fotoğraflarıyla bulunabileceğinin."</p>

      <p>"O halde, kaçabileceğini, ama saklanamayacağını da biliyordur."</p>

      <p>"Bana sorarsan saklanabilir."</p>

      <p>"Koca gemiyi nasıl saklayabilir ki?"</p>

      <p>Pitt kalktı ve gerindi, "Biraz dolaşacağım," dedi.</p>

      <p>Gunn, onun önünü kesti, "Cevap ver bana, nasıl saklanabilir?"</p>

      <p>Pitt vücudunu geminin sallantısına uydurup yaylandı ve Gunn'a baktı, "Onun yerinde olsaydım, gemiyi ikinci kez kaybederdim," dedi.</p>

      <p>Giordino ona 'aldın mı cevabını?' der gibi bakarken Gunn’ın ağzı bir karış açık kaldı. Pitt'i biraz daha sıkıştırmak için dönüp baktığında Pitt çoktan gitmişti bile.</p>

      <p>Pitt geminin kıç tarafına gidip merdivenden indi ve ay havuzuna gitti. Deep Rover ın çevresini dolaştı ve denizin dibinden çıkardıkları plastik rulonun önünde durdu. Ruloyu bir direğe bağlamışlardı. Boyu, Pitt'in boyuna yakındı.</p>

      <p>Beş dakika kadar ruloya baktı ve sonra elini uzatıp onu okşadı. Bir şeyler düşündüğü belliydi ve gözlerinde hınzırca parıltılar vardı. Sonra ağzından hafif bir ses çıktı; öyle hafifti ki birkaç metre ötesinde bir tezgâh üzerinde çalışan teknisyen onu duymadı bile: "Yakaladım seni!"</p>
    </div>
  </div>
</body>
</html>
