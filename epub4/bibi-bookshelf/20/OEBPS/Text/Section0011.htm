<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>11<br /></h2>

      <p>"Bu pis kartları da kim dağıttı böyle?"</p>

      <p>Julius Schiller, elindeki kartları dizerken hafifçe gülümsedi. Dudakları arasına yanmayan bir puro sıkıştırmış olan Siyasi işler Müsteşarı, başını kaldırdı ve zekâ pırıltıları saçan mavi gözleriyle diğer süzdü.</p>

      <p>Poker masasında, o da dahil dört kişiydiler. Hiçbiri sigara içmediğinden, Schiller de diplomatça bir tavırla purosunu yakmamıştı.</p>

      <p>Eski denizci sobasında çıtırdayarak yanan odunlar, erken gelen sonbaharın soğuğunu biraz olsun kırmıştı. Yanan sedir ağacı kütükleri, Schiller'in yatındaki tik ağacı kaplı yemek salonuna hoş bir koku yayıyordu. 35 metrelik harika yat, Alexandria, Virginia'nın karşı tarafındaki Güney Adası yakınlarındaki Potomac Nehri'ne demir atmıştı.</p>

      <p>Sovyet Misyon Şefi Yardımcısı Aleksey Korolenko'nun yüzünde, Washington'un sosyete çevrelerinde nam salmış o her zamanki neşeli ifade vardı.</p>

      <p>Korolenko, "Keşke Moskova'da oynasaydık," dedi. "Bu kâğıtları dağıtanı Sibirya'da bildiğim güzel bir yere gönderebilirdim."</p>

      <p>Schiller, "Seninle aynı fikirdeyim dostum," dedi ve sonra kâğıtları dağıtan arkadaşına baktı. "Bundan sonra kâğıtları iyi karıştır Dale."</p>

      <p>Başkan’ın özel asistanı Dale Nichols, "Elleriniz bu kadar berbatsa pas geçin siz de," diye söylendi.</p>

      <p>Senato Dış İlişkiler Komisyonu Başkanı olan Senatör George Pitt, ayağa kalktı ve somon renkli spor ceketini çıkarıp sandalyesinin arkasına astıktan sonra Yuri Vyhousky'ye baktı.</p>

      <p>"Ne diyor bu adamlar dostum? Biz daha bir el bile alamadık, değil mi?"</p>

      <p>Sovyet Büyükelçiliği'nin Amerikan işleri Danışmanı başını salladı, "Dört yıl önce bu takımla oynamaya başladığımdan beri iyi bir el gelmedi ki bana," dedi.</p>

      <p>Schiller'in yatındaki bu Perşembe gecesi poker partileri, gerçekten de 1986'dan beri sürüyordu ve dostlar arasında oynanan basit bir oyunun çok ötesindeydi. Oyun, önce, iki süper güç arasındaki duvarda küçük bir çatlak yaratmak amacıyla başlamıştı. Onlar kendi aralarında, medyanın haberi olmadan bürokratik kırtasiyecilikten ve diplomatik protokollerden uzakta, özellikle Sovyet-Amerikan ilişkileriyle ilgili konularda fikir alışverişinde bulunurlardı.</p>

      <p>Schiller, "Elli sentle açıyorum," dedi.</p>

      <p>"Bir dolara yükseltiyorum," dedi Korolenko.</p>

      <p>Nichols, "Bir de, onlara neden güvenmediğimizi soruyorlar," diye homurdandı.</p>

      <p>Senatör, Korolenko'nun yüzüne bakmadan, "Mısır'daki şu isyan olayı konusunda ne düşünüyorsun Aleksey?" diye sordu.</p>

      <p>"Bana öyle geliyor ki, Ahmed Yezid, Başkan Hasan'ı otuz gün içinde devirecek."</p>

      <p>"Demek bu mücadelenin uzayacağını sanmıyorsun, öyle mi?"</p>

      <p>"Hayır, askerler Yezid'i desteklerlerse uzamaz."</p>

      <p>Nichols, "Oyunda mısın Senatör?" diye sordu.</p>

      <p>"Aynen devam."</p>

      <p>"Ya sen Yuri?"</p>

      <p>Vyhousky, elindeki üç tane elli sentliği masaya bıraktı. Bir şey söylemedi.</p>

      <p>Schiller, "Hasan yönetimi Mübarek'in istifasından sonra aldı ve ülkeye biraz istikrar sağladı," dedi. "Bana kalırsa bu istikrarını sürdürecektir."</p>

      <p>Korolenko, "Iran Şahı için de aynı şeyi söylemiştin," diye dürttü onu.</p>

      <p>Schiller, iki kâğıt sürdü, "O zaman iyi tahmin çıkaramadık, ne yapalım yani?" dedi. "Bana iki kart ver."</p>

      <p>Korolenko tek kart aldı. "Siz, o muazzam yardımlarınızı dipsiz kuyuya atıyorsunuz. Mısır'da halk açlıktan ölmek üzere. Yoksul köylerde dini fanatizmin yayılması için mükemmel bir ortam. Humeyni'yi durduramadığınız gibi Yezid'i de durduramayacaksınız."</p>

      <p>Senatör Pitt, "Kremlin ne düşünüyor bu konuda?" diye sordu.</p>

      <p>"Bekliyoruz," dedi Korolenko hiç istifini bozmadan. "Biz, toz duman ortadan kalkıncaya kadar beklemeyi yeğliyoruz."</p>

      <p>Schiller kartlarına baktı ve sıraya dizdi. "Sonuç ne olursa olsun, kazanan olmayacaktır," dedi.</p>

      <p>"Doğru, hepimiz kaybediyoruz. Sizler, İslamcıların gözünde Büyük Şeytansınız ve Komünist dinsizler olan bizler de sevilmiyoruz. Bu çok kaybedenin de İsrail olduğunu söylememe gerek yok, değil ini? Irak'ın Iran tarafından mağlup edilmesi ve Başkan Saddam Hüseyin'in öldürülmesinden sonra, Iran ve Suriye için küçük Arap ülkelerini tehdit ederek bir araya getirme ve israil'e karşı üç cephe oluşturma yolu açılmış oldu. Bu sefer Yahudilerin defteri dürülecek galiba."</p>

      <p>Senatör başını iki yana salladı. "İsrail Ortadoğu'nun en iyi donatılmış silahlı kuvvetlerine sahip. Daha önce kazandılar, şimdi de kazanırlar."</p>

      <p>Vyhousky, "Ama yaklaşık iki milyon Arap'tan oluşacak insan dalgalarına karşı koymak o kadar kolay olmasa gerek," dedi, "Esad'ın güçleri güneye yürürken, Yezid'in kuvvetleri de, altmış yedi ve yetmiş üçte yaptıkları gibi, Sina yarımadası üzerinden kuzeye saldıracaklardır. Fakat bu kez Iran ordusu Ürdün Nehri'ni geçerek Suudi Arabistan'la Ürdün'ü silip süpürecektir. İsrailliler savaş yetenekleri ve üstün teknolojilerine karşın, bunlara dayanamazlar. "</p>

      <p>Korolenko, "Savaş bittiğinde," diye devam etti, “İslam ülkeleri birliği, dünya petrol rezervlerinin yüzde elli beşine sahip olarak fiyatları yükseltecekler ve Batı da ekonomik krize girecektir."</p>

      <p>Nichols, Schiller'e bakarak, "Konuş, sıra sende," dedi. "Bir dolar."</p>

      <p>Korolenko, “İki dolar artırıyorum," dedi.</p>

      <p>Vyhousky kartlarını masaya bıraktı ve "Pas," dedi.</p>

      <p>Senatör elindeki kâğıtlara baktı, "Masadaki dört doları görüyor ve dört daha artırıyorum," diye konuştu.</p>

      <p>Nichols güldü, "Sizi çakallar," dedi. "Benden paso."</p>

      <p>Senatör, "Kendimizi kandırmayalım," diye devam etti. “İsrail'in küçük çaplı bir nükleer silah deposuna sahip olduğunu biliyoruz. Çok zorda kalınca bunu kullanacaklardır."</p>

      <p>Schiller içini çekti, "Böyle bir sonucu düşünmek bile istemem," dedi. Yatın kaptanı, kapının kenarına vurup ürkekçe içeriye girerken, Schiller başını kaldırıp ona baktı.</p>

      <p>"Rahatsız ettiğim için özür dilerim, Bay Schiller. Fakat size önemli önemli bir mesaj var efendim."</p>

      <p>Schiller, kartlarını Nichols'a doğru uzattı. "Bu elle daha fazla uğraşmaya gerek yok. Bana izin verir misiniz?"</p>

      <p>Haftalık poker partilerinin önemli kurallarından biri de telefonlara cevap verilmemesiydi ve sadece, masadakilerin tümünü de ilgilendirebilecek önemli mesajlar kabul edilirdi. Oyun devam ediyordu, ama masadakilerin aklı gelen mesajdaydı.</p>

      <p>"Sıra sende Aleksey," dedi Senatör.</p>

      <p>"Dört dolar daha artırıyorum."</p>

      <p>"Gördüm."</p>

      <p>Korolenko pes ettiğini belirten bir tavırla omuz silkti ve kartlarını masaya açtı. Elinde sadece çift dörtlü vardı.</p>

      <p>Senatör hınzır hınzır sırıttı ve kartlarını açtı. Oyunu çift altılıyla kazanmıştı.</p>

      <p>"Aman Tanrım," diye inledi Nichols. "Bense elimde çift papaz olduğu halde oyundan çekildim."</p>

      <p>"Öyle yemeği parası uçtu Aleksey," diye güldü Vyhousky.</p>

      <p>"Demek ikimiz de blöf yapıyormuşuz," dedi Korolenko. "Şimdi bir Amerikalı politikacıdan neden kelepir bir araba satın alınmaması gerektiğini daha iyi anladım."</p>

      <p>Senatör sandalyesinde arkaya yaslandı ve elini gür, kır saçlarının arasından geçirdi. "Aslında hukuk fakültesinde okurken cep harçlığımı çıkarmak için araba satardım. Meclise girmek için bayağı iyi bir alıştırma olduğunu söyleyebilirim."</p>

      <p>Schiller, bir süre sonra döndü ve masaya oturdu. "Özür dilerim. Gelen mesaj önemliydi. Birleşmiş Milletler tarafından kiralanmış bir yolcu uçağı, Grönland'ın kuzey kıyılarında düşüp parçalanmış. Elli ölü varmış, kurtulan olup olmadığı konusunda herhangi bir bilgi yok."</p>

      <p>Vyhousky, "Acaba Sovyet temsilcileri de var mıymış?" diye sordu.</p>

      <p>"Yolcu listesi henüz belirlenmemiş."</p>

      <p>"Terör amaçlı bir bomba saldırısı mıymış?"</p>

      <p>"Henüz hiçbir şey bilmiyoruz, ama gelen ilk raporlar kaza olmadığını söylüyor."</p>

      <p>Nichols, "Hangi sefermiş?" diye sordu.</p>

      <p>"Londra-New York."</p>

      <p>Nichols, düşünceli bir yüz ifadesiyle, "Kuzey Grönland mı?" diye tekrar sordu. "Uçuş rotasından bin milden fazla uzaklaşmış olmalılar."</p>

      <p>"Bir uçak kaçırma olayı gibi geliyor bana," dedi Vyhousky.</p>

      <p>"Kurtarma timleri oraya ulaşmışlar," dedi. "Bir saat sonra çok daha ayrıntılı bilgi alabiliriz sanıyorum."</p>

      <p>Senatör Pitt'in yüzündeki ifade birden değişti, endişeli görünüyordu. "Hala Kâmil'in o uçakta olduğuna dair bir his var içimde. Genel Kurul için Avrupa'dan bugünlerde dönmesi bekleniyordu."</p>

      <p>Vyhousky, "George haklı galiba," diye söze karıştı. "Sovyet delegasyonundan da iki kişi vardı onun grubunda."</p>

      <p>Schiller, "Çılgınlık bu," diye söylendi. "Bir uçak dolusu BM delegesini öldürmekten kim bir çıkar sağlayacağını umabilir ki?"</p>

      <p>Hiç kimse bir şey söylemedi. Salonda uzun bir sessizlik oldu. Korolenko, ifadesiz bir yüzle masanın ortasına bakıyordu. Sonra, diye mırıldandı.</p>

      <p>Senatör Rus'un gözlerine baktı, "Biliyordun, değil mi?" dedi.</p>

      <p>"Sadece tahmin ediyorum."</p>

      <p>"Kâmil'in öldürülmesini Yezid mi ayarladı sence?"</p>

      <p>"Sadece istihbarat kaynaklarımızın Kahire'de bir grubun Kâmil'e suikast hazırladığı konusunda duyumlar aldığını söyleyebilirim."</p>

      <p>"Bunu duydunuz ve elli kişinin ölümüne kadar beklediniz, öyle mi?"</p>

      <p>Korolenko, "Hesap hatası yaptık," dedi. "Suikastın ne zaman ve nerede gerçekleştirileceğini bilmiyorduk. Kâmil'in yaşamının, sadece Mısır'a gittiği takdirde tehdit altında olacağını sanıyorduk. Suikastın bizzat Yezid tarafından değil, onun fanatik sempatizanları tarafından gerçekleştirileceğini düşünüyorduk. Yezid'in adı bugüne kadar hiçbir terörist eyleme doğrudan karışmadı. Onunla ilgili olarak çıkardığınız profil bizimkilerle aynı; kendini Müslümanların Gandhi'si sanan zeki bir adam."</p>

      <p>"Boş verin şimdi KGB ile CIA'nin çıkardığı profili, ikisi de aynı, al birini vur ötekine," dedi Vyhousky.</p>

      <p>"Al sana haberalma uzmanlarının halkla ilişkiler kampanyalarının oyununa gelmelerine bir örnek daha," dedi Senatör iç geçirerek. "Adam bizim sandığımızdan çok daha azılı bir psikopat."</p>

      <p>Schiller, "Bu korkunç olayın sorumlusu Yezid olmalı. Yandaşları, onun iznini almadan böyle bir şey yapamazlar," diye fikrini belirtti.</p>

      <p>Nichols, "Bunu yapmak için nedenleri de var," diye söze girdi. "Kâmil, herkes tarafından sevilen ve tutulan güzel bir kadın. Halk ve askerler karşısında popülaritesi Başkan Hasan'dan daha fazla. O kadın güçlü bir tampondu. Eğer öldüyse, Mısır kısa zamanda mollaların eline geçer."</p>

      <p>Korolenko, "Hasan devrilirse ne olacak peki?" diye sordu. "Beyaz Saray'ın bu durumda tutumu ne olur dersiniz?"</p>

      <p>Schiller ve Nichols, birbirlerine baktılar. Sonra Schiller, "Ne olacak? Biz de aynen sizin gibi yapacağız tabii," dedi. "Toz duman ortadan kalkıncaya kadar bekleyeceğiz."</p>

      <p>Korolenko'nun yüzündeki sabit gülümseme bir anda yok oldu.</p>

      <p>"Pekâlâ, birleşik Arap ülkeleri İsrail’e saldırırsa ne yapacaksınız?" diye sordu.</p>

      <p>"Geçmişte olduğu gibi İsrail’i destekleyeceğiz kuşkusuz."</p>

      <p>"Amerikan kuvvetlerini gönderir misiniz oraya?"</p>

      <p>"Pek sanmıyorum."</p>

      <p>"Arap liderleri bunu duysalar daha az endişe ederler, değil mi?"</p>

      <p>"Ne isterlerse yapabilirler. Ama şunu da unutma, Aleksey... bu kez İsrailliler'in Kahire, Beyrut ve Şam üzerine yürümelerine engel olmayacağız."</p>

      <p>"Yani, İsrail nükleer silah kullanmaya kalkarsa Başkan bunu engellemeyecek mi demek istiyorsun?"</p>

      <p>Schiller, konuyu önemsemiyormuş gibi, "Onun gibi bir şey," dedi ve Nichols'a dönüp, "Sıra kimde?" diye sordu.</p>

      <p>Senatör rahat görünmeye çalışarak, "Galiba bende," dedi. Başkan’ın İsrail’le ilgili bu yeni politikası kötü bir haberdi onun için. "Elli sentle başlayalım mı, ne dersiniz?"</p>

      <p>Fakat Ruslar olayın peşini bırakmaya pek niyetli değillerdi. Vyhousky, "Bu rahatsız edici bir şey, öyle değil mi?" dedi.</p>

      <p>Nichols, "Bazen tutumları değiştirmek gerekiyor," diye konuşlu. "Son araştırmalara göre ABD'nin petrol rezervleri seksen milyar varil. Fiyatları varil başına elli dolardan hesap edildiğinde, petrol şirketlerimiz elde edecekleri gelirlerle, büyük petrol arama programlarına başlayabilirler. Kuşkusuz Meksika ve Güney Amerika rezervlerine de güvenebiliriz. Yani, petrol açısından artık Ortadoğu'ya bağımlı değiliz. Yani Ortadoğu'yla ilişkimizi kesiyoruz. Sovyet hükümeti Arap belasıyla uğraşmak istiyorsa, buyursun uğraşsın.</p>

      <p>Korolenko, duyduklarına inanamıyordu. Onda kökleşmiş bir hal almış olan ihtiyatlılığı nedeniyle her şeye şüpheyle yaklaşıyordu. Ama Amerikalılar'ı çok iyi tanıyordu ve onların blöf yapmayacaklarından emindi. Özellikle böyle büyük ve çok önemli bir mesele konusunda blöf yapmayacaklarını veya onu yanlış yönlendirmeyeceklerini iyi biliyordu.</p>

      <p>Sovyet temsilcilerine sızdırdığı bu plan konusunda Senatör Pitt'in de kuşkuları vardı. Amerika'nın ihtiyacı olduğu bir zamanda Rio Grande'den petrol alma olasılığı çok düşüktü. Meksika'da devrimin eli kulağındaydı.</p>

      <p>Mısır, Yezid gibi bir karanlık çağlar fanatiğinin yönetiminde lanetlenmiş bir ülke olma yolundaydı. Ama Meksika'da da Aztek kültürüne bağlı bir din devleti kurmak isteyen ve Benito Juarez'le Emiliano Zapata karışımı bir Mesih olma iddiasında olan Topiltzin adında bir manyak vardı. Yezid gibi, Topiltzin de ülkesindeki milyonlarca fakirin desteğini almıştı ve hükümeti her an devirebilirdi.</p>

      <p>Senatör kendi kendine, 'Nereden çıkıyor bu manyaklar?' diye düşündü. Bu şeytanları kim yaratıyordu acaba? Kâğıtları dağıtırken ellerinin titremesine engel olmaya çalıştı.</p>

      <p>"Hadi beyler, oynayın bakalım."</p>
    </div>
  </div>
</body>
</html>
