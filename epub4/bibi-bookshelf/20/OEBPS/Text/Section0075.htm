<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>76</h2>

      <p>5 Kasım 1991 Roma, Texas</p>

      <p>Patlamadan beş gün sonra, Başkan’ın helikopteri, gece yarısını birkaç dakika geçe Roma'nın birkaç kilometre dışındaki küçük bir havaalanına indi. Başkan'ın yanında Senatör Pitt ve Julius Schiller vardı. Helikopterin rotorları yavaşlayıp durduktan sonra Amiral Sandecker yaklaştı ve onları gülümseyerek karşıladı.</p>

      <p>Başkan, "Seni gördüğüme sevindim Amiral," dedi. "Doğrusunu istersen, NUMA'nın bu işi becerebileceğini sanmamıştım, ama mükemmel bir iş yaptınız, hepinizi kutlarım."</p>

      <p>Sandecker, her zamanki kibirli tavrıyla, "Teşekkürler Sayın Başkan," dedi. "Çılgınca planımızı kabul edip bize bu işi yapma yetkisi verdiğiniz için size müteşekkiriz."</p>

      <p>Başkan, "Evet, gerçekten iyi iş çıkardınız," diyerek arkasına baktı. "Ama asıl Senatör Pitt'e teşekkür etmelisiniz, beni ikna eden kişi odur."</p>

      <p>Birkaç dakikalık bir sohbetten sonra birkaç basamak çıkıp, on tekerlekli koca bir kamyonun içine girdiler. Başkan'ın işçi tulumu giymiş iki Gizli Servis ajanı, şoförle birlikte kamyonun sürücü yerine tırmandılar. Dört ajan da, arka tarafta park edilmiş eski bir Dodge pikaba bindiler.</p>

      <p>İnşaat malzemesi, kum ve çakıl taşıyan koca kamyon, dışardan bakıldığında toz toprak içinde, boyası kalmamış eski bir araç görünümündeydi. Fakat boyu dört buçuk, eni de iki buçuk metre olan kasasının içi, küçük bir mutfak barı ve altı sandalyesiyle güzel döşenmiş bir odaya dönüştürülmüştü. Kasanın üstüne ilave yapılıp boyu yükseltilmiş ve üzerine sanki tümüyle çakıltaşı doluymuş izlenimi vermek için iki santim kalınlığında çakıl taşı boşaltılmıştı.</p>

      <p>Kamyonun arka bölümüne açılan gizli kapı kapatıldı ve hepsi döşemeye vidalanmış koltuklara oturup emniyet kemerlerini bağladılar.</p>

      <p>Sandecker, "Böyle garip bir araçla gittiğimiz için özür dilerim," dedi. "Ama bölgeye durmadan helikopterle gidip gelerek dikkati çekmek istemiyoruz, anlıyorsunuzdur."</p>

      <p>Başkan, "Bir kum kamyonunda ilk kez seyahat ediyorum," diyerek güldü. "Süspansiyonu bizim Beyaz Saray limuzinlerininkine benzemiyor tabii."</p>

      <p>Sandecker, "Bu kamyonlardan altı tanesini böyle değiştirip gizli nakliye ve gidiş gelişler için ayırdık," dedi.</p>

      <p>Senatör Pitt, "Çok iyi yapmışsınız," dedi ve kamyonun metal duvarına parmaklarıyla vurup güldü. "Kurşun geçirmez olmaları da cabası."</p>

      <p>Başkan birden ciddileşti ve "Gizliliğe uyuluyor, değil mi?" diye sordu.</p>

      <p>Sandecker başını salladı. "Bizim tarafımızda her şey yolunda."</p>

      <p>Schiller, Sandecker'in imasını anladı ve "Bu kez Beyaz Saray'dan da sızıntı olmayacaktır," dedi. "Her türlü önlem alındı."</p>

      <p>Başkan, bir süre düşündü. "Bu işten yakamızı kolayca sıyırabilmemiz büyük şans," dedi. "Topiltzin'in peşine takılan güruh onun öldüğünü anlayınca intikam almaya kalkışabilirdi, değil mi?"</p>

      <p>Sandecker, "Şok dalgası geçtikten sonra, tepeye gidip patlamanın açtığı kratere doğaüstü bir olaymış gibi baktılar," dedi. "Ön saflarda kadınlar ve çocuklar çok olduğundan, pek fazla başkaldıran olmadı ve Topiltzin'in adamları da sessizce çekilip Meksika'ya dönünce ortalık yatıştı. Lidersiz kalan aç ve yorgun insanlar, sessizce geriye dönüp yerlerine gitmeye başladılar."</p>

      <p>Schiller, "Göçmen bürosuna göre, birkaç bin kişi kuzeye doğru kaçmış, ama bunların üçte biri de yakalanmış," dedi.</p>

      <p>Başkan içini çekti. "Bu işi ucuz atlattık, yani en zor tarafı sona erdi. Kongre, Güney Amerika'ya yardım planımızı kabul ederse, bu fakir ülkelerin kalkınmalarına bir nebze olsun yardımcı olabiliriz."</p>

      <p>Sandecker, "Capesterre ailesi konusunda ne düşünüyorsunuz?" diye sordu.</p>

      <p>Başkan, "Adalet Bakanlığı, onların bu ülkedeki mal ve mülklerini araştırıp bir şeyler yapmaya çalışacak," dedi. "Şimdi size bir sır vereceğim beyler. Bu söylediğim, aramızda kalacak. Özel Operasyon Birliği, Albay Hollis komutasında Karayibler'deki isimsiz bir adaya tatbikat olarak bir çıkarma yapacak. O sırada Capesterre ailesinden birileri de o civarda olurlarsa canları yanabilir tabii."</p>

      <p>Senatör Pitt güldü ve "Yezid ve Topiltzin gittiğine göre, bizim Dışişleri biraz rahat nefes alacak demektir," dedi.</p>

      <p>Schiller, başını iki yana salladı. "Kalede henüz iki delik açabildik. Önümüzdeki yolda daha birçok sorun var."</p>

      <p>Başkan neşeli bir ses tonuyla, "Kötümser olma Julius," dedi. "Başkan Hasan, sağlık nedenleriyle çekilip iktidarı Savunma Bakanı Ebu Hamid'e bıraktığına göre, aşırı dincilerin talepleri azalacaktır. Mısır'da şu anda bir sorun yok, her şey yolunda görünüyor."</p>

      <p>Senatör Pitt, "Hala Kâmil de Hamid'le evlenmeyi kabul ettiğine göre, şimdilik hiçbir sorun yok demektir," dedi.</p>

      <p>Koca kamyon birden durunca sustular. Gizli kapı dışardan açıldı ve bir merdiven getirildi. Başta Başkan olmak üzere, hepsi indiler ve çevrelerine bakındılar. Bölge, bir tel örgüyle çevrilmiş ve belli aralıklarla konmuş direklere bağlanan lambalarla aydınlatılmıştı. Giriş kapısının yanındaki büyük levhada, 'SAM TRİNİTY KUM VE ÇAKIL ŞİRKETİ' yazıyordu, içerde, birkaç kum yükleyici, büyük bir kazıcı iş makinesi, birkaç kum kamyonu ve çakıl treyleri görülüyordu, etrafta kimse yoktu.</p>

      <p>Burada dolaşanların yeraltı güvenlik ünitelerini ve elektronik uyarı ekipmanını görmeleri imkânsızdı.</p>

      <p>Başkan, "Bay Trinity ile görüşebilecek miyiz?" diye sordu.</p>

      <p>Sandecker, başını iki yana salladı. "Ne yazık ki göremeyeceğiz onu Sayın Başkan. Sam iyi bir adam ve mükemmel bir vatansever. Çıkacak eserleri ve belgeleri kendi arzusuyla hükümete bıraktığını bildiren kâğıtları imzaladıktan sonra dünyanın en iyi yüz golf sahasında yapılacak bir tura katılıp gitti buradan."</p>

      <p>"Ona iyi bir para verilmiştir umarım."</p>

      <p>Sandecker, "Vergiden muaf on milyon dolar ödendi," dedi. "Ama bu parayı ona zorla kabul ettirebildik." Döndü ve birkaç yüz metre ilerdeki bir kazı yerini gösterdi. "İşte, Gongora Tepesi'nden kalanlar," dedi. "Şimdi bir çakıl çukuru olarak kullanılıyor. Aslına bakarsanız, buradan çıkarılacak kum ve çakıllar Trinity'ye verdiğimiz parayı fazlasıyla karşılayacak."</p>

      <p>Başkan, bir zamanlar tepenin zirvesi iken şimdi muazzam bir çukur olan yere baktı ve "Topiltzin ve Yezid'in cesetleri bulundu mu?" diye sordu.</p>

      <p>Sandecker, "Evet, iki gün önce bulundu," diyerek başını salladı.</p>

      <p>"Parçalanmış cesetleri, taş kırma makinesine attık. Şimdi yeni yapılan bir yolun alt döşemesindedirler belki de."</p>

      <p>Başkan, dudaklarını büzdü ve "Bunu çoktan hak etmişlerdi," dedi.</p>

      <p>Schiller, çevresine bakındı ve "Tünel nerede?" diye sordu.</p>

      <p>Sandecker, ilerde duran, büroya çevrilmiş eski bir treyleri gösterdi. "İşte, şurada." Treylerin bir penceresinde, 'Sevkiyat,'yazıyordu.</p>

      <p>Arkadaki araçla gelen dört Gizli Servis ajanı arabadan inip çevreyi dolaşarak kontrol ederlerken, kamyonun sürücü kabininden gelen ikisi de, yine kontrol için büroya girmişlerdi.</p>

      <p>Başkan ve yanındakiler ev gibi kullanılan büyük treylere girip, büro olan arka kısma geçtiler. Sandecker, onlara odanın ortasına gelmelerini ve döşemeden yükselen korkuluğa tutunmalarını söyledi. Sonra, tavanın bir köşesinde duran TV kamerasına doğru eliyle işaret etti. Üzerinde durdukları döşeme hafifçe kımıldadı ve yavaş yavaş toprağın derinliklerine doğru inmeye başladı.</p>

      <p>Schiller, "Çok güzel, mükemmel," diyerek gülümsedi.</p>

      <p>Başkan da, "Evet, gerçekten çok iyi," diye mırıldandı. "Proje konusunda hiçbir sızıntının olmamasının nedeni de böylelikle anlaşılıyor."</p>

      <p>Asansör otuz metre kadar indikten sonra hafifçe sarsılarak durdu. İndikleri yer floresan lambalarla aydınlatılmış geniş bir tüneldi. Görebildikleri kadarıyla tünelin kenarlarında sıra sıra heykeller vardı.</p>

      <p>Bir kadın, onları gülümseyerek karşıladı.</p>

      <p>Sandecker, "Sayın Başkan," dedi. "Size Doktor Lily Sharp'ı tanıştırayım, kendisi eserlerin kataloglanmasından sorumlu direktördür."</p>

      <p>"Memnun oldum, Doktor Sharp, size çok şey borçluyuz."</p>

      <p>Lily, hafifçe kızardı ve mütevazı bir tavırla, "Ben bu projenin sadece küçük bir parçasıyım efendim," dedi.</p>

      <p>Schiller'le de tanıştıktan sonra Lily, onların önüne geçti ve İskenderiye Kütüphanesi'nin paha biçilmez hazinelerinin turuna başladılar. Genç kadın, bir yandan da onlara açıklamalar yapıyordu. "Şimdiye kadar dört yüz yirmi yedi heykel ve oyma işini inceleyip katalogladık. Bunlar, M.Ö. 3000 yılında başlayıp dördüncü yüzyıl başlarında Bizans dönemiyle sona eren ilk Bronz Çağı'na ait harika eserler. Bazılarında görülen kireçtaşı sızıntısının yol açtığı su lekeleri dışında bütün mermer ve bronz heykeller çok iyi korunmuşlar. Tüm lekeler de kimyasal maddelerle kolayca temizlenebilir."</p>

      <p>Başkan, hiç sesini çıkarmadan, genç kadını dinleyerek yürüyor ve bazıları beş bin yıllık olan bu harika heykelleri hayranlıkla seyrediyordu. Bu eski eserlerin çokluğu da onu şaşırtmıştı. Her çağ, her imparatorluk ve hanedan, zamanının en iyi sanatçıları tarafından tarihe mal edilmişlerdi.</p>

      <p>Bir ara duran Başkan huşu içinde, "Şu anda İskenderiye Müzesi'nin koleksiyonuna bakıyor ve dokunuyorum," dedi. "O patlamadan sonra bunların tahrip olmamaları, parçalanmamaları bir mucize.</p>

      <p>Lily, "Toprak titreşimleri biraz toz kaldırdı ve tavandan bazı kireçtaşı parçalarının düşmesine neden oldu tabii," diye açıkladı. "Fakat heykel ve yontma eserlere bir şey olmadı. Şu anda baktığınız heykeller, Junius Venator'un M.S. 391'de son kez gördüğü halleriyle duruyorlar."</p>

      <p>Yaklaşık iki saatlik bir gezi ve açıklamadan sonra, Lily ana galeriye girmeden önce son sanat eserinin önünde durdu ve âdeta fısıldayarak, "İşte, Büyük İskender'in altın tabutu efendim," dedi.</p>

      <p>Başkan, sanki Tanrı'yla karşılaşacakmış gibi duruyordu. Ağır ve düşünceli bir tavırla, dünyanın tanıdığı en büyük liderlerden birinin altın tabutuna yaklaştı ve başını eğerek kristal pencereden baktı.</p>

      <p>Makedonyalılar, krallarını tabuta tören kıyafetiyle koymuşlardı. Göğüs zırhı ve miğferi saf altındı. İran ipeğinden yapılmış tuniği, yaklaşık yirmi dört yüzyıllık bir zaman sürecinden sonra çürümüş ve parçalanıp dağılmıştı. Bu büyük liderden şimdi arta kalanlar sadece kemikleriydi.</p>

      <p>Lily, çevresindeki öğrencilere ders veriyormuş gibi, "Kleopatra, Jül Sezar, Marcus Antonius, hepsi durup onun cesedine baktılar," dedi. Başkan ve yanındakiler gözlerini bu şaheserden ayıramıyordu. Lily, onları oradan depolama galerisine götürdü.</p>

      <p>Depo olarak kullanılan koca salonda en azından otuz kişi çalışıyor, bazıları ortadaki tahta sandıkların içindekileri inceliyordu. Lekeli ve kirlenmiş, ama restore edilebilecek yağlıboya tablolar, fildişi ve mermerden oyma biblolar, küçük heykeller ya da gümüş ve bronz figürler, kataloglara göre tanzim ediliyor ve Maryland'deki güvenceli bir koruma ve restorasyon binasına gönderilmek üzere ambalajlanıyorlardı.</p>

      <p>Arkeologlar, çevirmenler ve koruma uzmanlarının çoğu, binlerce eski kitabı korumuş silindir şekilli bronz tüplerin üzerindeki bakır etiketleri okuyor, tercüme ediyor ve içindekileri tanımlayıp kayda alıyorlardı. Tüplerden bazılarındaki hassas parşömen elyazmaları büyük bir dikkatle incelendikten sonra yine Maryland'e gönderilmek için paketleniyordu.</p>

      <p>Lily, eliyle koca salonu gösterdi ve "İşte depomuz burası," dedi. "Şimdiye kadar Homeros'un hemen tüm kitaplarını, büyük Yunan filozoflarının öğretilerini, eski İbranice yazıtları, elyazmalarını ve Hıristiyanlıkla ilgili bazı tarihi belgeler bulduk. Eski kralların, şimdiye kadar bilinmeyen mezarlarını, Tarshish ve Saba da dahil, kayıp ticaret merkezlerini işaret eden haritalar ve çoktan unutulmuş madenler ve petrol yataklarının yerlerini gösteren jeoloji haritaları var. Böylelikle geçmişteki pek çok kronolojik boşluk doldurulabilecek. Fenikeliler, Mikenler, Etrüskler ve haklarında pek fazla şey bilinmeyen birçok uygarlık burada, ellerimizin altında. Resimlerin çoğu restore edilebilecek ve bunlar bize, antik dünyanın ölümsüz şahsiyetleri hakkında bilgi verecektir."</p>

      <p>Başkan dilini yutmuş gibi şaşkın gözlerle çevresine bakınıyordu; bu kadar büyük bir hazineyle karşılaşmayı ummadığı belliydi. Bu odadaki eserler hem sanatsal olarak, hem de sundukları bilgiler nedeniyle eşsiz bir hazinenin paha biçilemez, değerli parçalarıydı.</p>

      <p>Lilynin sustuğunu görünce, birden kendini toparladı ve hafif bir sesle, "Bu işler ne zaman biter?" diye sordu.</p>

      <p>Lily, "Önce parşömen tomarlarını, sonra da diğer sanat eserlerini göndereceğiz Sayın Başkan," diye cevap verdi. "Heykeller en son gidecek. Vardiya halinde yirmi dört saat durmadan çalışarak tüneli ve galeriyi yılbaşına kadar boşaltırız sanıyorum efendim."</p>

      <p>Sandecker, "Hemen hemen altmış gün," dedi ve "Parşömenlerin muhafaza edilme işlemleri ve tercümeleri de var," diye ekledi.</p>

      <p>Lily, omuzlarını silkti ve "Koruma altına alma işlemi oldukça ağır bir iştir," diye cevap verdi. "Bütçe kısıtlamalarını da hesaba katarsak, tüm parşömenlerin tercüme edilip anlaşılır hale gelmeleri için bence en azından yirmi yıl gerekir. Bu iş elli yıl da sürebilir, ama."</p>

      <p>Başkan, "Bütçe konusunda endişeniz olmasın," dedi. "Bu işe birinci önceliği vereceğiz. Bunu ben garanti ediyorum."</p>

      <p>Schiller, "Uluslararası kamuoyunu bu hazinenin tahrip edildiği konusunda daha fazla kandıranlayız," diye konuştu. "Hemen bir açıklama yapmamız gerekiyor sanırım."</p>

      <p>Senatör Pitt, "Aynı fikirdeyim," dedi. "Patlamadan sonra Amerikan halkının ve yabancı hükümetlerin homurdanmaları bitmedi."</p>

      <p>Başkan, "Benim durumum da iyi sayılmaz," diye söylendi. "Son kamuoyu yoklamasına göre on beş puan kaybetmişim. Kongre üzerime geliyor ve yabancı liderler de bana ateş püskürüyor."</p>

      <p>Lily, "özür dilerim efendim," diyerek araya girdi. "Ama bize on gün izin verirseniz, sanırım elimizdeki parçaları gösteren çok güzel bir video filmi hazırlayabiliriz."</p>

      <p>Senatör Pitt, Başkan'a baktı ve "Sanırım Doktor Sharp çok güzel bir noktaya değindi," dedi. "Belgesel nitelikli bir filmle desteklenen, Beyaz Saray'dan yapılacak bir açıklama bomba etkisi yapacaktır."</p>

      <p>Başkan, Lily'nin elini tutup hafifçe okşadı ve "Çok teşekkür ederim Doktor Sharp, sıkıntımı biraz azalttın," diyerek gülümsedi.</p>

      <p>Sandecker sinirlendiğini gizlemeye çalışmadan, "Bu hazinedeki eserlerin tehlikelerden nasıl korunacağı konusunu düşündünüz mü acaba?" diye sordu.</p>

      <p>Başkan, mutlu bir gülümsemeyle ona baktı ve "Kongreyi ikna edebilirsem," dedi, "gerçi bunu yapabileceğime inanıyorum, İskenderiye Kütüphanesi'nin bir kopyasını Washington Mall'da inşa edip, Junius Venator'un Mısır'dan Amerika'ya getirdiği tüm hazineyi ve ayrıca eski Amerikan eserlerini bu binada sergileyebiliriz. Diğer ülkeler de kendi miraslarını sergilemek istediklerinde onlara ülkelerinde sergi açmak üzere bir kısmını ödünç olarak verebiliriz. Ama bu hazine Amerikan halkına aittir."</p>

      <p>Lily, Başkan'ın söylediğinden öylesine etkilenmişti ki, bir an için kendini tutamadı ve hiç çekinmeden atılıp onun boynuna sarıldı. "Oh, çok teşekkürler Sayın Başkan!"</p>

      <p>Amiral Sandecker de ilerleyip Başkan'ın elini sıktı ve "Ben de herkes adına teşekkür ediyorum Sayın Başkan," dedi. "Hepimizi çok mutlu ettiniz efendim."</p>

      <p>Schiller yavaşça Lily'nin yanına yaklaştı ve kulağına eğilip, "Jeoloji bilgilerinin öncelikli olarak tercüme edilmeleri çok önemli," diye fısıldadı. "Sanat eserlerini kendimize saklayabiliriz, ama jeolojik bilgileri dünyayla paylaşmak durumundayız."</p>

      <p>Lily bir şey söylemedi ve sadece başını sallamakla yetindi.</p>

      <p>Herkesin heyecanı biraz yatışıp sorulan sorular bittiğinde Lily, Başkan ve yanındakileri alıp Pitt ve Giordino'nun bir tüp üzerindeki etiketi büyüteçle inceleyen bir Latince-Yunanca çevirmeniyle birlikte çalıştıkları masaya doğru götürdü.</p>

      <p>Başkan onları tanımıştı, adımlarını sıklaştırdı ve masaya yaklaşıp, "Seni sağ salim gördüğüme çok sevindim Dirk," diyerek gülümsedi. "Bu olağanüstü armağan için sana şükran borcu olan bir ulus adına teşekkür ederim."</p>

      <p>Pitt, bastonuna dayanarak ayağa kalktı, "İşin bu şekilde olumlu sonuçlanmasından büyük mutluluk duydum Sayın Başkan," dedi. "Arkadaşım Al ve Albay Hollis olmasaydı, şu anda hâlâ Gongora Tepesi'nin altında yatıyor olacaktım."</p>

      <p>Schiller, "Şu esrarı aydınlatır mısın?" diye sordu. "Kütüphanenin, daha yüksek olan Gongora Tepesi'nin değil de, daha alçak olan başka bir tepenin altında olduğunu nasıl anladın?"</p>

      <p>Başkan, "Bizleri müthiş korkuttuğunu da itiraf etmek zorundayım," dedi. "Ya yanlış tepeyi uçurduysan diye düşündük ve çok korktuk."</p>

      <p>Pitt, "Sizlere açıklamadığım için özür dilerim," diye cevap verdi. "Herkesi tatmin edecek açıklamalar yapacak zaman, ne yazık ki yoktu." Durdu ve mutlu bir gülümsemeyle babasına baktı. "Hepiniz bana güvendiğiniz için çok mutluyum. Aslında hiçbir zaman kuşku duymadım. Junius Venator, Sam Trinity'nin bulduğu taşın üzerine, hazinenin yerini tarif ederken, 'Kuzeyde durun ve dosdoğru güneye, nehir kayalığına bakın,' diye yazmıştı. Gongora Tepesi'nin kuzeyinde durup güneye baktığımda, söz konusu kayalığın, yaklaşık yarım kilometre mesafede sağımda ve de batı yönünde kaldığını gördüm. Bu durumda, biraz daha kuzey-batıya doğru gittim ve Venator'un tarifine uyan yönü buldum."</p>

      <p>Senatör, "Bu tepenin ismi neymiş?" diye sordu.</p>

      <p>Pitt elini yana doğru açtı ve "Bilmiyorum," dedi. "Şimdiye kadar hiç kimse bu tepenin ismini bilemedi. Demek ki ismi yok."</p>

      <p>Başkan gülerek ona baktı ve "Artık bir ismi var," dedi. "Doktor Sharp, insanlık tarihinin bu en büyük hazinesini dünya kamuoyuna açıklama onayını verdiğinde, bunun isimsiz Tepe'de bulunduğunu açıklayacağız."</p>
    </div>
  </div>
</body>
</html>
