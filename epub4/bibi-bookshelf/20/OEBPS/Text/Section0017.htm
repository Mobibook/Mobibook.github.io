<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>19</p>

      <p>CIA Müdürü Martin Brogan sabah istihbarat brifingi için Oval Ofise girerken, Başkan masasından kalktı ve başının hafif bir hareketiyle onu selamladı.</p>

      <p>Her gün toplantı yapıp birbirlerini görmeye başladıktan sonra, tokalaşma faslını da bir yana bırakmışlardı. Narin bir kent adamı olan Brogan buna hiç aldırmıyordu. Onun ince, piyanist gibi uzun parmaklı elleri yanında, doksan kiloluk Başkan'ın iri elleri daha bir büyük görünüyordu.</p>

      <p>Brogan, Başkan'ın oturmasını bekledi ve sonra deri bir koltuğa oturdu. Başkan, otomatik hareketlerle bir fincana kahve ve bir kaşık şeker koyup Brogan'a uzattı. Sonra, elini kır saçlarının arasından geçirip, gri gözlerini ona dikti. "Ee, bu sabahki sırlar neler bakalım?"</p>

      <p>Brogan, omuzlarını silkti ve elindeki deri kaplı dosyayı masanın üzerinden Başkan'a uzattı. "Sovyet Başkanı Georgi Antonov, Moskova saatiyle 09.00'da limuziniyle Kremlin'e giderken, arka koltukta metresini becerdi."</p>

      <p>Başkan, hafifbir kahkaha attı ve "O adamın güne başlama yöntemine bayılıyorum," dedi.</p>

      <p>"Ayrıca, arabasından iki yere telefon etti: Bir, Sovyet uzay programı başkanı Sergi Kornilov'a, bir de Mexico City büyükelçiliği ticari bölümünde çalışan oğluna. Telefon konuşmalarını dördüncü ve beşinci sayfalarda bulacaksınız."</p>

      <p>Başkan, yakın gözlüğünü taktı ve dosyayı açıp içindekilere göz attı. İstihbaratın bu kadar güçlü olması onu hep şaşırtıyordu.</p>

      <p>"Pekâlâ, Georgi'nin gününün geri kalan kısmı nasıl geçti?"</p>

      <p>"Zamanının büyük çoğunu ülke sorunlarına harcadı. Onun yerinde olmak istemezdiniz, Sayın Başkan. Ekonomileri her geçen gün daha da berbatlaşıyor. Ziraat ve sanayi alanında yapmak istediği reformlar havada kaldı. Politbüro'daki eski yönetim yanlısı ihtiyar onun kuyusunu kazmaya çalışıyor. Sovyet vatandaşları seslerini gittikçe daha çok yükseltmeye başladılar. Bizim elemanlar biraz daha çalışırlarsa, şehirlerde hükümete karşı ayaklanmalar başlayabilir. Ekonomik büyüme yüzde ikilere kadar düştü. Bana öyle geliyor ki Antonov, gelecek yaza kalmadan yönetimden çekilebilir."</p>

      <p>Başkan yüzünü buruşturdu, "Bizim bütçe açığı da kapanmazsa, ben de aynı akıbete uğrayabilirim."</p>

      <p>Brogan yorumda bulunmadı. Başkan da zaten bunu ona herhangi bir şeyi danışmak için söylememişti.</p>

      <p>Başkan, "Evet, Mısır'dan ne haberler var?" diye sordu.</p>

      <p>"Başkan Hasan'ın durumu da sallantıda. Hava kuvvetleri onu tutuyor ama ordudaki generaller her an Yezide yanaşacak gibiler. Savunma Bakanı Ebu Hamid Port Said'de Yezid'le gizlice buluştu. Kaynaklarımıza göre Hamid, güçlü bir pozisyona getirilmediği sürece destek vermeyecekmiş. Yezid'in etrafındaki mollalardan emir almak istemiyor."</p>

      <p>"Yezid buna razı olur mu dersin?"</p>

      <p>Brogan, başını iki yana salladı. "Sanmam, iktidarı paylaşmaya hiç niyeti yok. Hamid, Yezid'in gaddarlık derecesini iyi hesaplayabilir. Daha yenilerde, Hamid'in bindiği uçağa bomba yerleştirmek istediler, fakat engelledik."</p>

      <p>"Hamid’i uyardınız mı?"</p>

      <p>"Bunun için ben de izninizi istiyordum."</p>

      <p>Başkan, “İzin veriyorum," dedi. "Ama Hamid kuşkucu biridir. Onu Yezid'in tarafından çekmek için kendisine komplo hazırladığımızı sanabilir," diye ekledi.</p>

      <p>"Yezid'in suikast timindeki isimleri ona verebiliriz. Böylece bizimle ilgili herhangi bir kuşkusu varsa da, artık kalmaz."</p>

      <p>Başkan arkasına yaslandı ve bir süre tavana bakıp düşündü. "Hala Kâmil'in bulunduğu BM uçağı kazasıyla Yezid arasında bağlantı kurabilir miyiz?"</p>

      <p>"Bu konuda en fazla, ikinci derecede kanıtlar bulabiliriz. Araştırmalar sona erip raporlar gelinceye kadar somut bir şey söyleyemeyiz. Bu kaza şimdilik esrarını koruyor. Sadece bazı konularda bilgi alabildik. Gerçek kaptan pilotun öldürüldüğünü biliyoruz, cesedi Londra'da Heathrow havaalanında bir arabanın bagajında bulundu."</p>

      <p>"Bir mafya işine benziyor."</p>

      <p>"Evet, ama bu daha da mükemmel. Katil mükemmel bir makyajla pilotun yerini almış. Uçağı kaldırdıktan sonra, diğer pilotları Sarin isimli zehri vücutlarına zerkederek öldürmüş, sonra rotayı değiştirip İzlanda üzerinde uçaktan atlamış."</p>

      <p>Başkan başını salladı, "Adam çok iyi eğitilmiş profesyonellerle çalışıyor olmalı," dedi.</p>

      <p>"Biz onun yalnız başına çalıştığını sanıyoruz Sayın Başkan."</p>

      <p>"Yalnız başına mı? Korkunç bir orospu çocuğu olmalı bu herif."</p>

      <p>"Ustalık isteyen bütün bu eylemler, bizi sadece tek bir kişiye götürüyor; Süleyman Aziz Ammar isimli bir Arap'a."</p>

      <p>"Bir terörist mi bu adam?"</p>

      <p>"Tam anlamıyla değil efendim. Ammar bugün dünyanın en zeki suikastçılarından biri. Bizim tarafımızda olmasını isterdim doğruSU.</p>

      <p>Başkan alçak sesle, "Kongre'deki liberaller bu söylediğini duymasınlar," dedi.</p>

      <p>Brogan da, "Basın da duymasın," diye ekledi.</p>

      <p>Başkan, "Bu adam hakkında dosya var mı?" diye sordu.</p>

      <p>"Bir metre kalınlığında hem de. Bu adam kılık değiştirme ustası. Politikayla uğraşmıyor. Aslında fanatik bir İslamcıdan çok bir çeşit paralı asker. Ammar işleri karşılığında büyük paralar istiyor ve alıyor da. Aynı zamanda çok zeki bir işadamı. Servetinin altmış milyon doların üzerinde olduğu tahmin ediliyor, işini yaparken bildik yöntemlere başvurmuyor. Her işini zekice planlıyor ve sonuca ulaşıyor. Cinayetleri her zaman bir kaza gibi görünüyor ve hiçbiri de ona atfedilemiyor. Son on yıl içinde, yaklaşık yüz kişiyi öldürmüş olabileceğini sanıyoruz. Hala Kâmil olayı onun ilk başarısızlığı."</p>

      <p>Başkan gözlüğünü ayarladı ve uçak kazasıyla ilgili rapora baktı. "Burada anlamadığım bir şeyler var. Madem uçağın denize gömülmesini istiyordu, yolcuları neden zehirledi peki? Onları neden iki kez öldürmek istesin ki?"</p>

      <p>Brogan, “İşte olay da burada kilitleniyor zaten," dedi. "Bizim uzmanlar, yolcuları Ammar'ın zehirlemediği görüşündeler."</p>

      <p>Başkan şaşkın bir ifadeyle Brogan'a baktı. "Beni şaşırttın Martin. Ne demek istiyorsun sen?"</p>

      <p>"FBI patologları Thule'ye gidip kurbanlara otopsi yaptılar. Uçuş ekibinin bir insanı öldürmek için gerekenden elli kat fazla bir doz kullanılarak sarin'le öldürüldüğü kesinleşmiş durumda. Ama yolcular uçakta yedikleri ya da içtikleri bazı gıda maddelerinden zehirlenerek ölmüşler. Yemeklerine Mancenillia katılmış. Bu zehir, Kave Meksika Körfezi'nde yetişen, tatlı, elmaya benzer bir meyveden çıkartılıyor. Karayib Kızılderilileri bu zehri oklarının ucuna sürüyorlarmış. Mancenillianın zehirli suyunu bilmeden içen çok insan ölmüştür."</p>

      <p>"Yani senin çocuklar, Ammar kalitesinde bir suikastçının böyle bir zehir kullanmayacağını mı söylüyorlar?"</p>

      <p>Brogan başını salladı. "Onun gibi bir şey. Ammar'ın işbirlikçileri, sarin'i bir Avrupa firmasından kolayca çalabilir ya da satın alabilirler. Mancenillia ise çok kolay bulunmayan bir zehir. Ayrıca birden sonuca ulaşmak için ideal değildir, yavaş yavaş öldürür. Ammar, bunu kullanmayı düşünmemiştir bile." "O halde bu zehiri kullanan kim?"</p>

      <p>Brogan, "Henüz bilmiyoruz," diye cevap verdi. "Kurtulan üç kişiden biri olmadığı kesin. Edwardo Ybarra isminde bir Meksikalı delege için küçük bir ipucu var gibi. Yolcular içinde Hala Kâmil'den başka yemek yemeyen bir tek o var."</p>

      <p>Başkan başını notlardan kaldırdı ve "Burada yazıldığına göre, çarpma sırasında ölmüş," dedi. "Peki ama yemeklere zehiri kimseye görünmeden nasıl koymuş olabilir?"</p>

      <p>"Zehirleme işi, uçağa yemek veren şirketin mutfağında yapılmış. İngiliz araştırmacılar şimdi bunu araştırıyorlar."</p>

      <p>"Ybarra masum da olabilir. Belki de yemeği yemesini engelleyen bir şey olmuştur."</p>

      <p>"Kurtulan kabin memurlarına göre, yemek servisi sırasında Hala uyuyormuş, fakat Ybarra midesinin bulandığını söylemiş ve yemek istememiş."</p>

      <p>"Olabilir."</p>

      <p>"Evet, ama daha sonra hostes onun çantasından bir sandviç çıkarıp yediğini görmüş."</p>

      <p>"O halde yemeklerde zehir olduğunu biliyordu."</p>

      <p>"Öyle görünüyor."</p>

      <p>"Kendisinden başka herkesin öleceğini biliyor idiyse, neden bindi uçağa öyleyse?</p>

      <p>“İşi garantiye almak için. Ana hedef veya hedeflerin dışında Meksikalı delegeler arasında yemeği yemeyen olursa diye."</p>

      <p>Başkan arkasına yaslandı ve tavana bakıp düşündü. "Pekâlâ," dedi. "Kâmil'in, Yezid için bir baş belası olduğunu ve Yezid'in, Ammar'a para verip bu kadını öldürtmek istediğini varsayalım, işler ters gidiyor ve uçak, Kuzey Buz Denizi'ne düşeceği yerde, Grönlanda zorunlu iniş yapıyor. Bir numaralı bilmecede her şey gayet güzel yerine oturuyor, istersen buna Mısır bağlantısı adını verelim, iki numaralı bilmece, yani Meksika bağlantısı çok karmaşık. Ortada bir katliamı gerektirecek bir neden yok ve tek şüpheli kişi de ölmüş. Yargıç olsaydım, delil yetersizliğinden dosyayı kapatırdım."</p>

      <p>"Haklısınız. Meksika çıkışlı bir terörist eylem konusunda hiçbir ipucu bulunamadı."</p>

      <p>Başkan ansızın, "Topiltzin'i unuttun," dedi.</p>

      <p>Brogan, Başkan'ın yüzündeki öfke dolu ifadeyi görünce şaşırdı.</p>

      <p>"Topiltzin'i ve onun Guy Rivas'a yaptığını elbette unutmadık. Emri verdiğiniz anda, onun ele geçirilmesi için harekete geçeceğiz."</p>

      <p>Başkan içini çekti ve koltuğuna iyice gömüldü. "Keşke bu kadar basit olsaydı. Parmağını şıklat CIA ortalığı bulandıran bir lideri yok etsin. Bu işte büyük bir risk var. Kennedy, Mafya'nın Castro'yu öldürme girişimine göz yumunca bunun nelere mal olabileceğini çok iyi anlamıştı."</p>

      <p>"Reagan da Muammer Kaddafi'ye karşı planlanan suikast girişimlerine itiraz etmemişti."</p>

      <p>Başkan içini çekti ve "Evet, ama Kaddafi'nin herkesi yanıltıp kanserden öleceğini bilseydi böyle bir şeye girişmezdi herhalde."</p>

      <p>"Topiltzin'de böyle bir şansımız yok. Sağlık raporlarına göre, genç bir katır kadar sağlammış."</p>

      <p>"O adam tam bir manyak. Meksika'yı ele geçirirse başımız dertte demektir."</p>

      <p>Brogan, cevabı bildiği halde, "Rivas'ın doldurduğu teyp bandını dinlediniz mi efendim?" diye sordu.</p>

      <p>"Hem de dört kez. Korkunç bir şey."</p>

      <p>Brogan, "Topiltzin, hükümeti devirir ve savurduğu tehditlerdeki gibi, milyonlarca Meksikalı'yı topraklarımızın güneybatı kısmını almak için sınırımıza yığarsa?..." dedi ve sustu.</p>

      <p>Başkan’ın sesi şaşırtıcı derecede yumuşaktı. "O zaman, silahlı kuvvetlerimizi harekete geçirip, onları geriye püskürtmekten başka çaremiz kalmaz."</p>

      <p>Brogan, Langley'deki CIA merkezinde bulunan ofisine geldiğinde, Donanma Müsteşarı Elmer Shaw'ı kendisini bekler buldu.</p>

      <p>Shaw, "Merhaba," dedi. "Çok meşgul olduğunu biliyorum, ama getirdiğim haberlerin ilgini çekeceğini sanıyorum."</p>

      <p>"Bizzat kendin geldiğine göre önemli olmalı."</p>

      <p>"Evet, öyle."</p>

      <p>"Gel içeri geçip oturalım. Haberler iyi mi kötü mü?"</p>

      <p>"Çok iyi."</p>

      <p>Brogan asık bir suratla, "Son zamanlarda işler hep ters gidiyor," diye söylendi, “İyi haberlere hasret kaldık."</p>

      <p>"Şu bizim Polar Explorer adlı araştırma gemimiz, kaybolan 'Alfa sınıfı Sovyet denizaltısını arıyordu ya.</p>

      <p>"Evet konuyu biliyorum," diye araya girdi Brogan. "Onu bulmuşlar."</p>

      <p>Brogan'ın gözleri birden açıldı ve yumruğunu masaya indirdi. "Harika bir haber bu. 'Alpha' sınıfı, her iki donanmada da en iyi denizaltı sınıfıdır. Adamların iyi iş çıkardılar doğrusu."</p>

      <p>Shaw, "Evet, ama onu henüz ele geçirmedik," dedi.</p>

      <p>Brogan gözlerini kıstı. "Peki ama ya Ruslar? Onlar denizaltıyı biliyorlar mı?"</p>

      <p>"Bildiklerini sanmıyoruz. Gemimiz denizaltı enkazını bulup filmini çektikten hemen sonra düşen BM uçağının kurtarılması çalışmalarına yardım etmek amacıyla oradan ayrıldı. Uçak kazası bizim iyi bir bahane oldu. Sovyet donanması içindeki gizli kaynaklarımızdan alınan haberler, her şeyin normal olduğunu gösteriyor.</p>

      <p>KGB'de de bir kıpırdanma yok. Rusların Kuzey Atlantik filosunu gözetleyen uydu sistemlerimizde de arama bölgesine doğru bir hareket görülmedi."</p>

      <p>"Rusların balıkçı gemisi görünümünde bir casus gemiyi bizim araştırma gemimizin peşine takmamış olmalarına şaşırdım doğrusu."</p>

      <p>Shaw, "Bu o kadar da garip değil," dedi. "Gemimizin rotasını ve haberleşmelerini uydudan izlediler. Sualtı arama teknolojileri bizimki kadar iyi olmadığından, bulmamız için bizi rahat bıraktılar. Bizimkilerin batık denizaltıyı bulup küçük bir hata yaparak yerini belli edeceğini sanıyorlardı."</p>

      <p>"Ama böyle bir şey olmadı, değil mi?"</p>

      <p>"Hayır," dedi Shaw kesin bir ifadeyle. "Gemide tam bir emniyet sağlanmış durumda. Kaptanla iki NUMA sualtı araştırma uzmanı dışında gemide hiç kimse bu olaydan haberdar değil. Mürettebat, bir buzul izleme ve deniz yatağı jeoloji araştırması yaptıklarını sanıyor. Durumla ilgili raporu bana geminin idari subayı elden getirdi, yani bir haberleşme sızıntısı olamaz."</p>

      <p>Brogan, "Pekâlâ, bundan sonra ne yapacağız?" diye sordu. "Bundan sonra oraya gidecek bir araştırma gemisini Ruslar'ın artık rahat bırakacaklarını hiç sanmam. Seksen altıda kaybettikleri bu denizaltıyı arayan bir Rus gemisi de o bölgede cirit atıyor hâlâ."</p>

      <p>Shaw, "Bir sualtı kurtarma operasyonu düşünüyoruz," diye cevap verdi.</p>

      <p>"Ne zaman?"</p>

      <p>"Çalışmalara şimdiden başlar, elimizdeki sualtı sistemleriyle ekipmanlarını elden geçirip kullanılır hale getirmeye gayret edersek, on ay içinde kurtarma işi için hazır olabiliriz."</p>

      <p>"O halde denizaltıyı şimdilik unutacağız ya da kurtarma çalışmalarına başlayacağımız güne kadar unutmuş gibi yapacağız, öyle mı?</p>

      <p>"Evet öyle. Diğer yandan, Sovyetler'in aklını karıştırmamıza yardımcı olacak başka bir fırsat daha kucağımıza düştü. Donanma bu olayla ilgili yürütülecek operasyon için teşkilatınızdan yardım talebinde bulunuyor."</p>

      <p>"Dinliyorum."</p>

      <p>"NUMA uzmanları, uçak kurtarma çalışmaları sırasında, buzlara gömülü eski bir Roma gemisine benzer bir gemi enkazı bulmuşlar."</p>

      <p>Brogan, kuşkulu gözlerle Shaw'a baktı. "Grönland'da mı?"</p>

      <p>Shaw evet anlamında başını salladı. "Uzmanlar onun gerçek olduğunu söylüyorlar."</p>

      <p>"CIA'nın eski bir gemi enkazı konusunda donanmaya nasıl bir yardımı olabilir ki?"</p>

      <p>"Sahte bilgi yayarak. Rusların, Polar Explorer’ın, baştan beri Roma gemisinin enkazını aradığını sanmalarını istiyoruz."</p>

      <p>Brogan interkomun üzerinde yanıp sönen ışığa baktı ve "İyi bir plan," dedi. "Bizim donanma onların en yeni denizaltılarından birini ele geçirmeye hazırlanırken, biz de onları kandıracağız, öyle mi?"</p>

      <p>"Onun gibi bir şey."</p>

      <p>"Peki, Roma İmparatorluğu’na ait şu batık işiyle nasıl ilgileneceksiniz?"</p>

      <p>"Denizaltı kurtarma çalışmalarına kılıf olabilecek bir arkeoloji projesi tasarladık. Polar Explorer gemi batığının olduğu yerde kalacak, böylece mürettebat arkeologlara yardım edebilecek."</p>

      <p>"Rusların denizaltısı oraya yakın mı?"</p>

      <p>"On milden az bir mesafede."</p>

      <p>"Denizaltının durumu nasılmış acaba?"</p>

      <p>"Deniz yatağında bulunan bir yükseltiye çarpması sonucu biraz hasar görmüş, ama genelde sağlam görünüyormuş."</p>

      <p>"Peki Roma gemisi ne vaziyetteymiş?"</p>

      <p>"Enkaz içinde mürettebatın cesetlerini donmuş ve hiç bozulmamış olarak bulduklarını söylediler."</p>

      <p>Brogan masadan kalktı ve Shaw'la birlikte kapıya doğru yürürken, “İnanılmaz bir şey!" dedi heyecanla. Sonra muzipçe sırıttı. "Acaba eski devlet sırları da bulacaklar mı dersin?"</p>

      <p>Shaw da güldü ve "Bir hazine bulsunlar daha iyi," dedi.</p>
    </div>
  </div>
</body>
</html>
