<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>44</h2>

      <p>Karısının doğum günü partisini yarıda bırakıp göreve giden Albay Morton Hollis'in canı sıkılmıştı. Karısının anlayışlı bakışları bile onu teselli edemiyordu. Tam da sırasında çağırmışlardı. Bahama'ya yapacakları beş günlük gemi seyahati de suya düşmüştü işte.</p>

      <p>Venezuella hava sahasında güneye doğru uçmakta olan, C-140 tipi nakliye uçağının ofis olarak ayrılmış bölümünde, masanın başına oturmuş, Küba ambargosu kalktığı için serbestçe satılan ve üsdeki dükkândan aldığı Havana purosunu tüttürüyordu.</p>

      <p>Güney Kutbu bölgesindeki en son hava raporlarını incelemiş, girintili çıkıntılı, buz kaplı kıyıların fotoğraflarına bakmıştı. Uçağın kalkışından beri, karşılaşabilecekleri sorunları, güçlükleri düşünüyordu. Özel Operasyonlar Birliği, kısa geçmişine rağmen, başarılı operasyonlar yapmıştı, ama Lady Flamborough gibi koca bir gemi ve içindekilerin kurtarılması çok farklı bir şeydi.</p>

      <p>Pentagon'un öksüz çocuğu sayılan Özel Operasyonlar Birliği, sonbaharına kadar belirli bir komuta altına verilmemişti. O dönemde savaşçıları, seçkin Ranger ve Yeşil Bereliler birlikleriyle, Görev Gücü 160 olarak bilinen gizli bir havacılık birliğinden seçilen Ordu Delta Gücü, donanmanın ünlü SEAL timi 6 ve Hava Kuvvetleri'nin Özel Operasyonlar Filosu ile birleştirilmişti.</p>

      <p>Birleştirilen birlikler, kuvvetler arasındaki rekabeti ortadan kaldırmış ve 12.000 kişilik ayrı bir komutanlık olarak, karargâhını, Güneydoğu Virginia'daki bir üsse taşımıştı. Birliğin askerleri, gerilla taktikleri, paraşütle atlama ıssız yerlerde hayatta kalma, dalgıçlık ve binalara, gemilere ya da havaalanındaki uçaklara saldırı ile rehine kurtarma gibi konularda çok iyi eğitim görüyorlardı.</p>

      <p>Hollis kısa boylu ve neredeyse eniyle boyu bir, kırk yaşında, çok güçlü bir adamdı ve Florida'nin korkunç bataklıklarında yapılan gerilla savaşı tatbikatında üç hafta yaşam savaşı verip, eğitimini başarıyla tamamlamış, sonra birliğine katılmış, fakat yeni bir eğitim tatbikatı için tekrar, paraşütle aynı bölgeye gözünü kırpmadan atlamıştı. Gözlerinin rengi mavi-yeşildi ve gözakları çok fazla güneş altında kalmaktan ve güneş gözlüğü kullanmamaktan hafifçe sararmıştı.</p>

      <p>Zeki, kurnaz bir adamdı ve her şeyi önceden planlar, hiçbir şeyi şansa bırakmazdı. Emrindeki adamları, düşman hattını silahlı çatışmaya girmeden ele geçirme taktiklerini en iyi bilen askerlerdi. Kendilerine Şeytan Avcıları diyen bu seksen kişilik tim, Lady Flamborough'yu kurtarmak için özellikle seçilmişti. Çünkü Norveç'in kıyılarından birinde yapılan, teröristler tarafından ele geçirilmiş bir geminin kurtarılması tatbikatına daha yeni katılmışlardı. Askerlerden kırkı 'vurucu', diğer yarısı da, lojistik ve destek savaşçısıydı.</p>

      <p>Yardımcısı Binbaşı John Dillinger, kabinin kapısını vurdu ve başını içeriye uzatıp, "Meşgul müsün Mort?" diye sordu. Teksas aksanıyla konuşuyordu.</p>

      <p>Hollis eliyle içeri girmesini işaret etti ve "Benim ofisim senin ofisin sayılır, gel," dedi. "Gel de Fransız malı deri kanepeme otur bakalım."</p>

      <p>Zayıf ve sert yüz hatlarına sahip bir adam olan Dillinger içeriye girdi ve oturma yeri çadır bezinden yapılmış, ayakları döşemeye vidalanmış küçük bir tabureye oturdu. Ünlü bir banka soyguncusuyla aynı isimde olduğu için, her zaman arkadaşlarının takılmalarına maruz kalan Dillinger, mükemmel bir taktik planlama ve güç savunma hatlarını aşma uzmanıydı.</p>

      <p>Hollis'e baktı ve "Üsleri mi inceliyorsun?" diye sordu.</p>

      <p>"Hayır hava tahmin raporlarına, buzlanma ve arazi koşullarına baktım."</p>

      <p>"Kristal kürende yeni bir şeyler görebiliyor musun?"</p>

      <p>Hollis kaşlarını kaldırıp onun yüzüne baktı, "Henüz çok erken," dedi. "Senin o müthiş kafanın içinde neler var bakalım?"</p>

      <p>"Bir gemiye gizlice girmenin altı değişik yolunu söyleyebilirim sana. Lady Flamboroug’nun dizaynı ve güverte konumlarını ezberledim bile, ama ona havadan mı, karadan mı, yoksa deniz dibinden mi gireceğimizi öğrenmeden bir şey söyleyemem tabii."</p>

      <p>Hollis ciddi bir ifadeyle, "O gemide yüzden fazla masum insan var," dedi. “İki ülkenin Cumhurbaşkanı ve Birleşmiş Milletler'in Genel Sekreteri de orada. Ateş hattımıza girerlerse Tanrı yardımcımız olsun."</p>

      <p>"Kurusıkı mermilerle gidemeyiz ya."</p>

      <p>"Tabii ki hayır, yukardan, gürültülü helikopterlerden ateş açarak da inemeyiz gemiye. Teröristler orada olduğumuzu anlamadan içeriye sızmamız gerekiyor. Tam bir sürpriz saldırı olmalı, yoksa başaramayız."</p>

      <p>"O zaman, gece karanlığında, 'görünmez paraşütlerle ineriz."</p>

      <p>Hollis başını salladı. "Evet bu olabilir."</p>

      <p>Dillinger oturduğu yerde rahatsızmış gibi hafifçe kımıldadı ve "Gece saldırısı zaten tehlikeli," dedi. "Fakat karanlık bir gemiye kör gibi inmek çok daha tehlikeli. Bunu ikimiz de biliyoruz Mort. Kırk kişiden on beşi hedefi bulamayıp denize inecektir. Gemiye inebilen yirmisi de geminin orasına burasına çarpıp yaralanacaktır eminim. Elimde savaşacak durumda beş kişi kalırsa ne âlâ."</p>

      <p>"Bu ihtimalleri düşünmeliyiz, ama başka ne yapabiliriz ki?"</p>

      <p>Dillinger, "Daha fazla bilgi gelmesini bekleyelim," dedi. "Her şey geminin bulunacağı yere bağlı. Demirli olması ya da denizde seyir halinde bulunması, birçok şeyi değiştirir. Onun son durumuyla ilgili bilgiler gelir gelmez sıkı bir saldırı planı yapar ve onayın için getiririm."</p>

      <p>"Tamam, iyi fikir. Çocuklar nasıl?"</p>

      <p>"Herkes gemiyi öğrenmeye çalışıyor. Punta Arenas'a indiğimizde Lady Flamborough'yu, güvertelerde gözleri bağlı dolaşabilecek kadar iyi öğrenecekler."</p>

      <p>"Bu boş zamanlarda çalışıp epey yoruluyorlar."</p>

      <p>"Sorun değil, işin üstesinden geleceklerdir. Tek sorun onların tek parça halinde gemiye çıkmalarını sağlamak."</p>

      <p>Hollis, "Bir şey daha var yalnız," dedi endişeli bir ifadeyle. "Teröristlerin sayılarıyla ilgili son bilgi biraz önce Pentagon'dan geldi."</p>

      <p>"Öyle mi? Ee, kaç kişilermiş? Beş, on, on iki?"</p>

      <p>Hollis bir an tereddüt etti. Sonra yardımcısına baktı ve "Gemiye çıkan Meksika şilebinin mürettebatını da silahlı varsayarsak, karşımızda kırk kişi bulacağız demektir," dedi.</p>

      <p>Dillinger şaşırmıştı. "Aman Tanrım!" diye söylendi, "Bizim vurucular kadar terörist var desene."</p>

      <p>"Öyle görünüyor."</p>

      <p>Dillinger alnını ovaladı ve komutanının yüzüne bakıp, "Bu işin sonuna gelinceye kadar epey terleyeceğiz galiba," diye mırıldandı.</p>

      <p>Washington D.C. dışında bir tepe içine oyulmuş beton karargâhta, Teğmen Samuel T. Jones, komünikasyon odasıyla foto analiz ofisi arasındaki yaklaşık iki yüz metreyi âdeta koşarak katetti ve nefes nefese içeriye girdi. Yüzü heyecan ve koşunun telaşıyla kıpkırmızı olmuştu ve elinde kocaman bir fotoğraf tutuyordu.</p>

      <p>Jones, kriz tatbikatlarında bu koridorlarda her zaman koşardı, ama o ve Özel Operasyon Birliği Hazırlık Komutanlığı'nda çalışan yaklaşık üç yüz erkek ve kadın asker, şimdiye kadar hiç böyle heyecanlanmam ıslardı. Tatbikatlar, kandaki adrenalini, gerçek operasyonlar gibi yükseltmiyordu. Pentagon'dan Lady Flamborough'nun teröristlerce ele geçirilip kaçırıldığı haberi geldiğinde, hepsi büyük bir heyecana kapılmışlardı.</p>

      <p>Operasyon Birliği komutanı, Tümgeneral Frank Dodge'du. Teğmen Jones, elindeki kocaman fotoğrafı sallayarak içeriye girdiğinde, General ve yardımcıları, Tierra del Fuego'nun güneyindeki suları gösteren son uydu görüntülerini bekliyorlardı.</p>

      <p>General, "Getirdim işte!" diye nefes nefese gelen genç subaya sert bir ifadeyle baktı ve "Sekiz dakika geciktin," dedi.</p>

      <p>Özür dilerim Generalim, benim suçum. Dış perimetlere bakıp biraz temizledim ve bilgisayarla büyütmeden önce arama bölgesini netleştirelim."</p>

      <p>"Pekâlâ Teğmen, iyi yapmışsın."</p>

      <p>Jones derin bir nefes aldı ve elindeki fotoğrafı, siperli spot ışıklarla aydınlatılan duvar panosuna iliştirdi. Daha önce gelmiş bir görüntüde, Lady Famborough’nun bilinen son pozisyonu, kırmızı bir daire içinde görünüyordu. Eski rotası yeşil, tahmin edilen rotası da portakal rengi kalemle çizilmişti.</p>

      <p>General ve yardımcıları, yeni gelen fotoğrafın başına geçip, gemiyi gösteren minik noktayı ararlarken, teğmen hafifçe geriye çekildi.</p>

      <p>Bir binbaşı haritadaki rotayı işaret ederek, "Son uydu görüntüsüne göre gemi, Horn Burnu'nun yaklaşık yüz kilometre güneyinde olmalı," dedi. "Şu sıralarda Drake Geçidi'ne girmiştir ve Antarktik Yarımadası açıklarındaki adalara yaklaşmaktadır."</p>

      <p>General Dodge, Jones'a döndü ve "Fotoğrafı inceledin mi Teğmen?" diye sordu.</p>

      <p>"Hayır efendim. Zaman kısıtlı olduğu için yapamadım, hemen getirdim. "</p>

      <p>"Bunun son uydu görüntüsü olduğuna emin misin?"</p>

      <p>Jones şaşırmış gibi baktı ve başını salladı. "Evet efendim."</p>

      <p>"Hata yok, değil mi?"</p>

      <p>"Yok efendim. NUMA Seasat uydusu bölgeyi elektronik impuls kaydedip anında yer istasyonuna gönderiyor. Bu gördüğünüz görüntü en fazla altı dakikalıktır."</p>

      <p>"Pekâlâ, bundan sonraki fotoğraf ne zaman gelecek?"</p>

      <p>"Landsat'ın yörüngesi bölgeye kırk dakika içinde gelecektir."</p>

      <p>"Pekâlâ ya 'Casper'?"</p>

      <p>Jones saatine baktı, "Zamanında dönerse, dört saat sonra film hazırdır," dedi.</p>

      <p>"Gelir gelmez bana getir, tamam mı?"</p>

      <p>"Emredersiniz efendim."</p>

      <p>General yanındakilere döndü ve "Evet baylar," diyerek içini çekti. "Beyaz Saray bundan pek hoşlanmayacaktır."</p>

      <p>Masaya gitti ve telefonu alıp, "Bana Alan Mercier'yi bağlayın," dedi.</p>

      <p>Ulusal Güvenlik Danışmanı’nın, "Umarım iyi haberlerin vardır Frank," diyen sesi yirmi saniye sonra duyuldu.</p>

      <p>Dodge hafifçe öksürdü ve "Özür dilerim ama yok," diye cevap verdi. "Öyle görünüyor ki, gemi..."</p>

      <p>"Batmış mı yoksa?"</p>

      <p>"Bundan pek emin olamıyoruz."</p>

      <p>"Ne söylemek istiyorsun, açık konuş?"</p>

      <p>Dodge derin bir nefes aldı, birkaç saniye düşündü ve sonra, "Lütfen Başkan'a haber ver," dedi. "Lady Flamborough yeniden kayboldu."</p>
    </div>
  </div>
</body>
</html>
