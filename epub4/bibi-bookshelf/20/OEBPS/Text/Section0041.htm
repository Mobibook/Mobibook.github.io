<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>43</h2>

      <p>Flamborough Krizi olarak adlandırılan olayla ilgili haberler, hiç durmadan, televizyon ve bilgisayar kanallarından, Pentagon'un Askeri Komuta Merkezi'ne, Dışişleri Bakanlığı'nın yedinci katındaki Operasyon Merkezi'ne ve Eski Yönetim Ofisi Binası'ndaki Savaş Oyunları odasına akıyordu.</p>

      <p>Tüm bu strateji merkezlerinde, gelen bilgiler değerlendiriliyor ve tavsiyelerle birlikte, son değerlendirme için Beyaz Saray'ın bodrum katında bulunan Durum Odası'na iletiliyordu.</p>

      <p>Başkan spor pantolon ve bir süveter giymiş olarak odaya girdi ve uzun masanın bir ucuna oturdu. Durum konusunda son bilgileri aldıktan sonra, yapılması gerekenler hakkında danışmanlarından fikir alacaktı. Son karar kendisine ait olmasına karşın, üzerinde bir siyasi konsensüs arayan ve itiraz olsa bile, Başkan'ın onayladığı önlemleri yerine getirmek için hazır bekleyen kriz yönetim uzmanlarının baskısı da vardı.</p>

      <p>Mısır'dan gelen istihbarat bilgileri hiç de iyi değildi. Ülkede anarşi başlamıştı ve durum, her geçen saat daha da kötüleşiyordu.</p>

      <p>Yezid'in binlerce taraftarı ülkenin her yanında grevler ve boykotlarla karışıklık çıkarırken, polis ve askeri kuvvetler kışlalarında hazır bekliyorlardı. Haberlerin tek teselli edici yanı, şiddete henüz başvurulmamış olmasıydı.</p>

      <p>Dışişleri Bakanı Douglas Oates önüne bırakılan raporu inceledi ve "Bir bu eksikti," diye mırıldandı. Başkan'ın, merakla kendisine baktığını görünce, "Köktendinci âsiler Kahire'nin en büyük televizyon binasını ele geçirmişler," dedi.</p>

      <p>"Yezid ortaya çıkmış mı?"</p>

      <p>Başkanı Brogan, monitörlerden birinin önünden ayrıldı ve "Hâlâ ortalarda görünmüyor," dedi. "Son istihbarata göre, İskenderiye dışındaki villasında, halkın desteği ve açık oylamayla yeni hükümeti kurmak için bekliyormuş."</p>

      <p>Başkan üzgün bir ifadeyle, "Fazla sürmez," dedi. “İsrail hükümetinin durumu ne?"</p>

      <p>Oates önündeki kâğıtları toplayarak, "Onlar 'bekle ve gör' taktiğini uyguluyorlar," diye cevap verdi. "Yezid'i şimdilik tehdit olarak görmüyorlar. "</p>

      <p>Başkan, "Yezid, Camp David Barış Anlaşması’nı yırtıp attığında düşünceleri değişecektir," dedi. Brogan'a döndü ve soğuk bir ifadeyle baktı.</p>

      <p>"Yezid'i saf dışı bırakabilir miyiz?"</p>

      <p>"Evet."</p>

      <p>"Nasıl?"</p>

      <p>"Bunu başkanlığınızın selameti için bilmemeniz daha iyi."</p>

      <p>Başkan başını hafifçe yana eğdi ve "Haklısın," dedi. "Ama emrimi almadan bu işi yapamazsınız ki."</p>

      <p>Oates, "Yezid'e karşı bir suikast düşüncesini kafanızdan çıkarmanızı rica ediyorum," dedi.</p>

      <p>Julius Schiller, "Doug Oates haklı," dedi. "Böyle bir şey bumerang etkisi yapıp, geri teper. Ayrıca, Ortadoğu'daki terörist liderler sizi de kendi seviyelerinde görmeye başlayacaklardır."</p>

      <p>Dale Nichols, "Kongre'de çıkacak gümbürtüyü de unutmayın," diyerek araya girdi, "Basın da sizi mahvedecektir."</p>

      <p>Başkan sesini çıkarmadan söylenenleri dinliyordu. Bir süre düşündü ve "Pekâlâ," dedi. "Şimdilik bu işi unutalım. Ama size şunu söylemek isterim baylar; Yezid denen bu manyağın, Humeyni'nin seleflerime yaptıklarını bana yapmasına asla izin vermeyeceğim."</p>

      <p>Brogan kaşlarını çattı, ama Oates ve Schiller rahatlamıştı. Nichols ise, memnun bir tavırla piposunu tüttürüp duruyordu. Hepsi de siyasete yön verecek güçlü adamlardı ve sık sık da birbirlerine ters düştükleri olurdu.</p>

      <p>Başkan konuyu değiştirdi ve "Meksika'dan son haberler nasıl?" diye sordu.</p>

      <p>Brogan, "Durum sakin görünüyor," diye cevap verdi. "Ülkede karmaşa, eylem gibi şeyler pek yok. Topiltzin de Mısır'daki kardeşi gibi beklemede sanıyoruz."</p>

      <p>Başkan şaşkın bir yüz ifadesiyle ona baktı. "Kardeşi mi dedin?"</p>

      <p>Brogan, başıyla Nichols'ı işaret etti, "Dale çok iyi bir haber getirdi," dedi. "Yezid ve Topiltzin, birbirleriyle kardeşler ve ne Mısır'da, ne de Meksika'da doğmuşlar."</p>

      <p>"Aralarında kan bağı olduğunu mu kanıtladınız?" dedi Schiller şaşkın bir ifadeyle. "Yani elinizde kanıt var?"</p>

      <p>"Uzmanlarımız onların genetik kodlarını elde ettiler ve birbirlerine uyduklarını kanıtladılar."</p>

      <p>Başkan iyice şaşkına dönmüştü. "Bunu yeni duyuyorum," diye mırıldandı. "Bana neden daha önce söylemediniz?"</p>

      <p>"Son belgelerin değerlendirilmeleri henüz tamamlanmadı ve kısa bir süre sonra Langley'den gönderilecek Sayın Başkan. Özür dilerim, elimde kesin kanıt olmadan bunu size söyleyemezdim."</p>

      <p>Nichols, "Genetik kodlarını nasıl ele geçirdiniz?" diye sordu.</p>

      <p>Brogan, "Bu adamların ikisi de çok kibirli, kendilerini beğenmiş ve hırslı kişiler," diye açıkladı. "Sahte evrak uzmanlarımız, Yezid'e bir Kuran ve Topiltzin'e de, kendisini Aztek kral tacı ve giysisi içinde gösteren bir fotoğraf gönderdiler ve ikisine de, Kuran'ın ve resmin üzerine birer dua yazarak iade etmelerini rica ettiklerini, bunları kıymetli birer anı olarak saklayacaklarını söylediler. Bunu yaparken de, onların etkili ve zengin destekleyicilerinden iki kişinin isimlerini kullandılar ve onların el yazılarını aynen taklit ettiler. Ne Yezid, ne de Topiltzin bu işten kuşkulandı. İşin en zor yanı, Kuran paketinin ve resim zarfının, isimleri ve adresleri kullanılan adamların adreslerine gitmeden ele geçirilmesiydi. İkinci sorun da, resim ve Kuran üzerindeki, sekreter, yardımcı ve benzeri kişilerin parmak izlerini ayıklamaktı. Kuran üzerindeki parmak izlerinden biri, Yezid'in yıllar önce Mısır polisi tarafından tutuklandığında alınmış olan parmak izine uyuyordu. Bunu bulduktan sonra, parmak izi yağlarından DNA'sını çıkarmak zor olmadı.</p>

      <p>Topiltzin biraz daha zor oldu tabii, çünkü onun Meksika'da sabıka kaydı yoktu. Ama yine de, uzmanlarımız, fotoğraftan alınan parmak izinin yardımıyla onun kodunu kardeşininkiyle karşılaştırıp birbirine uyduklarını gördüler. Daha sonra, Paris'deki Interpol merkezinden gelen bazı bilgiler işimizi kolaylaştırdı ve ikinci Dünya Savaşı sonrasında ortaya çıkan bir aile şebekesinin izi bulundu. Bir milyar dolarlık organize suç imparatorluğu, bir anne, bir baba, üç erkek ve bir de kız kardeş tarafından yönetiliyor ve onların altında da, amcalar, teyzeler, kuzenler gibi bir sürü akraba geliyor. Korkunç ve gizli bir organizasyon kurmuşlar ve şimdiye kadar da yakalanmamışlar."</p>

      <p>Salonda makine ve bilgisayarların seslerinden başka ses duyulmuyordu. Brogan hepsinin yüzlerine ayrı ayrı baktı.</p>

      <p>Başkan hafif bir sesle, "Bunların ismi ne?" diye sordu.</p>

      <p>Brogan, "Capesterre," diye cevap verdi. "Roland ve Josephine Capesterre, baba ve anne. En büyük oğulları Robert ya da bizim bildiğimiz ismiyle Topiltzin. Ortanca kardeşin ismi de Paul." da Yezid herhalde?"</p>

      <p>"Evet."</p>

      <p>Başkan, "Bize bu konuda ne biliyorsan anlat," dedi.</p>

      <p>Brogan başını salladı ve "Henüz her şeyi öğrenemedim," diye devam etti. "Örneğin, küçük erkek kardeşleri Karl ve kız kardeşleri Marie'nin akıbetlerini bilmiyoruz, akrabaların isimleri de elimizde değil. Esrar perdesini biraz aralamış olduk, o kadar. Birkaç dakika sonra başka bilgiler gelebilir. Hatırladığım kadarıyla, Capesterre'lerin bu suç organizasyonu, yaklaşık seksen yıl önce büyükbabanın Fransa'dan Karayibler'e kaçıp oralarda kaçakçılık, çalınmış eşya ticareti ve kaçak içki işi yapmaya başlamasıyla kurulmuş. Önceleri, Trinidad'daki Port of Spain'de çalışıyormuş, fakat işleri ilerletip para kazanınca küçük bir ada satın almış ve iş merkezini orada kurmuş. Yaşlı adam ölünce, Roland ve karısı Josephine işin başına geçmişler ve uyuşturucu işine de girmişler. Bazı kaynaklara göre, organizasyonun beyni bu kadınmış. Önce, adalarında muz yetiştirip satmaya başlamışlar ve sonra muz ağaçlarının altında marihuana yetiştirmişler. Adada ayrıca uyuşturucu üretimi için laboratuvar da kurmuşlar. Aileyi yeterince tarif edebildim mi bilmiyorum."</p>

      <p>"Evet..." dedi Başkan. "Her şeyi çok iyi anladık, teşekkürler, Martin."</p>

      <p>Schiller, “İşlerini iyi yürütmüşler doğrusu," diye mırıldandı. "Uyuşturucu ekimi, üretimi ve kaçakçılık, hepsi bir arada."</p>

      <p>Brogan, "Dağıtımı unutmayın," diye devam etti. "Ama ABD'ye uyuşturucu satmamışlar. Uyuşturucu pazarları Avrupa ve Uzakdoğu olmuş."</p>

      <p>Nichols, "Şu anda yine uyuşturucu işini sürdürüyorlar mı?" diye sordu.</p>

      <p>Brogan, "Hayır," diyerek başını iki yana salladı. "Adalarının Karayip Adaları güvenlik güçlerince basılacağını öğrenmişler, marihuana bitkilerini yakmışlar ve sadece muz yetiştirmeye başlamışlar. Ayrıca, finansman açısından zor durumda olan bazı şirketlerin hisse senetlerini alıyorlarmış. Zayıf şirketleri kalkındırmış ve kâr eder duruma getirmişler. Bunda, garip işletme anlayışlarının rolü de olmuş tabii."</p>

      <p>Nichols, "Nasıl yani?" diye sordu. "Nasıl bir işletme anlayışı bu?"</p>

      <p>Brogan gülümsedi. "Capesterre'ler, şantaj, zorbalık ve cinayetle iş yapıyorlar. Örneğin, önlerine rakip bir firma çıktığında, bir süre sonra garip bir biçimde, bu firmanın yöneticileri onlarla görüşmelere başlıyor ve hisselerini satıyorlar, işlerine gelmeyen projeleri engelliyorlar, kendilerini güçlü avukatlarla savunuyorlar, onlardan hoşlanmayan politikacılar, bir süre sonra Capesterre'leri sevmeye başlıyorlar, yoksa hiç beklenmeyen bir zamanda karıları ya da çocukları bir kazaya uğrayabiliyor, evlerinde yangın çıkabiliyor ya da adamlar aniden ortadan kaybolabiliyorlar."</p>

      <p>Başkan, "Mafya'nın General Motors'u yönetmesi gibi bir şey," dedi.</p>

      <p>Brogan, "Yerinde bir benzetme," diyerek devam etti. "Şu anda aile, dünyanın çeşitli bölgelerinde, yaklaşık değerleri on iki milyar dolar olan çeşitli finans ve endüstri firmalarının kontrollerini elinde bulunduruyor."</p>

      <p>Oates şaşkın şaşkın baktı ve "Milyar mı dedin? Milyon değil yani?" diye sordu. "Artık kiliseye gitmeyeceğim."</p>

      <p>Schiller gözlerini açıp omuzlarını silkti ve "Suçun cezasız kalmayacağını da kim söylemiş?" diye mırıldandı.</p>

      <p>Oates, "Mısır ve Meksika'da bu kadar güçlü olmalarına şaşmamalı," dedi. "Bu kadar paraları varsa, her iki ülkede de tüm hükümet dairelerine girmişler, hatta silahlı kuvvetlere bile nüfuz etmişlerdir."</p>

      <p>Başkan, "Yaptıkları işin mahiyeti anlaşılıyor," dedi. "Peki ama çocukları kendilerini nasıl oluyor da Mısırlı ve Meksikalı diye yutturabiliyorlar?" diye sordu. "Milyonlarca kişiyi kandırıyorlar, bu insanların içinde bir akıllı çıkıp da, bunların foyasını meydana çıkaramıyor mu yani?"</p>

      <p>Brogan, "Anneleri zenci soyundan geliyor," diye izah etti. "Bu nedenle tenleri esmer. Geçmişleriyle ilgili olarak sadece tahminde bulunabiliyoruz. Paul ve Josephine, en azından kırk yıl önce planlarını yapmış olmalılar. Çocukları doğduğunda, istedikleri ülkelerin vatandaşları olsun diye gerekenleri yapmışlar. Paul’un daha yürümeye başlamadan önce Mısırlı hocalardan ders aldığına, Robert'ın da Aztek dilini öğrendiğine eminim. Çocukları biraz büyüdüklerinde büyük olasılıkla Mısır ve Meksika'ya, sahte isimlerle özel okullara vermişlerdir."</p>

      <p>Oates, "Muazzam bir plan," diye mırıldandı. "Köstebeklerin üzerini örteceksin, bu arada hükümetlerin en yüksek kademelerine sızacaksın, hele hele bir de bunu mesih kılıfı altında yapacaksın, pes doğrusu!"</p>

      <p>Başkan, Oates'a bakarak, "Doug'a katılıyorum," dedi. "Muazzam bir plan bu. Çocukları doğumlarından itibaren eğitmek ve bazı ülkelerin yönetimlerini ele geçirmek için büyük servetler harcamak, akıl alır gibi değil doğrusu, inanılmaz bir azim ve sabrın ürünü, müthiş bir olayla karşı karşıyayız."</p>

      <p>Schiller, "Bu namussuzları takdir etmemek elde değil," diyerek başını salladı. "Olaylar lehlerine dönünceye kadar sabırla beklediler. Şimdi neredeyse Üçüncü Dünya'nın en büyük ülkelerinden ikisinin yönetimlerini ele geçirmek Üzereler."</p>

      <p>Başkan düşünceli bir ifadeyle, "Buna izin veremeyiz," dedi.</p>

      <p>"Bu manyak, devleti ele geçirir ve iki milyon vatandaşını sınırlarımıza göndermeye kalkarsa, silahlı kuvvetlerimize emir vermekten başka çaremiz kalmaz ve bunu da yaparız."</p>

      <p>Oates bir Dışişleri Bakanı'na yakışır bir şekilde, "Şiddetten kaçınmalıyız," dedi. "Yakın tarih, istilacıların sonlarının iyi olmadığını göstermiştir. Yezid ve Topiltzin'i öldürüp Meksika'ya saldırmak, uzun vadeli sorunlarımızı çözümlemeye yetmez."</p>

      <p>Başkan, "Yetmese bile duruma hâkim olmamızı sağlar," diye homurdandı.</p>

      <p>Nichols, "Başka bir çözüm yolu da, Capesterre'leri birbirlerine düşürmek olabilir," dedi.</p>

      <p>Başkan yorgun gözlerini ona çevirdi, "Bulmaca gibi konuşmayı bırakın, çok yorgunum," dedi. "Ne söyleyecekseniz açık söyleyin."</p>

      <p>Nichols destek arar gibi Brogan'a baktı ve "Bu adamlar uyuşturucu işindeler ya da işinde idiler," dedi. "O halde aranan suçlular listesinde olmalılar, değil mi?"</p>

      <p>Brogan başını salladı ve "Hem evet, hem hayır," dedi. "Bunlar sokak satıcıları değiller. Tüm aile yıllardır gözetleniyor, ama hiç tutuklanmadılar ve ceza görmediler. Onları koruyan muazzam bir avukat ordusu var. En azından on devlette üst makamlarda yakın dostları var. Onları yakalayıp içeriye tıkmak, piramitleri çiviyle yıkmaya benzer."</p>

      <p>Nichols, "O zaman onların gerçek kimliklerini dünyaya açıklayalım," dedi.</p>

      <p>Başkan, "Bunu yalanlayarak ve komplo olduğunu söyleyerek yakalarını kolayca kurtarabilirler," dedi.</p>

      <p>Konuşmaktan çok dinlemeyi seven Schiller, "Nichols haklı olabilir," diye mırıldandı. "Önce, yalanlanamayacak sağlam bir zemin bulmalıyız."</p>

      <p>Başkan kuşkuyla baktı ve "Ne demek istiyorsun Julius?" diye sordu.</p>

      <p>Schiller düşünceli bir ifadeyle, "Lady Flamborough olayı," dedi. "Yezid'in, bu olayla bağlantısını inkâr edilemeyecek bir şekilde kanıtlayabilirsek, Capesterre'leri koruyan duvarı da çatlatabiliriz."</p>

      <p>Brogan, bravo der gibi ona baktı ve başını salladı. "Ondan sonra ortaya çıkacak skandal, Yezid ve Topiltzin'in gizemli kimliklerini açığa vuracak ve ailenin tüm suçları teker teker ortaya çıkacaktır," dedi.</p>

      <p>Nichols, gözlerini ovdu ve "Medyayı da unutmayın," dedi. "Capesterre'lerin kanlı geçmişlerinin kokusunu bir kez aldılar mı, köpekbalıkları gibi saldırıya geçeceklerdir."</p>

      <p>Schiller içini çekti ve "Önemli bir noktayı unutuyorsunuz," diye söze karıştı. "Şu anda geminin ortadan kayboluşu ile Capester ilişkisi, sadece ikinci derecede önemli bir konu. Yani bunu kimse bilmiyor."</p>

      <p>Nichols kaşlarını çattı, "Başkan Hasan ve de Lorenzo ile Hala Kâmil'in öldürülmesi kimin işine yarayacak? Düşünsenize, bundan kim yararlanacak?" diye sordu.</p>

      <p>Brogan, "Onlardan başkası değil tabii," diye homurdandı.</p>

      <p>Başkan, "Bir dakika, sakin olun," dedi. "Julius önemli bir konuya parmak bastı. Gemiyi ele geçirenler, tipik Ortadoğulu teröristler gibi davranmıyorlar. Henüz hiçbir talepte bulunmadılar ve kimliklerini açıklamadılar. Mürettebat ve yolculara karşılık ne istediklerini söylemediler. Onların bu sessizliği beni çok korkutuyor, bunu itiraf etmek zorundayım."</p>

      <p>Brogan, "Haklısınız Sayın Başkan," dedi. "Bu kez durum değişik. Capesterre'ler, de Lorenzo ve Hasan'ın başkanlığındaki hükümetlerin, onların yokluğu sırasında düşmesini bekliyorlar."</p>

      <p>Oates sakin bir tavırla, "George Pitt'in oğlunun rotadaki değişikliği öğrenmesinden bu yana gemiyle ilgili başka haber geldi mi?" diye sordu.</p>

      <p>Schiller, "Tierra del Fuego'nun doğu sahillerinde büyük bir süratle güneye doğru seyrediyorlarmış," diye cevap verdi. "Uyduyla izliyoruz ve yarın bu saatlerde onları köşeye sıkıştıracağız sanıyorum."</p>

      <p>Başkan hiç de mutlu görünmüyordu. Suratını astı ve "O zamana kadar tüm mürettebat ve yolcuları öldürmüş olabilirler," diye mırıldandı.</p>

      <p>"Tabii şimdiye kadar öldürmedilerse," dedi Brogan.</p>

      <p>"Bölgede kuvvetimiz var mı?"</p>

      <p>Nichols, "Hemen hemen hiç yok Sayın Başkan," dedi. "O kadar güneye inme ihtiyacı hiç duymadık. O civarda, sadece, kutup istasyonlarına malzeme ve ikmal maddesi götüren birkaç nakliye uçağıyla, bir de NUMA'nın derin-deniz dibi araştırma gemisi Sounder var."</p>

      <p>"Şu, Dirk Pitt'in bulunduğu gemi mi?"</p>

      <p>"Evet efendim."</p>

      <p>"Özel Kuvvetler'den ne haber?"</p>

      <p>Schiller, "Yirmi dakika önce Pentagon'dan General Keith'le konuştum," dedi. "Tam teçhizatlı bir özel tim, bir saat önce C-140 kargo uçağıyla havalandı. Uçağa bir filo Osprey saldırı uçağı da refakat ediyor."</p>

      <p>Başkan arkasına yaslandı ve "Onların komuta merkezi neresi olacak?" diye sordu.</p>

      <p>Brogan, duvardaki dev monitöre, Güney Amerika kıtasının en ucundaki kısmın görüntüsünü getirdi ve ok biçiminde bir şekil yansıtan lazer ışığıyla bir noktayı işaret etti. "Planda değişiklik olmadığı takdirde, Brunswick Yarımadası üzerinde küçük bir Şili kasabası olan Punta Arenas dışında bir havaalanına inecekler ve orasını operasyon merkezi olarak kullanacaklar," dedi.</p>

      <p>Başkan hafif bir sesle, "Uzun bir yolculuk," dedi. "Oraya ne zaman varacaklar?"</p>

      <p>"Yaklaşık on beş saat sonra."</p>

      <p>Başkan Oates'e baktı. "Doug, Şili ve Arjantin hükümetleriyle herhangi bir sınır ihlali sorunu çıkmasın, bunları sana bırakıyorum, tamam mı?"</p>

      <p>"Merak etmeyin, ilgilenirim."</p>

      <p>Schiller, "Özel Birlik kurtarma operasyonuna başlamadan önce Lady Flamborough'nun bulunması gerek," diye söylendi.</p>

      <p>Brogan çaresizlik içindeymiş gibi ellerini yana açtı. "En yakın uçak gemisi grubu, o bölgeye yaklaşık beş bin mil mesafede. Kapsamlı bir hava ve deniz araştırması yapmamıza imkân yok."</p>

      <p>Schiller düşünceli bir ifadeyle masanın üzerine baktı. "Teröristler Lady Flamborough'yu Güney Kutbu'nun kıyı şeridindeki minik koylardan birine iyice gizlerlerse, kurtarma operasyonu haftalar alabilir," dedi. "Bölgedeki sis, pus ve kötü hava koşulları da işleri iyice yavaşlatacaktır."</p>

      <p>Nichols, "Tek umudumuz uydu gözetlemesi," dedi. "Ama o bölgeyi gözetleyen bir casus uydumuzun olmaması çok kötü."</p>

      <p>Schiller, "Dale haklı," dedi. "O bölgeler, stratejik gözetleme açısından öncelik taşımıyor tabii. Bu iş Kuzey yarıkürede olsaydı, gemideki konuşmaları dinleyebilir, güvertede oturan birinin gazetesini bile okuyabilirdik."</p>

      <p>Başkan, "Orada kullanabileceğimiz ne var?" diye sordu.</p>

      <p>Brogan, "Landsat," dedi. "Birkaç Savunma Meteoroloji uydusu ve NUMA'nın Güney Kutbu buz ve deniz akıntılarını gözetlemede kullandığı Seasat. İşimize en çok yarayacak olan, sanırım SR-90 'Casper'dır."</p>

      <p>"Latin Amerika'da SR-90 keşif uçağımız var mı?"</p>

      <p>"Ne yazık ki Texas'taki üsten başka işimize yarayacak yer yok."</p>

      <p>"Oradan kalkan bir uçağın güneye gidip dönmesi ne kadar sürer?"</p>

      <p>"Bir Casper'ın azami sürati, saatte beş bin kilometreye yakındır. Böyle bir uçak, beş saat içinde Antarktika'nın ucuna uçup fotoğraf çekebilir ve geriye dönebilir."</p>

      <p>Başkan canı sıkılmış gibi başını iki yana salladı ve asık bir suratla, "Söyler misiniz bana?" dedi. "ABD hükümeti neden hep böyle gafil avlanıyor? Dünyanın en karmaşık ve etkili keşif, gözetleme ve hedef bulma sistemlerini geliştirip yapıyoruz, ama bunlara ihtiyacımız olduğunda, hiçbirini elimizin altında bulamıyoruz."</p>

      <p>Kimseden ses çıkmadı ve Başkan'ın adamları, gözlerini yere indirip onunla göz göze gelmemeye çalıştılar. Bir süre sonra Nichols, kendinden emin bir ses tonuyla, "O gemiyi bulacağız Sayın Başkan," dedi. "Özel Birlik'in onları bulup kurtaracağına inanıyorum."</p>

      <p>Başkan gözlerini kısıp ona baktı ve "Evet o adamlar mükemmel eğitim görmüş ve bu gibi olaylar için yetiştirilmişler," dedi. "Benim endişem o değil. Asıl endişem gemiye çıktıklarında, kurtaracak insan bulup bulamayacakları. Cesetlerle dolu bir gemi de bulabilirler."</p>
    </div>
  </div>
</body>
</html>
