<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>69</h2>

      <p>Taksi işaretli yeşil Volvo, Yezid'in İskenderiye yakınlarındaki villasının bahçe kapısı önünde durdu. Başkan Hasan'ın özel emriyle kapıya yerleştirilen nöbetçi askerler, arabadan kimsenin inmediğini görünce dikkat kesildiler.</p>

      <p>Ammar, gözleri ve çenesi sargılı olarak arka koltukta oturuyordu. Üzerinde mavi bir ipek kaftan, başında küçük, kırmızı bir sarık vardı. Santa Inez'den kaçtıktan sonra ilk tedavisini, Buenos Aires'in karanlık sokaklarından birinde faaliyet gösteren bir doktora yaptırmış ve ondan sonra da bir jet kiralayıp buraya gelmişti.</p>

      <p>Boş göz çukurlarında, artık acı hissetmiyordu. Etkili ağrı kesiciler bu işi hallediyordu, ama parçalanmış bir çeneyle konuşmak hâlâ çok acı veriyordu. Sakin görünüyordu, ama onu yakından tanıyanlar, içinde fırtınalar estiğini ve korkunç planlar yaptığını tahmin edebilirlerdi.</p>

      <p>Direksiyonda oturan İbn Telmuk, "Geldik işte," dedi.</p>

      <p>Ammar, villayı zihninde canlandırdı ve sadece, "Biliyorum," diye mırıldanarak başını salladı.</p>

      <p>"Bunu yapmak zorunda değilsin-Süleyman Aziz."</p>

      <p>Ammar, her kelimede acı çekerek, ağır ağır, "Artık umutlarım ya da korkularım kalmadı," dedi. "Bunu Allah istiyor."</p>

      <p>İbn Telmuk, direksiyonun arkasından sıyrılıp indi ve arka kapıyı açarak, onun inmesine yardım etti. Onu, nöbetçilerin beklediği kapının önüne, beş metre mesafeye kadar getirdi ve "Bahçe kapısı beş metre önünde," dedi. Sonra ona yavaşça sarıldı. "Allahaısmarladık Süleyman Aziz. Seni çok özleyeceğim."</p>

      <p>"Söz verdiklerini yap, benim sadık dostum. Ahiret'te buluşuruz."</p>

      <p>Telmuk, daha fazla konuşamadan arabaya döndü ve motoru çalıştırıp hemen oradan uzaklaştı. Ammar, araba sesini birkaç saniye dinledi ve sonra kapıya doğru yürüdü.</p>

      <p>Nöbetçilerden biri, "Kör adam, orada dur," diye seslendi.</p>

      <p>Ammar, "Yeğenim Ahmed Yezid'i ziyarete geldim," dedi.</p>

      <p>Nöbetçi, başıyla arkadaşına bir işaret yaptı ve o da, kapıdaki kulübeye girip bir listeyle dışarıya çıktı. "Amcası mısın? İsmin nedir?"</p>

      <p>Ammar, son numarasını yapmanın zevkini çıkarıyordu. Savunma Bakanlığı'na gitmiş ve kendisine şükran borcu olan bir albaydan Yezid'in villasına girmesine izin verilenlerin listesini almıştı. Temasa geçilmesi çok zor bir adamın ismini seçti ve "Mustafa Mahfuz," dedi.</p>

      <p>Nöbetçi, listeye göz gezdirdi ve başını salladı. "Tamam, ismin burada var. Şimdi kimliğini göster bakalım," dedi.</p>

      <p>Ammar sahte kimlik kartını nöbetçiye uzatırken içinden gülüyordu. Adam, sarılı başından dolayı, kimlikteki fotoğrafla karşılaştırmayı nasıl olsa yapamayacak ve boş verecekti.</p>

      <p>"Yüzüne ne oldu?"</p>

      <p>"El Mansura'da bir araba bombalama eyleminde patlama sırasında pazardan geçiyordum, şarapnel parçalarıyla yaralandım."</p>

      <p>Nöbetçi, başını salladı ve "Üzüldüm," dedi. "Ama bunun için yeğenini suçlamalısın. Bombayı patlatanlar onun adamlarıydı." Diğer bir nöbetçiyi çağırdı ve "Metal detektöründen ve röntgenden geçirdikten sonra kapıya kadar götür," dedi.</p>

      <p>Ammar üzeri aranacakmış gibi kollarını kaldırdı.</p>

      <p>"Üzerini aramaya gerek yok Mahfuz. Silahın varsa makinede zaten görünür."</p>

      <p>Metal detektöründen ses çıkmadı ve röntgende de iki anahtar ve ince bir cüzdan görüldü. Bu kez, uşaklar gibi yan kapıdan değil de, yanında bir muhafızla ön kapıdan giriyordu. Karşılaştıklarında, Yezid'in yüzündeki ifadeyi göremeyeceği için çok üzülüyordu.</p>

      <p>Onu, muhafızların botlarının seslerinden anladığı kadarıyla, büyük kabul salonuna götürdüler ve taş bir sıraya oturttular.</p>

      <p>"Burada bekle."</p>

      <p>Ammar, kendisini getiren nöbetçinin başka birine bir şeyler söyledikten sonra uzaklaştığını anladı. Birkaç dakika derin bir sessizlik içinde oturdu. Sonra, kendisine doğru yaklaşan ayak sesleri duydu ve sert bir ses, "Mustafa Mahfuz sen misin?" diye sordu.</p>

      <p>Ses Ammar'a yabancı gelmemişti. "Evet," diye cevap verdi. "Seninle tanışıyor muyuz acaba?"</p>

      <p>"Hayır, karşılaşmadık. Ben Halid Fevzi'yim, Ahmed'in devrim konseyi başkanı."</p>

      <p>Ammar, 'Kibirli pezevenk,' diye düşündü ve "Senin hakkında çok güzel şeyler duydum," dedi. "Tanıştığımıza sevindim."</p>

      <p>Halid Fevzi, suratı sargılar içinde ve sesi biraz çatlak çıkan adamı kolundan tuttu ve "Hadi gel," dedi. "Seni Ahmed'e götüreyim. O, senin, hâlâ Şam'daki görevi yerine getirmek için çalıştığını sanıyor. Yaralandığını bilmiyor."</p>

      <p>Ammar, "Üç gün önce beni öldürmek istediler," diye mükemmel bir yalan savurdu. "Hastaneden bu sabah çıktım ve olayı Ahmed'e ilk ağızdan anlatmak için bir uçağa atlayıp hemen geldim."</p>

      <p>"Ahmed, sadakatinden çok memnun olacak. Yaralandığına da çok üzülecektir, eminim. Ama şimdi hatırladım, onunla şu anda görüşemezsin. "</p>

      <p>"Görüşemez miyim? Neden o?"</p>

      <p>"Namaz kılıyor."</p>

      <p>Ammar, o anda tüm yaraları ve acılarına rağmen gülmek istedi. Fakat o sırada yanlarına birisi daha gelmişti, bunu hissedebiliyordu. "Beni muhakkak görmesi gerekiyor, çok önemli bu," dedi.</p>

      <p>"Her şeyi bana söyleyebilirsin Mustafa Mahfuz. Ben söylediklerini ona aktarırım." Karşısındaki, Mustafa Mahfuz ismini üzerine basarak söylemişti.</p>

      <p>"Söyleyeceklerim onun dostu ve müttefikiyle ilgili."</p>

      <p>"Müttefiki mi? Kim bu müttefik?"</p>

      <p>"Topiltzin."</p>

      <p>Bulundukları yerde derin bir sessizlik oldu. Sonra, yanlarına yeni gelen bir adam, "O adada kalıp ölmeliydin sen Süleyman," dedi. Konuşan Ahmed Yezid'di.</p>

      <p>Ammar soğukkanlılığını hiç kaybetmedi. Zekâsının ve gücünün son kırıntılarını bu an için saklamıştı. Ölümü beklemeyecek, aksine ileriye atılıp ölümü kucaklayacaktı. Ömrünün sonuna kadar karanlıkta ve sakat olarak yaşayamazdı, intikam, onun kurtuluşu olacaktı.</p>

      <p>Kendini toparladı ve "Senin bağışlayıcılığına sığınmadan, huzurunda bir kez daha bulunmadan ölemezdim, değil mi?" dedi.</p>

      <p>Ahmed Yezid, "Gevezeliği bırak da suratındaki şu sargıları çıkar," dedi. "Eski ustalığını kaybediyorsun. Senin gibi uzman bir makyajcının, Mahfuz'un kimliğine bu kadar basit bir şekilde girmesi çok acı."</p>

      <p>Ammar sesini çıkarmadan sargıları yavaş yavaş açtı ve yere attı. Yezid onun parçalanmış suratını görünce şok oldu. Fevzi ise gördüklerinden sadistçe bir zevk almış gibiydi; Ammar'ın bu hali sanki onu sevindirmişti, hafif hafif gülümsüyordu.</p>

      <p>Ammar, boğuk bir sesle, “İşte, hizmetlerimin karşılığı," dedi.</p>

      <p>Yezid titrek bir sesle, "Bu kadar ağır yaralardan sonra nasıl sağ kalabildin sen?" diye sordu.</p>

      <p>"Sadık dostum İbn Telmuk, iki gün süreyle beni Amerikan Özel Operasyon Birliği'nden sakladı ve sonra da bulduğu tahta parçalarıyla bir sal yaptı. Akıntının sürüklemesi ve on saat kürek çekmeyle, oradan uzaklaştık ve Allah'ın yardımıyla Şilili balıkçılar tarafından kurtarıldık. Adamlar bizi Puerto Williams'ta, küçük bir havaalanı yakınında sahile bıraktılar. Bir uçak çalıp Buenos Aires'e gittik ve oradan da bir uçak kiralayarak buraya geldim İşte."</p>

      <p>Yezid, "Ölüm seni kolay kolay ele geçiremiyor," diye mırıldandı.</p>

      <p>Fevzi, "Ama buraya gelmekle, kendi ölüm fermanını imzaladığının farkındasındır herhalde," dedi.</p>

      <p>"Bunu bekliyordum zaten."</p>

      <p>Yezid ona açıyormuş gibi bir ses tonuyla, "Süleyman Aziz Ammar," dedi. "Zamanının en korkunç suikastçısı ve canisi, CIA ve KGB'nin hem korktuğu, hem de saygı duyduğu adam, en başarılı suikastların planlayıcısı. Böyle bir adamın, kaldırımlarda dileneceği kimin aklına gelirdi ki?"</p>

      <p>Fevzi şaşkın gözlerle ona baktı ve "Neler söylüyorsun sen Ahmed?" dedi.</p>

      <p>Yezid söylediklerinden zevk alır gibiydi. "Bu adam zaten ölmüş. Finans uzmanlarımız, bu adamın malının, mülkünün, parasının benim adıma geçirilmesi için gerekeni yapacaklardır. Sonra da, onu sokaklara atar ve oralardan ayrılmaması için de yirmi dört saat gözetletiriz. Yaşamının son günlerini dilenerek geçirecek. Bu, hızlı bir ölümden daha beterdir, öyle değil mi?"</p>

      <p>Ammar hiç etkilenmemiş gibiydi, "Buraya, sana bir şey söylemek için geldim ve onu söylediğim zaman beni öldürteceksin, bundan eminim."</p>

      <p>Yezid sabırsızlıkla, "Anlat bakalım," dedi.</p>

      <p>"Lady Flamborough eylemini, olduğu gibi otuz sayfalık bir rapor haline getirip yazdım. Seninle Topiltzin arasındaki bağ ve eylemin Meksika tarafı da dahil olmak üzere tüm isimler, konuşmalar, her şey var raporda. Raporun kopyaları, şu anda altı ülkenin istihbarat uzmanları ve ayrıca gazeteciler tarafından okunuyor. Bana ne yaparsan yap Ahmed, ama sen artık bitmiş sayılırsın ve... "</p>

      <p>Birden sustu ve büyük bir acıyla haykırdı. Fevzi, onun söylediklerine dayanamamış ve yaralı yüzüne aniden bir yumruk savuruvermişti. Ama aşırı derecede öfkelenmiş olması, kontrolünü kaybetmesine yol açtığından yumruk hedefine tam ulaşamamış, Ama yaralı çenesine çarpıp geçmişti.</p>

      <p>Sağlıklı bir adam, böyle bir yumruğun etkisini hemen geçiştirebilir ve karşı saldırıya geçebilirdi, fakat Ammar bayılmanın eşiğinden döndü. Gözlerinin çevresi ve çenesindeki yaralı dokular parçalanıvermişti.</p>

      <p>Ammar geriye doğru sendeledi ve kendini korumak için kollarını kaldırıp elleriyle yüzünü örtmeye çalıştı. Bembeyaz suratı birden kan içinde kalmıştı ve çok acı çektiği belliydi.</p>

      <p>Yezid, "Kes şunu!" diye bağırdı Fevzi'ye, "Görmüyor musun, adam onu öldürmemizi istiyor zaten. Kendisini şuracıkta, hemen öldürmemiz için yalan söylüyordur belki."</p>

      <p>Ammar zihnini toparladı, Yezid'in sesinin ve Fevzi'nin keskin nefesinin geldiği yönü bulmaya çalıştı.</p>

      <p>Sol kolunu uzatıp, Yezid'in sağ koluna dokununcaya kadar ilerledi. Kola dokunur dokunmaz, parmaklarını sarıp onu yakaladı ve sağ elini yıldırım gibi bir hareketle kendi ensesine attı.</p>

      <p>Karbon alaşımından yapılmış bıçak, Ammar'ın ensesine yakın bir noktaya, üst omurganın dibine, beyaz bir ameliyat bandajıyla yapıştırılmıştı. Ajanlar tarafından kullanılan bu bıçak, metal detektörlerinden ve röntgen cihazlarından kolayca ve hiçbir sinyal vermeden geçebiliyordu.</p>

      <p>Ammar 18 santim uzunluğundaki ince üçgen bıçağı ensesinden çekip aldı ve kolunu bir piston gibi ileriye fırlatıp Yezid'in göğsünün tam ortasına, kaburgaların bittiği noktaya bütün gücüyle sapladı.</p>

      <p>Korkunç darbe, Paul Capesterre'in ayaklarını yerden kesti. Adamın gözleri duyduğu şaşkınlık ve korkudan faltaşı gibi açılmıştı, ağzından sadece boğuk bir hırıltı çıktı.</p>

      <p>Ammar kanayan ağzını açabildiği kadar açtı ve "Güle güle, iğrenç mahluk," diye homurdandı.</p>

      <p>Ama işi henüz bitmemişti. Bıçağı yine aynı hızla Yezid'in göğsünden çekip çıkardı ve Fevzi'nin durduğunu sandığı yöne döndü. Bıçak aslında fazla keskin kenarlı değildi, ama Ammar'ın eli, Fevzi'nin yüzüne denk geldi ve adamın yanağında derin bir yara açıldığını hissetti. Bunlar, birkaç saniye içinde olup bitmişti.</p>

      <p>Ammar, Fevzi'nin sol koltuk altındaki bir kılıfta her zaman dokuz milimetrelik bir Luger tabanca taşıdığını biliyordu. Fevzi'nin üzerine atladı ve bıçağını yukarıya doğru salladı.</p>

      <p>Fakat gözleri görmediği için zamanlamasını da doğru hesaplayamamıştı tabii.</p>

      <p>Fevzi, tabancasını çekti ve Ammar'ın midesine iki kurşun sıktı, ama aynı anda bıçak da göğüs kemiğinin tam altına, kalbine saplandı. Tabancayı düşürdü, elini göğsüne götürdü, korkudan açılmış gözlerle göğsüne saplanmış bıçağa baktı ve sendeleyerek birkaç adım attıktan sonra Capesterre'nin bir metre kadar yakınına yığıldı.</p>

      <p>Ammar seramik parke döşemeye yavaş yavaş çöktü ve sırtüstü yatıp kaldı. Artık hiç acı duymuyordu. Kör gözlerinin önünde şekiller belirmeye başlamıştı. Yaşamının bir ırmağın sularına kapılmış gibi hızla uzaklaşmakta olduğunu hissediyordu.</p>

      <p>Kaderini, kısa bir süre için karşı karşıya geldiği bir adam değiştirivermişti. Uzun boylu, yeşil gözlü ve sırıtarak bakan adamı düşününce korkunç bir nefret dalgası kabardı, fakat hemen geçti. Adamın ismini çok iyi hatırlıyordu; Dirk Pitt adı zihninin karanlık köşelerinde yankılandı.</p>

      <p>Bir anda, içinde bir gönül rahatlığı hisseder gibi oldu. İbn Telmuk, Dirk Pitt denen o adamı mutlaka temizlemeliydi. O zaman, temizlik işlemi tamamlanmış olacak ve...</p>
    </div>
  </div>
</body>
</html>
