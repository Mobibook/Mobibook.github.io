<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>52</h2>

      <p>Pitt, tilt-rotor Osprey'in içinde oturmuş düşünüyordu. Mermi biçimindeki uçak, yerden bir helikopter gibi dikey olarak kalkıyor, rotor ya da pervanelerini yatay konuma getirip, saatte 600 kilometreden yüksek hızlarda normal uçak gibi düz uçuş yapabiliyor ve yine dikey olarak inebiliyordu. Pitt uyanıktı; zaten, incecik minderli bu alüminyum koltuklarda, türbülanslı havada ve ses yalıtımı olmayan kabinde ancak bir ölü uyuyabilirdi. Ama Giordino bir istisnaydı tabii. Sönmüş bir balon gibi oracığa büzülmüş, sanki otomatiğe bağlanmış gibi, birkaç dakikada bir pozisyon değiştirip uyuyordu.</p>

      <p>Findley, "Bu kadar rahatsız bir yerde nasıl böyle rahatça uyuyabiliyor bu adam?" diye sordu.</p>

      <p>Pitt güldü ve "Bu genetik bir şey," dedi.</p>

      <p>Gunn başını iki yana salladı ve "Onun en berbat ve gürültülü yerlerde bile uyuduğunu çok gördüm," dedi. "Ama yine de bunu nasıl yaptığını bir türlü anlayamıyorum."</p>

      <p>Genç ikinci pilot, koltuğunda hafifçe döndü ve başını çevirip, "Stres sendromu çekmiyor, değil mi?" diye sordu.</p>

      <p>Pitt ve diğerleri kahkaha attılar ve sustular; uçağın sıcak kabininden, gecenin dondurucu soğuğuna çıkacak olmaları onları düşündürüyordu. Pitt mümkün olduğunca rahatlamaya çalışıyordu. Gerçi bu özel operasyon timinde görevli değildi ama kendini onlara yakın hissediyordu ve Dillinger'ın adamları aşağıya süzülürken, onların peşine takılacağından emindi.</p>

      <p>Aklına ölüm korkusu gibi şeyler asla gelmezdi ve babasının sağ olduğuna da inanıyordu. Bunu kendisine bile açıklayamıyordu, ama onun varlığını âdeta yanında hissediyordu. Baba-oğul yıllardan beri, aralarında çok yakın bir ilişki, bir bağ kurmuşlardı. Âdeta birbirlerinin düşüncelerini okurlardı.</p>

      <p>Pilotun, "Altı dakika sonra iniş yerinde olacağız," demesi, onu düşüncelerinden sıyırıp çıkardı. Pilot, görmediği karlı tepelerin üzerinde uçmaya pek aldırmıyor gibiydi. Ön camdan, cama çarpan sulusepken kar ve ötesindeki karanlıktan başka bir şey zaten görünmüyordu.</p>

      <p>Pitt, "Nerede olduğumuzu nasıl biliyorsun?" diye sordu.</p>

      <p>"Burada her şey otomatik. Bize fazlaca bir iş düşmüyor."</p>

      <p>Pitt eğilip pilotun omzu üzerinden bakınca, video oyununa benzer bir ekran gördü. Pilot, kollarını kavuşturmuş ve gözlerini bu ekrana dikmişti. Ekranın dibinde sadece Osprey'in burun kısmı görünüyor ve dağlar, tepeler, ekrandaki uçağın altından kayıp geçiyorlardı. Ekranın üst köşesindeki daha küçük bir ekranda, kırmızı dijital rakamlarla mesafeler ve irtifa yanıp sönüyordu.</p>

      <p>Pitt başını salladı ve "Bilgisayarlar insanların yerini alıyor," dedi.</p>

      <p>Pilot güldü ve “İyi ki seks yapamıyorlar," dedi. Elini uzatıp minik bir düğmeyi ayarladı, sonra, "Kızılötesi ve radar tarayıcılar araziyi okuyorlar ve bilgisayar da bu okumaları üç boyutlu resim olarak ekrana veriyor," diye devam etti. "Kontrolü otopilota bağladıktan sonra, uçak kendi kendine uçarken ben de Kongre bütçesi ve Dışişleri Bakanlığı’nın dış politikası gibi ciddi konuları rahatça düşünebiliyorum."</p>

      <p>Yardımcı pilot, "Oysa ben çok daha başka şeyler düşündüğünü sanırdım," dedi alayla.</p>

      <p>Pilot yardımcı pilotu duymazdan gelerek, "Şurada gördüğün elektronik güdüm sistemi olmasa, şu anda Punta Arenas'da, meydanda sabahı beklemekte olacaktık, ama..." derken, ekrandan gelen bir düdük sesini duyunca yerinde doğruldu. "İniş yerine varıyoruz. Hazırlansanız iyi olur."</p>

      <p>"Albay Hollis bizim konumuzda ne talimat verdi size?"</p>

      <p>"Geminin radarına yakalanmamak için, madenin üst tarafına, dağın zirvesinin arkasına inmemi istedi. Kalan yolu yürümek zorundasınız."</p>

      <p>Pitt, Findley'ye döndü, "Bunu yapabilecek misin dostum?" dedi.</p>

      <p>Findley gülümsedi. "Bu dağı avucumun içi gibi bilirim, hiç merak etme. Zirvenin madene mesafesi sadece üç kilometredir. Zaten yokuş aşağı ineceğiz, bunu gözlerim kapalı yapabilirim."</p>

      <p>Pitt, "Bu korkunç havaya bakılırsa, zaten gözlerimizi pek açamayacağız galiba," dedi.</p>

      <p>Pitt'in ekibi uçağın kapısından çıkarken, Osprey'in türbinlerinden gelen gürültünün yerini, rüzgârın korkunç uğultusu almıştı. Hiç zaman kaybetmediler, hiçbir şey söylemediler, sadece pilotlara el sallamakla yetindiler ve dağın zirvesine doğru tırmanmaya başladılar. Dört kişiden sadece ikisi çanta taşıyordu ve tipinin üzerine doğru gidiyorlardı.</p>

      <p>Findley, göz gözü görmeyen bu yolda öne geçmişti. Elindeki el fenerinin pek bir yararı da yoktu zaten; ışıkta sadece bir ya da iki metre önlerini görebiliyorlardı.</p>

      <p>Ellerinde hiçbir silah taşımayan ve hepsi de ayrı ayrı giyinmiş bu adamlar, seçkin bir saldırı timine hiç benzemiyorlardı tabii. Pitt'in kayak elbisesi gri, Giordino'nunki ise lacivertti. Gunn, portakal rengi ve kendisine büyük gelen bir tulum giymişti. Findley ise, kafasına kalın bir yün başlık geçirmiş ve Kanadalı oduncular gibi giyinmişti. Ortak yanları, sarı camlı kayak gözlükleriydi.</p>

      <p>Pitt, rüzgârın saatte yirmi kilometre hızla estiğini tahmin etti, tatsız bir durumdu, ama yine de idare ederdi. Kayalık, engebeli arazi çok kaygandı ve sık sık dengelerini kaybedip düşüyorlardı. Birkaç dakikada bir kayak gözlüklerinin camlarını silmek zorunda kalıyorlardı ve sırtları kuru olmasına karşın, önden birer kardan adama benziyorlardı.</p>

      <p>Findley elinde fener, önden yürüyor ve önlerine çıkan kar taneciklerini ve bodur ağaçlarla çalıları onlara gösteriyordu. Çıplak bir kayaya basıp, rüzgârı güçlü olarak yüzünde hissedince, zirveye vardıklarını anladı ve başını arkaya çevirip, "Fazla yolumuz kalmadı," diye bağırdı rüzgârın uğultusunu bastırmaya çalışarak. "Bundan sonrası hep yokuş aşağıya, artık zorlanmayacağız."</p>

      <p>Pitt, eldivenini sıyırıp dalgıç saatinin ışıklı ekranına baktı. Saldırı saat 05.00'te başlayacaktı ve yirmi dakikaları kalmıştı. Böyle giderse her şeyi kaçıracaklardı. "Biraz çabuk olalım," diye bağırdı. "Partiyi kaçırmak istemiyorum."</p>

      <p>On beş dakika hızlı adımlarla yürüdüler. Findley, madene giden dar ve dönemeçli yolu bulmuştu. Aşağıya indikçe, bodur çamlar sıklaşmış, kaya parçaları küçülmüş ve azalmıştı. Artık daha rahat yürüyebiliyorlardı.</p>

      <p>Bir süre sonra, rüzgârın ve tipinin de hızı kesilmeye başladı. Bulutlardaki boşluklardan yıldızları görebiliyorlardı. Findley, birkaç dakika daha yürüdükten sonra, daracık bir dekovil yolu buldu ve karanlıkta onu izlemeye başladı.</p>

      <p>Bir ara durdu ve geriye döndü. Tam ağzını açıp, “İşte geldik," diye bağıracaktı ki, Pitt birden atılıp onu sırtından çekti ve kıç üstü yere oturmasına neden oldu. Findley yere düşerken, Pitt uzanıp el fenerini ondan kapmış ve hemen söndürmüştü.</p>

      <p>"Neler..."</p>

      <p>"Sus!" dedi Pitt.</p>

      <p>Gunn, hafif bir sesle, "Bir şey mi duydun?" diye sordu.</p>

      <p>"Tanıdık bir koku duydum."</p>

      <p>"Tanıdık bir koku mu? O da ne demek?"</p>

      <p>"Kuzu. Birisi kuzu budu kızartıyor."</p>

      <p>Hepsi başlarını diktiler ve havayı kokladılar.</p>

      <p>Giordino, "Aman Tanrım! Haklısın galiba," diye mırıldandı. "Kuzu pirzolaya benziyor bu."</p>

      <p>Pitt, Findley'nin kalkmasına yardım ederken, "Galiba birisi senin madene el koymuş, "dedi.</p>

      <p>"Burada işlenecek maden olduğunu sanıyorlarsa yanılıyorlar."</p>

      <p>"Ben, oradakilerin çinko aradıklarını pek sanmıyorum."</p>

      <p>Giordino, "Feneri söndürmeden önce şurada bir parlaklık gördüm gibi geldi bana," dedi ve bir ayağını ileriye uzatıp küçük bir daire çizdi. Ayağı bir şeye çarpıp hafif bir ses çıkardı ve Giordino, eğilerek cismi yerden aldı. "Hey, şuna bir baksanıza. Bir şişe Chateau Margaiux 1966. Bu adamlar zevklerine düşkün madenciler olmalı, en iyi şaraplardan içiyorlar."</p>

      <p>Findley, "Bu adamlar madenci olamazlar," diye mırıldandı.</p>

      <p>Gunn başını salladı. "Kuzu eti ve bu güzel şaraplar hiç kuşkusuz Lady Flamborough'dan gelmiş olmalı."</p>

      <p>Pitt, Findley'e döndü ve "Buzulun fiyortla buluştuğu yere ne kadar uzaktayız?" diye sordu.</p>

      <p>"Buzulun kendisi, yaklaşık beş yüz metre kadar kuzeyde. Fiyorda ulaşan uç kısmı da iki yüz metre ya var ya yok."</p>

      <p>"Maden cevheri nasıl taşınıyordu?"</p>

      <p>Findley, eliyle fiyordun yönünü gösterdi. "Bir dekovil hattıyla. Raylar maden ağzından kırma makinesine, oradan da maden cevherlerinin gemilere yüklendiği rıhtıma kadar uzanıyor."</p>

      <p>"Rıhtımdan hiç söz etmemiştin?"</p>

      <p>Findley omuzlarını silkti. "Kimse sormadı ki. Küçük bir yükleme rıhtımı işte. Deniz içindeki ayakları, buzulun bir yanındaki küçük koya kadar gider."</p>

      <p>"Gemiden yaklaşık uzaklığı ne kadar dersin?"</p>

      <p>"Kolu iyi bir beyzbol top atıcısı topu rıhtımdan gemiye kadar atabilir."</p>

      <p>Pitt kendi kendine konuşur gibi, "Bunu görmeliydim," diye söylendi. "Benim gibi, herkes es geçti bunu. Kimse fark edemedi."</p>

      <p>Findley, "Neden bahsediyorsun sen?" diye sordu.</p>

      <p>Pitt, "Teröristlerin destek timi," diye cevap verdi. "Gemideki teröristlerin, kaçabilmeleri İçin bir ileri üsse ihtiyaçları vardı. Bir denizaltı olmadan buradan kaçabilmeleri imkânsızdı, bunu bulmak da hükümet desteği olmadan mümkün değil. Terk edilmiş maden bölgesi, helikopterlerin gizlenmesi için mükemmel bir yer. Fiyorttan oraya gidip gelmeleri için de dekovil hattını kullanmayı planladılar."</p>

      <p>Gunn, "Hollis'e haber vermeliyiz," dedi.</p>

      <p>Giordino, "Nasıl yapacağız bunu?" diye sordu. "Can dostumuz Albay, bize portatif telsizi bile çok gördü."</p>

      <p>Pitt omuzlarını silkti. "Haber veremeyiz tabii, ama teröristlerin helikopterlerini bulup tahrip ederek ve önümüze çıkanları da safdışı bırakarak ona yardımcı olabiliriz, değil mi?"</p>

      <p>Findley, "Orada elli kişi olabilir," diye itiraz etti. "Biz dört kişiyiz.</p>

      <p>Gunn, "Güvenlik sistemleri gevşek," dedi. "Fırtınalı bir havada, böyle bir adanın iç kısımlarından insanların çıkıp gelebileceği akıllarının ucundan bile geçmiyordur."</p>

      <p>Giordino, "Rudi haklı," dedi. "Herhangi bir saldırı bekliyor olsalardı şimdiye kadar çoktan enselerlerdi bizi. Karanlıktan yararlanıp saldırabiliriz."</p>

      <p>Pitt, "Sürpriz yapma avantajı bizde," dedi. "Dikkatli olur ve sessiz gidersek onları teker teker avlayabiliriz."</p>

      <p>Findley, "Üstümüze gelirlerse onlara taş mı atacağız?" dedi.</p>

      <p>Pitt, "Merak etme, biz izciler her zaman hazırızdır," dedi. Giordino ile yere eğilip çantaların fermuarlarını açtılar. Giordino herkese kurşungeçirmez yelek dağıtırken, Pitt de silahları uzattı.</p>

      <p>Findley'e yarı otomatik, kısa namlulu tüfeği uzatırken, "Bir zamanlar ava gittiğini söylemiştin," dedi. "Biraz erken oldu ama işte sana bir Noel armağanı. On ikilik bir Benelli Süper Ninety."</p>

      <p>Tüfeği görünce Findley'nin gözleri parladı. "Harika," diye mırıldandı ve tüfeğin kabzasını okşadı. "Evet, sevdim bunu." Gunn ve Giordino'nun ellerindeki Heckler und Koch susturuculu makinelileri görünce, "Bunları nereden buldunuz böyle?" diye sordu. "Böyle şeyler dükkânlarda satılmaz."</p>

      <p>Giordino sırıtarak ona baktı ve "Bunlar Özel Birlik'in malı," diye cevap verdi. "Hollis ve Dillinger'in başları arkaya dönükken borç aldık."</p>

      <p>Pitt'in eski bir Thompson makineli tüfeğe yuvarlak şarjör taktığını gören Findley'nin şaşkınlığı daha da arttı. "Antikalara merakın var galiba," dedi.</p>

      <p>Pitt başını salladı. "Eskilerin gözünü seveyim," dedi. Saatine baktı; Hollis ve Dillinger altı dakika sonra gemiye saldıracaklardı. "Ben söylemeden kimse ateş etmesin," dedi. "Özel Birlik'in operasyonunu berbat etmeyelim. Sürpriz saldırı yapamazlarsa şansları pek fazla olmaz."</p>

      <p>Findley, "Silah sesleri buzulu çatlatmaz mı?" diye sordu.</p>

      <p>Gunn, "Merak etme," diye onu teskin etti. "Bu mesafeden bir şey olmaz. Ses dalgaları oraya gidinceye kadar çoktan yok olurlar."</p>

      <p>Pitt, "Önceliğimiz helikopterleri bulmak," dedi. "Onun için silahlarımızı mümkün olduğunca kullanmamaya çalışacağız."</p>

      <p>Giordino, "Patlayıcımız da olsaydı çok iyi olacaktı," diye mırıldandı.</p>

      <p>"E, o da olmayıversin artık."</p>

      <p>Pitt'in Findley'e yönü saptaması ve başıyla işaret vermesi üzerine, gölgelere sığınarak eski binaların arkasına doğru sessizce ilerlemeye başladılar. Ayaklarının taşlı zeminde çıkardığı sesler, rüzgârın uğultusunda kayboluyordu.</p>

      <p>Madendeki küçük binalar, üzeri oluklu metal levhalarla kaplı ahşap destekler üzerine inşa edilmişlerdi ve metal kaplamaların bazı yerlerinde korozyon ve paslanma vardı. Binaların çoğu küçük kulübeler şeklindeydi, fakat üç dört katlı büyük binalar da görülüyordu. Kızarmış kuzu etinin kokusu hariç, burası terk edilmiş kovboy kasabalarına benziyordu.</p>

      <p>Önde giden Findley, birden bir sundurmanın arkasında durdu ve elini kaldırıp onları yanına çağırdı. Diğerleri yanına gelince, başını köşeden çıkarıp iki kez baktı ve sonra Pitt'e döndü.</p>

      <p>"Dinlenme ve yemek salonlarının bulunduğu bina, sağ tarafta, birkaç adım ilerde," diye fısıldadı. "Kalın perdelerden sızan ışıkları görebiliyorum."</p>

      <p>Giordino havayı kokladı ve "Eti çok pişmiş seviyorlar galiba," dedi.</p>

      <p>Pitt, "Etrafta nöbetçi görünüyor mu?" diye sordu.</p>

      <p>"Çevre boş gibi. Kimseyi göremedim."</p>

      <p>"Helikopterleri nereye saklamış olabilirler?"</p>

      <p>Findley bir süre düşündü ve sonra, "Maden cevheri kırma tesisinin bulunduğu yer düzlüktür," dedi. "Ayrıca, ağır iş makinelerinin konduğu bir yer vardı. Helikopterlerin rotor palleri katlanabiliyorsa, üç tanesini içeriye rahatça sokmuş olabilirler."</p>

      <p>Pitt başını salladı ve "O halde oradalar," diye fısıldadı.</p>

      <p>Kaybedecek zaman yoktu; Hollis ve Dillinger, neredeyse operasyona başlayacaklardı. Yemek salonunun kapısını henüz geçmişlerdi ki, kapı birden açıldı ve dışarıya sızan ışık, yağmurun altında onların ayaklarını aydınlattı. Vücutlarının üst kısımları yine karanlıkta kalmıştı. Silahlarına davrandılar, ama oldukları yerde, donmuş gibi kaldılar.</p>

      <p>Kapıya çıkan bir adam, elindeki tabağın içindeki yemek artığını yere boşalttı ve sonra, çevresine hiç bakmadan tekrar içeriye girip kapıyı kapadı. Birkaç saniye sonra, Pitt ve arkadaşları cevher kırma tesisine varmış ve sırtlarını duvara yaslamışlardı.</p>

      <p>Pitt döndü ve Findley'nin kulağına, “İçeriye nasıl sızacağız?" diye sordu.</p>

      <p>"Maden cevheri, kırma makinesine taşıyıcı kayışlarla nakledilir ve kırma işleminden sonra tekrar aynı şekilde dekovile taşınır. Kayışların geçtiği deliklerden girilebilir, ama bu delikler başımızın otuz santim kadar üzerinde."</p>

      <p>"Peki kapı filan yok mu burada?"</p>

      <p>Findley, "Ekipman deposunun kapısı var tabii," diye fısıldadı. Şu tarafta da bir kapı var. Yanlış hatırlamıyorsam, yan ofise çıkan bir de merdiven vardı."</p>

      <p>Giordino, "Kuşkusuz kilitlidirler," diye homurdandı.</p>

      <p>Pitt, "Ne kadar da iyimsersin," dedi. "Ön kapıya gidelim, içerdekiler, buraya başkalarının gelebileceğini asla düşünmeyeceklerdir. Sessizce ve onlardanmışız gibi gireceğiz, tamam mı? Sanki yemek salonundan geliyormuşuz gibi."</p>

      <p>Giordino "Kapının gıcırdadığına eminim," dedi.</p>

      <p>Hiç acele etmeden, sakin adımlarla köşeyi döndüler ve hiç ses çıkarmadan açılan kapıdan içeriye süzüldüler. "Şimdi yandık işte," dedi Giordino dişleri arasından, içerisi çok büyüktü ve tam ortada, taşıyıcı kayışları, sulama hortumları ve elektrik kablolarıyla ahtapota benzeyen koca bir makine duruyordu. Maden cevheri kırma makinesi, cevheri kırıp parçalayan çeşitli büyüklüklerde çelik çıkıntılarla donatılmış koca bir silindirden oluşmaktaydı.</p>

      <p>Kırılıp, su içinde çamur haline gelen maden cevheri, duvar kenarındaki tanklara gidiyor olmalıydı. Yukarda, çelik merdivenlerle çıkılan bakım iskeleleri görülüyordu. Bu merdivenleri aydınlatan ampullere elektrik, bir köşede gürültüyle çalışan portatif bir jeneratörden geliyordu.</p>

      <p>Pitt, burada en azından iki helikopter bulacaklarını sanıyordu, ama yanıldığını hemen anladı. İçerde sadece bir tane eski model, fakat dayanıklı bir helikopter vardı; bu, asker taşıma ya da lojistik destek için kullanılan büyük bir British Westland Commando tipi helikopterdi. Gerektiğinde otuz, hatta daha fazla asker taşıyabilirdi. Teknisyene benzeyen, tulum giymiş iki kişi, motorun yan tarafındaki bir kapaktan içeri bakıyordu, ikisi de yüksek bir iskele üzerindeydi. İşlerine dalmış olduklarından, onları fark etmediler.</p>

      <p>Pitt, Findley sağında, Giordino solunda ve Gunn arkasında olduğu halde sessiz ve ağır adımlarla ilerledi. Helikopter teknisyenleri başlarını bile çevirmemişlerdi. Pitt birden, destek sütunlarından birinin arkasında, sırtını kapıya dönmüş, bir sandık üzerine oturan muhafızı gördü ve durdu.</p>

      <p>Giordino ve Findley'ye, helikopterin diğer yanma geçip, başka nöbetçi olup olmadığına bakmalarını işaret etti. Nöbetçi, açılan kapıdan gelen soğuk havayı yeni hissetmiş olacak ki, kimin geldiğini anlamak için hafifçe döndü.</p>

      <p>Pitt yavaşça nöbetçinin yanına yaklaştı. Adam siyah bir tulum giymiş, başına da bir kayak maskesi geçirmişti. Aralarında iki metre kala adam elini kaldırıp Pitt'e selam verdi. Pitt'e dikkatlice bakıp tanımadığı biri olduğunu fark edince, yüzünde bir şaşkınlık ifadesi belirdi ve Arapça bir şeyler söyledi.</p>

      <p>Pitt hafif bir gülümsemeyle omuzlarını silkti ve jeneratörün egzoz gürültüsünden anlaşılmayan bir şeyler mırıldandı.</p>

      <p>Nöbetçi gözlerini eski Thompson makineli tüfeğe dikti ve bir süre ne yapacağını şaşırmış gibi baktı. Sonra, hemen döndü ve silahına sarılmak istedi. Fakat Pitt onun bu hareketini beklediği için, Thompson'un kabzasını şimşek gibi kaldırıp adamın kafasına müthiş bir darbe indirdi.</p>

      <p>Adam kendinden geçip yere yığılmak üzereyken, Pitt onu tuttu ve sanki uyukluyormuş gibi sırtını yine sütuna verip yerine oturttu. Sonra, helikopterin burun bölümü altına girdi ve iskele üzerinde çalışan teknisyenlere yaklaştı, iskelenin merdiven kenarından tuttu ve tüm gücüyle merdiveni itip arkaya doğru devirdi.</p>

      <p>Teknisyenler havada uçarken, ne olduğunu anlayamamışlar ve seslerini bile çıkaramamışlardı. Biri kafasını yere çarpıp hemen bayılırken, diğeri de yanlamasına sağ kolunun üzerine düştü, yere düşer düşmez kolu duyulur bir sesle kırıldı. Acıyla bağırmak için ağzını açtı, fakat Pitt'in Thompson'unun dipçiğini yiyince sesi hemen kesildi.</p>

      <p>Findley, Pitt'in yanma geldi ve “İyi iş çıkardın," dedi. "Umarım hepsi bu kadardır."</p>

      <p>"Ne yazık ki değil. Helikopterin arkasında, Alin elinde, dört tane daha var gibi geldi bana."</p>

      <p>Findley helikopterin altından geçip diğer tarafa gitti ve gözlerine inanamadı. Giordino, portatif bir sandalyeye oturmuş, çenelerine kadar uyku tulumları içine hapsedilmiş dört adama sert sert bakıyordu.</p>

      <p>Pitt yanına gitti ve "Sen paket yapmayı zaten pek seversin," dedi.</p>

      <p>Giordino, "Sen de hep gürültülü çalışırsın," dedi. "Neydi o gürültü öyle?"</p>

      <p>"Teknisyenler kazara iskelenin üzerinden düşüp yaralandılar."</p>

      <p>"Tamam, kaç tanesini hakladık?"</p>

      <p>"Toplam yedi kişi."</p>

      <p>"Bunlar da uçuş ekibinden olmalı, pilot, yardımcı pilot filan. İşlerini sağlama alıyorlarmış doğrusu."</p>

      <p>Findley teknisyenlerden birini gösterdi ve "Kendine geliyor galiba," dedi.</p>

      <p>Pitt, Thompson makineliyi omzuna astı ve "Kaçmamaları için onları iyice bağlamalıyız," dedi. "Bu işi sen yapabilirsin Clayton. Ağızları dahil her taraflarını sıkıca bağla. Helikopterin içinde işe yarayacak bir şeyler bulabilirsin sanıyorum. Al, sen de onları gözünün önünden ayırma. Rudi'yle ben de dışarıya bir göz atalım."</p>

      <p>"Siz hiç merak etmeyin, şuradan şuraya gitmek nasip olmayacak onlara," dedi Giordino bir bürokrat havasıyla.</p>

      <p>"Nasip olmazsa iyi olur, yoksa anında öldürüverirler seni."</p>

      <p>Pitt ve Gunn, teröristlerden ikisinin giysilerini ve maskelerini çıkarıp pis kokularına aldırmadan giydiler ve dikkatli adımlarla dışarıya çıktılar. Yürürken, binaların arasındaki yolun ortasında kalmaya dikkat ediyorlardı. Yemek salonuna geldiklerinde, duvarın dibine çöktüler ve pencerelerden birinin perde aralığından içeriye baktılar.</p>

      <p>Gunn, "En azından bir düzine adam var burada," diye fısıldadı.</p>

      <p>"Hepsi de korkunç silahlanmış ve buradan ayrılacaklarmış gibi görünüyorlar."</p>

      <p>Pitt, "Allah kahretsin şu Hollis'i!" diye homurdandı. "Bize birer telsiz verseydi her şeyi rahatça halledebilirdik."</p>

      <p>"Çok geç.</p>

      <p>"Geç mi? Neden?"</p>

      <p>"Saat 05.12. Operasyona zamanında başladılarsa, Hollis'in adamlarıyla destek kuvvetleri şu anda gemiye doğru uçuyorlardır."</p>

      <p>Gunn haklıydı. Özel Operasyon Birliği'nin helikopterlerinden hiç ses gelmiyordu. Pitt, "Cevher taşıyan dekovili bulalım," dedi. "Onu kullanılamaz hale getirirsek, gemiyle maden arasındaki nakliyeyi keseriz."</p>

      <p>Gunn başını salladı ve karanlıkta, binanın duvarı dibinden eğilerek yürümeye başladılar. Bir köşede durdular ve bir süre çevrelerini kontrol ettiler; etrafta kimse görünmüyordu. Bir meydana geldiler, ardından yürümeye devam ettiler, bir süre sonra da dekovilin raylarını gördüler. Derken ray boyunca koşmaya başladılar.</p>

      <p>Pitt, Gunn'ın arkasından yürüyordu, ama içinde garip bir huzursuzluk hissi var gibiydi. Thompson'un kabzasını ve ön kavrama yerini sıkı sıkı tutmuştu, ama hiç rahat değildi. Rüzgâr ve yağmur dinmiş, doğuda yıldızlar kaybolmaya başlamıştı.</p>

      <p>Yolunda gitmeyen bir şeyler vardı.</p>
    </div>
  </div>
</body>
</html>
