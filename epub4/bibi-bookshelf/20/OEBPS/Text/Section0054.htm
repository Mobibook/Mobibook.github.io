<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>56</h2>

      <p>İlk önce bir karmaşa oldu ve bağırışlar, silah sesleri duyuldu Mısırlılar, yemekhanenin önünden geçen trenden kendilerine ateş edenlerin kaç kişi olduklarını anlamışlardı. Sabahın alacakaranlığında ışıklarını söndürüp ateşe karşılık verdiler, ama bir süre sonra karşı taraftan ateşin kesildiğini anladılar. Şaşkına dönmüşlerdi. Ahşap binalar arasından geçen yollar korkunç bir sessizliğe büründü. Mısırlı teröristler yemekhaneden çıkmak için hiçbir harekette bulunmadılar.</p>

      <p>Sonra, ikisi yemekhanenin ön kapısından, dördü arka kapısından olmak üzere altı kişi sürüne sürüne dışarı çıktı, çember oluşturup içeridekileri koruma ateşi içine aldı.</p>

      <p>Başında siyah bir sarık olan uzun boylu lider, dudakları arasındaki düdüğü çalarak adamlarını yönlendiriyordu.</p>

      <p>Mısırlı teröristler, Pitt'in korktuğu gibi, çok iyi eğitim görmüş ve güçlü adamlardı. Sokak çatışmalarında ve göğüs göğüse mücadelelerde çok iyi oldukları söylenebilirdi. Liderleri de onları çok iyi yönetiyordu. Önce diğer binaları kontrol etmişler ve daha sonra büyük bir dikkatle ilerleyip cevher kırma fabrikasını hilal biçiminde sarmışlardı.</p>

      <p>Liderin bağırarak, Arapça bir şeyler söylediği duyuldu. Ses çıkmayınca, bu kez başka biri, başka bir noktadan seslendi. Pitt, 'Herhalde fabrikadaki teknisyen, uçuş ekibi ve nöbetçilere sesleniyor' diye düşündü.</p>

      <p>Pitt başını kaldırıp pencereden bakamıyordu, adamlar çok yakındaydılar. Üzerindeki terörist giysisi ve kayak maskesini sıyırıp yere attı ve kayak ceketinin cebinden sapı uzatılabilen küçük bir ayna çıkardı. Sapını açıp uzattı ve bir periskop gibi çevirerek pencere eşiğinin üzerine kaldırdı.</p>

      <p>İlk gördüğü hedef yüzde doksan gizlenmişti, ama yine de ona isabet ettirebilirdi. Silahının atış şeklini belirten küçük kolu, 'TAM OTOMATİK'den 'TEK ATIŞ'a aldı, yavaşça doğruldu, nişan aldı ve tetiği çekti.</p>

      <p>Öldürücü Thompson'un mermisi hedefini bulmuştu; siyah sarıklı adam, birkaç adım attı, sendeledi, suratı bembeyaz oldu ve hiçbir şey söyleyemeden, yüzükoyun yere kapaklandı.</p>

      <p>Pitt yerine çöktü, silahını indirdi ve tekrar aynaya baktı. Teröristler ortalıkta görünmüyorlardı. Küçük barakaların ya da paslanmış eski maden ekipmanlarının arkasına gizlenmiş olmalıydılar. Pitt onların pes etmeyeceklerini, komutan yardımcısından emir beklediklerini biliyordu.</p>

      <p>Gunn arkadaşının işaretini gördü ve yolun karşı tarafındaki kulübenin ince tahta kapısında on tane delik bırakan bir salvo atış yaptı. Kapı, yavaş yavaş açıldı ve iki büklüm olmuş bir vücut yere yığıldı.</p>

      <p>Ama adamlar hâlâ ateş açmıyorlardı. Pitt onların hiç de aptal olmadıklarını düşündü. Karşılarında büyük bir güç olmadığını anlamış olmalıydılar. Büyük ihtimalle bir araya toplanmış, durum değerlendirmesinde bulunuyorlardı.</p>

      <p>Helikopterlerinin kendilerine saldırmış olan bu tanımadıkları adamların elinde olduğunun ve o adamların cevher kırma tesisinde mahsur kaldıklarının da farkındaydılar kuşkusuz.</p>

      <p>Pitt yerinden ayrıldı ve çömelerek Gunn'ın yanına gitti. "Ne yapmayı planlıyorlar sence?" diye sordu.</p>

      <p>"Sessizce bekliyorlar. Helikopterlerine bir zarar gelsin istemiyorlar kuşkusuz."</p>

      <p>"Bana kalırsa ön kapıdan saldırır gibi yapacak, bizi yanıltacak ve yan ofisten girecekler."</p>

      <p>Gunn başını salladı. "Olabilir. Bu pencerelerden uzaklaşıp kendimize sığınacak daha iyi bir yer bulmalıyız. Nereye gideyim istersin?"</p>

      <p>Pitt başını kaldırıp yukardaki iskelelere baktı. "Oraya çık ve dikkatli ol. Ön kapıdan saldırırlarsa bağırarak haber ver, onları ateş altına al. Geri çekildiklerinde tekrar buraya gel. Helikopter hizasında ateş açamazlar."</p>

      <p>"Tamam, gidiyorum."</p>

      <p>Pitt yan büronun çevresinden dolaştı ve kapı eşiğinde durup Giordino ve Findley'ye baktı, "Sizin oralarda durum nasıl?" dedi.</p>

      <p>Giordino bir kürek dolusu maden cevherini, önündeki yığına attı ve başını kaldırıp, "Giordino Kalesi plana göre hazırlanıyor," dedi.</p>

      <p>Findley de durdu ve ona baktı, "G'den önce F gelir, Findley Kalesi," dedi."</p>

      <p>Giordino suratını buruşturup Findley'ye baktı ve "Kaybedersek Findley, kazanırsak Giordino Kalesi adını alır o zaman," dedi.</p>

      <p>Pitt, bu kadar güç durumda bile böyle saçmalayan arkadaşlara sahip olmanın verdiği acıyla başını iki yana salladı. Ama onlara teşekkür borçlu olduğunun da bilincindeydi. Bu adamlar, bu kadar kalabalık bir terörist grubuna karşı savaşmak yerine, tüm işleri Hollis ve adamlarına bırakıp, rahat bir yerde sonucu bekleyebilirlerdi pekâlâ. Pitt içinden, onlara bir şey olmaması için dua etti.</p>

      <p>Onlara baktı ve "Bu meseleyi daha sonra halledersiniz," dedi. "Beni aşıp gelirlerse, onlara iyi bir karşılama töreni yapmalısınız."</p>

      <p>Döndü ve rutubet kokan ofise girip, Thompson'unu bir kenara masayı ters çevirdi, çelik dosya dolabını ve koca bir demir sobayı yan yana getirip kendine güzel bir siper hazırladıktan sonra yere uzandı ve düşmanı beklemeye başladı.</p>

      <p>Fazla beklemedi. Bir dakika kadar sonra, dışarda, taşlar üzerinde bir ayak sesi duyar gibi oldu. Ses hemen kesildi, ama birkaç saniye sonra tekrar duyuldu. Thompson'unu kaptı ve beklemeye başladı.</p>

      <p>Pencerenin camını kırıp içeriye yuvarlanan bombayı gördüğünde, Gunn'ın haykırışını da duydu, ama arkadaşı biraz geç kalmıştı. Arkasından bir tane daha geldi. Pitt kendini yere attı ve çelik dolabın arkasına girmeye çalıştı. Bir yandan da, bunu düşünemediği için kendine küfürler yağdırıyordu.</p>

      <p>Her iki el bombası da aynı anda, kulakları sağır edici bir gürültüyle patladı. Ofisin içi bir muharebe alanına dönmüş, eşyalar parçalanırken, kâğıt parçaları havada uçuşmaya başlamıştı. Duvar dışarıya doğru parçalandı ve tavanın büyük bir kısmı aşağıya çöktü.</p>

      <p>Pitt patlayan bombalara hiç bu kadar yakın olmamıştı, gürültü ve sarsıntı onu serseme çevirmişti. Yuvarlak demir soba, şarapnel parçalarıyla delik deşik olmuş, ama Pitt'i onlardan korumuştu. Çelik dosya dolabı eğilip bükülmüştü ama o da kalkan görevini yapmıştı. Pitt'in sadece sol kalçasında derin fakat ince bir kesikle, yanağında yaklaşık beş santimlik bir yara vardı.</p>

      <p>Pitt bir an için binanın yanmaya başladığını sandı; Fakat ahşap kısımları ıslak olan duvarlar, bir an için parlar gibi olmuş, ama sonra sönmüşlerdi. Silahını yakalayıp otomatiğe getirdi ve namlusunu parçalanmış ön kapıya doğrulttu. Yanağındaki yaradan kan akıyordu. Yıkık duvardan saldıran dört teröristin mermileri başının üzerinden geçerken, gözlerini bile kırpmadı.</p>

      <p>Silahını onlara doğrultup tararken ve onları kasırgada parçalanan ağaçlar gibi paramparça ederken de içinde ne bir acıma ne de korku hissetti. Adamlar kurşun selinin altında silahlarını havaya fırlattılar, kollarını sağa sola savurdular ve sonra da paramparça eşyalarla dolu döşemeye yığılıp kaldılar.</p>

      <p>Arkadan üç tanesi daha geldi. Pitt yine bir salvoyla ikisini hakladı, fakat üçüncüsü, çok çevik bir adamdı ve kendisini, üzerinden dumanlar çıkan bir divanın arkasına atmayı başardı.</p>

      <p>Findley'nin, dizleri üzerine çökerek gönderdiği mermiler, Pitt' in başının üzerinden geçti ve kanepenin alt kısmını paramparça etti. Arkasından bir sessizlik oldu ve divanın arkasındaki teröristin bir kolu, cansız olarak yere düşüp öylece hareketsiz kaldı.</p>

      <p>Giordino toz bulutu ve barut dumanı arasından birden ortaya çıktı ve Pitt'i omuzlarının altından yakalayıp kırma makinesinin yakınındaki bir cevher vagonunun arkasına götürdü. Sırıtarak arkadaşına baktı ve "Hep böyle ortalığı berbat edersin," dedi. Sonra yüzü kaygıyla gerildi ve "Yaraların ağır mı dostum?" diye sordu.</p>

      <p>Pitt yüzündeki kanları sildi ve bacağındaki yaranın, pantolonunun üzerine çıkan kan izlerine baktı. "Allah kahretsin!" diye homurdandı, "En güzel kayak pantolonum mahvoldu. Şimdi çok kızdım işte."</p>

      <p>Findley yanına gelip diz çöktü, pantolonu kesti ve yarayı sarmaya başladı. "Öyle bir patlamadan bu kadar yarayla kurtulman mucize."</p>

      <p>Pitt dişlerinin arasından, "El bombalarını nasıl da düşünemedim," diye söylendi. "Bunu tahmin etmem gerekirdi."</p>

      <p>Giordino başını salladı ve "Kendini suçlama" dedi. "Biz bu gibi işlere alışık değiliz ki."</p>

      <p>Pitt, "özel operasyon Birliği buraya gelene kadar hayatta kalmak istiyorsak elimizi çabuk tutmalıyız," dedi.</p>

      <p>Findley, "Artık bu yönden saldırmazlar," dedi. "Patlama dışarıdaki merdiveni parçaladı. Üç metrelik ahşap sütundan çıkmaya çalışırlarsa kabak gibi ortaya çıkarlar." Durdu, düşündü ve "Şeytan diyor yak helikopteri, çek git," diye söylendi.</p>

      <p>Gunn portatif merdivenden aşağıya inip yanlarına geldi ve "Acele etmeyin," dedi. "Bu adamları henüz bitiremedik. En az yirmi tanesi daha, aşağıdan demiryolunu izleyerek buraya doğru geliyor. Yedi sekiz dakika sonra buradalar."</p>

      <p>Giordino, Gunn'a anlamamış gibi baktı. "Kaç kişi dedin?"</p>

      <p>"On beşten sonra saymayı bıraktım."</p>

      <p>"Helikopteri yakıp yok etmek zaman geçtikçe imkânsız hale geliyor," dedi Findley.</p>

      <p>Pitt, "Hollis'le adamları neredeler peki?" diye sordu.</p>

      <p>Gunn bitkin bir tavırla başını iki yana salladı. "Onlardan hiç haber yok dostum, bilemiyorum," dedi. "Teröristlerin arkasında, iki muhafızla gelen dört de rehine var gibi geldi bana. Sonra dürbünü alıp baktım ve içlerinden birinin baban olduğunu anladım. Baban ve bir kadın, iki erkeğe yardım ediyorlardı."</p>

      <p>Pitt derin bir nefes aldı ve "Bu, Hala Kâmil olmalı," dedi. "Şükürler olsun, demek babam da yaşıyor."</p>

      <p>Giordino, "Peki, diğer ikisi?" diye sordu.</p>

      <p>"Onlar da Başkan Hasan ve de Lorenzo olmalılar."</p>

      <p>Findley, Pitt'in yaralarını sardıktan sonra içini çekti ve “İşte," dedi. "Artık erken emekliliğini isteyebilirsin."</p>

      <p>Pitt onu duymamış gibi, hafif bir sesle, "Teröristler, babamla diğerlerini, rahatça kaçabilmek için kalkan olarak kullanmayı düşünüyorlar," dedi.</p>

      <p>Gunn, "Helikopteri vermezsek, onları teker teker öldürebilirler," dedi.</p>

      <p>Pitt başıyla onu onayladı. "Haklısın, ama teslim olsak bile öldürmeyecekleri ne malûm? Hala Kâmil'i iki kez öldürmek istediler ve Başkan Hasan'ı da öldürmek istiyorlar."</p>

      <p>"Bana sorarsan, ateşkes ve görüşme isteyebilirler."</p>

      <p>Pitt saatine baktı. "Zamanlarının az olduğunu biliyorlar. Ama biz yine de biraz zaman kazanabiliriz."</p>

      <p>Giordino, ona baktı. "Plan nedir?" diye sordu.</p>

      <p>"Mücadeleyi sonuna kadar sürdüreceğiz." Pitt sonra Gunn'a baktı. "Rehinelerin yanında çok terörist var mı?" dedi.</p>

      <p>"Hayır, öndeki grubun yaklaşık iki yüz metre kadar arkasından geliyorlar ve yanlarında sadece iki muhafız var." Gunn, Pitt'in gözlerindeki ifadeden ne düşündüğünü anlamış gibi başını salladı, “İki muhafızı temizleyip, Hollis ve adamları gelinceye kadar Senatör ve diğerlerini korumamı istiyorsun, değil mi?" dedi.</p>

      <p>"Sen içimizdeki en çevik, en hızlı adamsın Rudi. Binadan görünmeden çıkıp, biz onları oyalarken muhafızların arkasına geçebilecek biri varsa o da sensin."</p>

      <p>Gunn, "Bana güvendiğine sevindim. Umarım başarırım."</p>

      <p>"Başaracağından eminim."</p>

      <p>"Burada kaleyi korumak için üç kişi kalacaksınız ama."</p>

      <p>Pitt, "Bunu yapmak zorundayız." dedi. Sonra sendeleyerek ayağa kalktı ve daha önce çıkarıp yere attığı terörist giysisini ve maskesini alıp ona uzattı. "Bunları giy, onlara benzersen rahat edersin," diye ekledi.</p>

      <p>Gunn olduğu yerde kalakaldı, arkadaşlarını yalnız bırakmak istemiyordu.</p>

      <p>Giordino koca elini Gunn'ın omzuna atıp onu cevher kırma tesisini boylu boyunca kateden bakım ünitesine açılan bir kapağın önüne götürdü. "Buradan çıkabilirsin. Ama çıkmadan önce biraz beklemen gerekecek, onları oyalamalıyız."</p>

      <p>Gunn yere uzanırken, dönüp arkadaşlarına baktı. Onları bir daha sağ olarak görüp göremeyeceğini bilmiyordu. "Buraya döndüğümde sizi bulmalıyım, tamam mı?" dedi. "Bensiz sakın gitmeyin."</p>

      <p>Sonra yavaş yavaş aşağıya süzüldü ve gözden kayboldu.</p>
    </div>
  </div>
</body>
</html>
