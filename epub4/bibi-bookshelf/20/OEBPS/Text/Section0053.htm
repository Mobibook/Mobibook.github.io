<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>55</h2>

      <p>Buzulun parçalanmayacağını anlayan Ammar'ın gözlerinde şaşkınlık ve umutsuzluk ifadesi kolayca görülebiliyordu. Birden döndü ve Telmuk'a baktı.</p>

      <p>Müthiş bir öfkeyle, "Neler oluyor?" diye bağırdı. "Patlayıcıların art arda patlaması gerekiyordu!"</p>

      <p>Telmuk'un yüzü taş gibiydi. "Beni tanırsın Süleyman Aziz, hata yapmam. Dürbünle gemiye tırmanırken gördüğümüz komando timi patlayıcıları bulup etkisiz hale getirmiş olmalı. Sadece birini bulamamışlar galiba."</p>

      <p>Ammar gözlerini kaldırıp gökyüzüne baktı, ellerini havaya kaldırdı ve tekrar indirdi. "Allah hayatımızı istediği gibi yönetir, kimse karışamaz," dedi bilgiççe. "Ama buzul yine de çatlayıp parçalanabilir. Helikopterimizle havalandığımızda, buzuldaki çatlağın üzerinden geçer ve birkaç el bombası atıp işi hallederiz."</p>

      <p>Telmuk onun gülümsediğini görünce, aynı şeyi yaptı ve "Allah bizi yalnız bırakmaz," dedi. "Unutma ki biz burada güvencedeyken, Meksikalılar gemide Amerikalılarla savaşmak zorundalar."</p>

      <p>Ammar maskesinin ardından gemiye baktı ve "Haklısın dostum," dedi. "Bizi koruduğu için Allah'a şükran borcumuz var. Aztek tanrıları Kaptan Machado'yu koruyor mu korumuyor mu, yakında anlarız."</p>

      <p>İbn Telmuk, "O adam sersemin biriydi zaten..." derken sustu ve kulak kabarttı. "Silah sesleri. Maden tarafından geliyor."</p>

      <p>Ammar da dinledi, fakat o, uzaktan gelen lokomotif düdüğünün sesini duymuştu. Düdük sürekli çalıyor ve gittikçe yaklaşıyordu. Sonra, birden bacanın dumanı ve arkasından da, dağın yamacından aşağıya çılgın gibi inen trenin kendisi görüldü.</p>

      <p>Ammar trenin, büyük bir süratle ve düdük çalarak aşağıya doğru geldiğini görünce, bir an ne yapacağını şaşırdı ve "Bu salaklar ne yapmak istiyorlar?" diye bağırdı.</p>

      <p>Teröristlerle dört rehine, üzerlerine doğru bir canavar gibi gelen tren karşısında ne yapacaklarını şaşırmışlardı.</p>

      <p>Teröristlerden biri, "Allahım sen bizi kurtar!" diye haykırdı.</p>

      <p>İbn Telmuk, "Herkes kaçsın!" diye bağırdı ve raylardan ilk uzaklaşan o oldu. Kontrolden çıkmış küçük lokomotifin çektiği maden cevheri vagonları iskeleye hızla dalınca herkes dört bir yana çılgın gibi dağıldı.</p>

      <p>Madenin ahşap destekleri ve döşemesi, rayların etkisiyle titriyordu. Son vagon iskeleye çarpıp raylardan fırladı, ancak diğer vagonlarla bağlantısı kopmadığı için sürüklenmeye başladı. Bir süre sonra raylar bitti ve lokomotif, havada bir süre sallanır gibi görünüp tİslama sesleri ve buhar bulutları arasından, fiyordun buz gibi sularına gömüldü. Maden cevheri vagonları da birbirlerine çarparak lokomotifi izlemiş ve denize uçmuşlardı.</p>

      <p>Ammar ve İbn Telmuk, iskelenin ucuna koştular ve inanamamış gibi, sudan çıkan buhar ve kabarcıklara baktılar. Ammar, "Lokomotifin pencerelerinden adamlarımızın cesetleri sarkıyordu, gördün mü onları?" diye sordu.</p>

      <p>"Evet Süleyman Aziz, gördüm."</p>

      <p>"Biraz önce silah sesleri duyduğunu söylemiştin. Adamlarımız madende saldırıya uğramış olmalılar. Helikoptere bir şey olmadan oraya gidip, onlara yardım edebilirsek hepimiz kurtulabiliriz."</p>

      <p>Ammar adamlarından birine, rehinelerle arkadan izlemesini söyledi ve koşar adımlarla dekovil hattına atıldı. Adamları da tek sıra halinde peşine takılmış, onu izlemeye başlamışlardı.</p>

      <p>Ammar'ın içinde garip bir korku ve kuşku hissi belirmişti. Helikopter hasar gördüyse, kaçmaları imkânsızdı ve bu çıplak adada saklanacak bir yer de bulamazlardı. Amerikan Özel Timi, onları birer birer avlayıp öldürür ya da açlık ve soğuktan ölüme mahkûm ederdi.</p>

      <p>Ammar hiçbir şey için olmasa bile en azından Yezid'i öldürmek ve kendisini bu belalı yerlere gönderen kişileri bulup intikamını almak için yaşamak istiyordu.</p>

      <p>Yukardan gelen silah sesleri artmıştı. Yokuş yukarıya bu soğuk havada koşar adım çıkmak onu kısa zamanda tüketmişti ve nefes nefeseydi, ama yine de dişlerini sıktı ve adımlarını daha da sıklaştırdı.</p>

      <p>Kaptan Machado, buzuldan gelen boğuk patlama sesini duyduğunda, daha doğrusu hissettiğinde, dümen köşkünde duruyordu. Fakat ses çabuk kesilmişti ve tüm dikkatine karşın, köprü penceresinin üzerinde, duvarda asılı duran büyük saatin tik taklarından başka ses duyamadı.</p>

      <p>Sonra yüzü birden sarardı; buzulun çatlaması ihtimali geldi aklına. Telsiz odasına koştu ve adamlarından birinin şaşkın bakışlarla teleme baktığını gördü. Adam onu görünce, "Bir patlama duydum galiba," dedi.</p>

      <p>Machado'nun içini kemiren kuşku midesini ağrıtmaya başlamıştı. "Mısırlı telsizciyi ya da onların liderini gördün mü?"diye sordu.</p>

      <p>"Kimseyi görmedim."</p>

      <p>"Hiç Arap görmedin mi?"</p>

      <p>"Bir saattir etrafta hiç Arap görmedim. Yemek salonundan çıkıp buraya, göreve geldiğimden beri hiçbiri yok meydanda. Rehinelerle uğraşıyor ya da dışarda, güvertelerde nöbet tutuyor olmalılar. Bu tür aptalca işleri seviyorlar."</p>

      <p>Machado düşünceli bir ifadeyle duvara baktı ve "Belki de sandığımız kadar aptal değillerdir," diye mırıldandı.</p>

      <p>Kaptan köşküne gitti ve pencereden aşağıya baktı. Plastik örtüdeki kesik yerlerden, hava da aydınlandığı için, geminin ön bölümü rahatça görülebiliyordu. Plastikte, çok sayıda geniş kesikler vardı. Buzulun tepesinden aşağıya sarkan halatları gördüğünde ve geriye dönüp herkesi uyarmak istediğinde çok geç kalmıştı.</p>

      <p>Ağzından bir kelime bile çıkaramadan, olduğu yerde donup kaldı.</p>

      <p>Kapıda durmuş, ona bakan bir adam vardı.</p>

      <p>Üzerinde simsiyah bir giysi vardı; elleri ve kar maskesinin açıkta bıraktığı yüz kısımları da siyaha boyanmıştı. Boynundaki askıda, gece görüş dürbünü sallanıyordu. Üzerindeki kurşungeçirmez yelekte, ceplere ve kancalara takılmış el bombaları, üç tane korkunç görünüşlü bıçak ve öldürme amaçlı başka aletler görülüyordu.</p>

      <p>Machado, ölüme baktığını bildiği halde, korkusunu mümkün olduğunca belli etmemeye çalışarak, "Sen de kimsin?" diye sordu.</p>

      <p>Sorusunu sorarken, elini yıldırım gibi omuz kılıfına atıp, dokuz milimetrelik otomatik tabancasını çekmiş ve ateşlemişti.</p>

      <p>Machado, hızlı silah çekme konusunda fevkalade iyiydi. Batının hızlı silah çeken kovboylarına taş çıkartacak kadar iyiydi hem de. Tabancasından çıkan mermi adamın tam göğsüne isabet etmişti.</p>

      <p>Eski model çelik yeleklerde, böyle bir mermi bir kaburga kemiğini kırabilir ya da darbe etkisiyle zayıf bir kalbi durdurabilirdi. Fakat özel Operasyon askerlerinin kullandığı çelik yelekler en son teknoloji ürünüydü. Bu yelek, 308 NATO mermisini bile durdurabiliyor ve darbenin etkisini dağıtıp, geride sadece hafif bir çürük bırakıyordu. Dillinger hafifçe sarsılıp bir adım gerilerken, aynı zamanda Heckler &amp; Koch tabancasının tetiğini de çekmişti.</p>

      <p>Machado'da da çelik yelek vardı, ama eski modeldi. Dillinger'in mermisi, onun yeleğini ve göğsünü aynı anda deldi. Machado geriye doğru sendeledi, önce kaptan koltuğuna yığıldı, sonra da yere düştü.</p>

      <p>Meksikalı muhafız ellerini havaya kaldırdı ve "Ateş etme!" diye bağırdı, "Ben silahsızım..."</p>

      <p>Fakat adam sözünü tamamlayamadı; Dillinger'ın bir mermisi de onun boğazına girdi ve adamı pusulanın üzerine fırlattı.</p>

      <p>"Kıpırdama yoksa ateş ederim," dedi Dillinger iş işten geçtikten sonra. Çavuş Foster içeriye girdi ve yerde cansız yatan teröriste bakarak, "Bu adam ölmüş efendim," dedi.</p>

      <p>"Onu uyardım," dedi Dillinger tabancasına yeni bir şarjör takarken.</p>

      <p>Çavuş Foster adamı ayağının ucuyla yüzüstü çevirdi. Bu hareket sırasında, adamın arkasındaki bir kılıftan çıkan koca bir bıçak döşemeye düştü. "Adamda bıçak olduğunu nasıl anladınız Binbaşım?"</p>

      <p>"Silahsız olduğunu söyleyenlere hiç inanmam."</p>

      <p>İkisi de, aynı anda susup dinlediler ve birbirlerine baktılar.</p>

      <p>"Bu ses de ne böyle?"</p>

      <p>"Bunlar benim zamanımdan otuz yıl önce piyasadan kalkmış, ama eminim bu bir buharlı lokomotif düdüğü."</p>

      <p>"Dağdan, maden tarafından geliyor gibi, değil mi?"</p>

      <p>"Madenin kapalı ve terk edilmiş olduğunu sanıyordum."</p>

      <p>"NUMA adamları, operasyon sonuna kadar orada bekleyeceklerdi."</p>

      <p>"Eski bir lokomotifle neden oynasınlar ki?"</p>

      <p>"Bilemiyorum." Dillinger durdu ve uzaklara bakarak düşündü. Sonra, "Belki de..." diye mırıldandı, "Belki de bizi bir konuda uyarmak istiyorlar."</p>

      <p>Hollis ve adamları buzuldan gelen büyük sesi teröristlerle kısa bir çatışmadan sonra yemek salonuna girdiklerinde duydular.</p>

      <p>Dalgıç ekibi, plastik örtüyü kesmiş ve sahte konteynerlerin arasından geçip, yemek salonu dışındaki bara girmişlerdi. Oradan çıkıp dağılmışlar ve dört kişi, asansörleri ve merdiveni tutarken, diğerleri Machado'nun adamlarına karşı tam bir sürpriz saldırı gerçekleştirip bütün teröristleri yok etmişlerdi.</p>

      <p>Hollis ve adamları yerdeki cesetlerin arasından geçip ilerlerken, buzuldan insanın içini ürperten bir gıcırtı sesi geldi ve barın önünde sağlam kalmış birkaç şişe tıngırdadı. Hollis ve adamları birbirlerine baktılar, ama kımıldamadılar.</p>

      <p>Hollis, "Binbaşı Dillinger ve adamları bir patlayıcıyı bulamadılar galiba," diyerek gülümsedi.</p>

      <p>Askerlerden biri, "Burada hiç rehine yok Albayım," dedi. "Bunların hepsi terörist galiba."</p>

      <p>Hollis yerdeki cesetlerin yüzlerini inceledi; bu adamların hiçbiri de Ortadoğuluya pek benzemiyordu. İçinden, 'Herhalde General Bravo nun mürettebatı olacak bunlar, diye düşündü.</p>

      <p>Döndü ve cebinden çıkardığı gemi planını inceledi, sonra elindeki telsize, "Binbaşı durumunuz nedir?" dedi.</p>

      <p>Dillinger, "Şimdiye kadar fazla direnmeyle karşılaşmadık, Albayım," diye cevap verdi. "Sadece dört teröristle karşılaştık. Kaptan köprüsü güvende ve bagaj deposuna kilitlenmiş yüz kadar mürettebatı kurtardık. Patlayıcıların hepsini bulamadık, özür dilerim."</p>

      <p>"Çok iyi bir iş yaptınız Binbaşı. Buzulun parçalanması önlendi. Yolcuları kurtarmak için kamaralara gidiyoruz. Makine dairesi mürettebatına söyle, hemen görev yerlerine gidip güç kaynaklarını çalıştırsınlar. Buradan hemen uzaklaştırmalıyız bu gemiyi. Biz de on altı terörist temizledik, hepsi Güney Amerikalı. Dikkatli olun, gemide hâlâ yirmi kadar Arap terörist olmalı."</p>

      <p>"Onlar karaya çıkmıştır efendim."</p>

      <p>"Nerden biliyorsun?"</p>

      <p>"Birkaç dakika önce bir lokomotif düdüğü duyduk. Adamlarımdan birine, radar direğine çıkıp bakmasını söyledim. Gitti ve maden tarafından, dağdan aşağıya bir trenin çılgın gibi geldiğini rapor etti. Daha sonra da trenin yirmi yirmi beş kadar teröristin bulunduğu rıhtım yakınında denize yuvarlandığını söyledi."</p>

      <p>"Şimdi onları boşver de şu rehine yolcuları kurtaralım. Gemiyi güvenceye aldıktan sonra kıyıdaki işlere bakabiliriz." "Anlaşıldı Albayım."</p>

      <p>Hollis adamlarını alıp geniş merdivenden yukarıya çıktı ve kamaraların bulunduğu koridorda sessizce yürümeye başladılar. Fakat henüz birkaç adım ilerlemişlerdi ki, alt güverteden yukarıya çıkan asansörün sesini duyup oldukları yerde durdular. Asansörün kapısı açıldı ve saldırıdan haberi olmayan bir terörist dışarıya çıktı. Onları görünce, bağırmak için ağzını açtı, fakat adamlardan birinin susturuculu tabancasını şakağına yer yemez yuvarlanıp kaldı.</p>

      <p>Kamaraların dışındaki koridorda nöbetçi olmaması ilginçti. Askerler, kapıları tekmeleyip açarak kamaralara girmeye, Mısırlı ve Meksikalı danışmanları, diplomatları ve Başkanlık elemanlarını dışarıya çıkarmaya başladılar, fakat ne Başkan Hasan, ne de Lorenzo'dan bir iz vardı.</p>

      <p>Hollis koridorun sonundaki son kapıyı kırıp içeriye girdiğinde, sivil denizci üniforması giymiş beş kişiyle karşılaştı. Adamlardan biri ilerledi ve Albay Hollis'e küçümser bir ifadeyle baktı.</p>

      <p>"Siz kapı kolunu kullanmaz mısınız bayım?"</p>

      <p>"Siz Kaptan Oliver Collins olmalısınız, doğru mu?"</p>

      <p>"Evet, Collins benim, biliyorsanız neden soruyorsunuz?"</p>

      <p>"Kapıyı kırdığım için özür dilerim, ama vaktimiz az. Ben Albay Morton Hollis, Özel Operasyon Birliği komutanı."</p>

      <p>Yardımcı Kaptan Finney, "Aman Tanrım!" diye mırıldandı. "Bir Amerikalı!"</p>

      <p>Collins de birden rahatlamış ve gülerek Hollis'in eline sarılmıştı. "Özür dilerim Albayım. Sizi onlardan biri sandım. Sizi gördüğümüze nasıl sevindik bilemezsiniz."</p>

      <p>Hollis, "Kaç terörist vardı?" diye sordu.</p>

      <p>Meksikalılar gelmeden önce sanırım kırk kişi kadardılar."</p>

      <p>"Biz sadece yirmi kişiyle karşılaştık."</p>

      <p>Collins'in yüzünde, çektiği acıların izleri kolayca görülebiliyordu. Albay'a baktı ve "İki Başkanla, Senatör Pitt ve Bayan Kâmil'i kurtardınız mı?" diye sordu.</p>

      <p>"Ne yazık ki onları henüz bulamadık."</p>

      <p>Kaptan Collins kapıya doğru atıldı ve "Onlar geminin en büyük kamarasında kalıyorlardı," dedi.</p>

      <p>Hollis şaşırmıştı, "Oraya baktık, kimse yoktu," dedi.</p>

      <p>Kaptan büyük kamaraya girdiğinde, dağınık çarşaf ve koltuklardan başka bir şey bulamadı. Her zamanki soğukkanlılığını kaybetmiş gibiydi, donup kalmıştı.</p>

      <p>"Aman Tanrım! Onları da götürmüşler!"</p>

      <p>Hollis hemen telsizine sarıldı. "Binbaşı Dillinger."</p>

      <p>Dillinger ancak beş dakika sonra cevap verebildi. "Buyurun Albayım, sizi çok net duyuyorum, devam edin."</p>

      <p>"Düşmanla temas sağlandı mı?"</p>

      <p>"Hayır, galiba hepsini temizledik."</p>

      <p>"En azından yirmi terörist ve VIP yolcuları kayıp. Onları görmediniz mi?"</p>

      <p>"Hayır, kimseyi görmedik."</p>

      <p>"Pekâlâ, gemiyi güvenceye al ve mürettebata da gemiyi fiyordun açığına almalarını söyle."</p>

      <p>Dillinger, "Ne yazık ki bunu yapamayacağız Albayım," dedi. "O caniler makine dairesini savaş alanına çevirmişler, kırabildikleri her şeyi kırıp dökmüşler. Gemi ancak bir haftada adam olur."</p>

      <p>"Yani hiçbir güç kaynağı yok mu?"</p>

      <p>"Maalesef yok Albayım. Bu makine dairesi çalışmaz durumda. Ana ve yardımcı jeneratörleri de tahrip etmişler namussuzlar."</p>

      <p>"O halde mürettebat ve yolcuları filikalarla karaya çıkarmamız gerekecek. Geminin filikaları iyi durumda, değil mi?"</p>

      <p>"Yine olumsuz Albayım. Bu adamlar gerçek birer sadist. Filikaların diplerini delip kullanılmaz hale getirmişler."</p>

      <p>Dillinger bunları söylerken birden buzuldan gelen uğultu benzeri bir gürültü hepsinin kanını dondurdu. Bu kez sarsıntı ve titreşim olmamıştı. Bu uğursuz uğultu, yaklaşık bir dakika kadar sürdü ve sonra kesildi.</p>

      <p>Hollis ve Collins çok cesur adamlardı ve pek etkilenmemiş gibiydiler, ama diğerlerinin yüzlerindeki korku ifadeleri açıkça görülebiliyordu.</p>

      <p>Hollis dudaklarını büzerek, "Galiba buzul çatlıyor," dedi.</p>

      <p>"Mürettebatım gemiyi hemen harekete geçirirse, buzul parçalanıp üzerimize yığılmadan önce açık denize çıkabiliriz Albayım."</p>

      <p>Hollis başını iki yana salladı. "Ne yazık ki bu imkânsız Kaptan. Yardımcım, biraz önce teröristlerin makine dairesini sabote ettiklerini söyledi."</p>

      <p>"O halde hemen filikalara binip uzaklaşalım buradan."</p>

      <p>"Bunu da yapamayacağız, filikaları delmişler."</p>

      <p>"Bu durumda bir tek yol kalıyor; demirlerin zincirlerini keseriz ve cezir hareketleriyle alçalan suların gemiyi fiyordun ortalarına sürüklemesini bekleriz. Yapılacak başka bir şey yok şu anda."</p>

      <p>Hollis yine başını iki yana salladı. "Suların çekilmesine daha sekiz saat var Kaptan. Bunu çok iyi biliyorum."</p>

      <p>"Sizde hiç iyi haber bulunmaz mı, Albay?"</p>

      <p>"Pek iç açıcı bir durum değil, değil mi Kaptan?"</p>

      <p>"Pek iç açıcı bir durum değilmiş," diye söylendi Kaptan. "Bu gemide iki yüze yakın insan var Albayım. Bunların kurtarılması için bir şeyler yapmak zorundayız."</p>

      <p>Hollis, "Elimdeki sihirli değneği sallayıp buzulu yok edemem," dedi sakin bir sesle. "Şişme botlarımızla taşıyabildiğimiz kadar insan alır ve gerisi için de helikopterlerimizi çağırırız. Ama bunların yapılması da bir saat kadar sürer."</p>

      <p>Collins'in sabrı taşmak üzereydi. "O halde konuşmayı bırakalım da hemen işe koyulalım. Kaybedecek zamanımız yok..." Hollis'in, elini havaya kaldırdığını görünce sustu ve şaşkın gözlerle ona baktı.</p>

      <p>Telsizinin kulaklığında yabancı bir ses duyan Hollis'in de gözleri şaşkınlıkla açılmıştı.</p>

      <p>"Albay Hollis? Aynı frekansta mıyız? Beni duyuyor musunuz? Tamam."</p>

      <p>Hollis, "Sen de kimsin?" diye bağırdı.</p>

      <p>"NUMA gemisi Sounder'ın kaptanı Frank Stewart. Emrinizdeyim Albayım. Size nasıl yardım edebilirim acaba? Gitmek istediğiniz bir yer var mı?"</p>

      <p>Hollis kendini tutamadı ve sevinçle, "Stewart!" diye bağırdı. "Neredesin?"</p>

      <p>"Geminizi örten tüm o saçmalıkların arasından bakıp görebilirseniz, şu anda fiyordun dibine doğru, yarım kilometre kadar iskelenizde seyrediyorum."</p>

      <p>Hollis derin bir nefes aldı ve Collins'e bakıp, "Şu anda bir gemi bize doğru geliyor," dedi. "Talimatlarınız nedir?"</p>

      <p>Collins duyduklarına inanamamıştı, Albay'a bön bön baktı bir süre. Sonra, "Ne? Tabii, tabii!" diye bağırdı. "Söyleyin ona, bizi çeksin çıkarsın hemen buradan."</p>

      <p>Collins'in mürettebatı çılgınlar gibi çalışmaya başladı ve önce demir zincirlerini boşaltıp gemiyi kurtardıktan sonra, rıhtım palamarlarını hazırladılar.</p>

      <p>Stewart mükemmel bir kaptan olduğunu gösterdi ve Sounder’ın kıçını, iki usta manevrayla Lady Flamborough'nun burnu altına yanaştırdı. Yolcu gemisinden atılan halatlar hemen diğer gemiye bağlandı ve çekme hazırlığı tamamlandı. Birkaç halatla geminin çekilmesi pek güvenceli olmayacaktı, ama nasıl olsa gemiler fırtınalı denizlerde uzun mesafeler seyretmeyeceklerdi ve kısa mesafe için de bu bağlantı yeterli görülüyordu.</p>

      <p>Stewart önce düşük hızla biraz yol alıp halatların gerilmelerini sağladı ve sonra makine dairesine tam yol emrini verdi. Bir yandan buzula, bir yandan da çektiği gemiye bakıyordu. Sounder, Lady Flamborough'nun yarı tonajındaydı ve kendinden iki kat büyük bir gemiyi çekmek için dizayn edilmemişti, ama görevini büyük bir gayretle yerine getirmeye çalışıyordu.</p>

      <p>İlk önce hiçbir hareket olmadı. Derken yavaş yavaş Sounder’in önünde belli belirsiz köpükler oluşmaya başladı. Bu onun yavaş yavaş hareket etmeye, yerinden kımıldamazmış gibi görünen lüks yolcu gemisini buzulun yanından çekmeye başladığına bir işaretti.</p>

      <p>Tehlikenin büyüklüğüne rağmen, mürettebat, yolcular ve Özel Operasyon Birliği, plastik örtüleri parçalayıp güverteye çıkmışlar olanları izliyorlardı. Lady Flamborough, önce birkaç metre yerinden kımıldamış ve sonra, Sounder'in peşine takılıp o tehlikeli yerden uzaklaşmaya başlamıştı.</p>

      <p>Her iki gemiden yükselen sevinç çığlıkları, fiyordun derinliklerinde yankılanıyordu. Kutlama çığlıklarının kesilmesinden bir süre sonra, korkunç bir çatlama sesi ve arkasından da büyük bir gürültü duyuldu. Güvertede bulunanlar, gözlerini korkuyla açıp başlarını çevirdiler, hava sanki birden elektriklenmiş gibiydi. Buzulun ön duvarı, herkesin gözleri önünde önce hafifçe sallandı ve kopup yan yatan koca bir petrol tankeri gibi fiyordun sularına doğru yıkıldı. Koca buzdağının meydana getirdiği dalgalar birkaç saniye içinde iki gemiye ulaşmış ve ikisini de küçük birer tekne gibi sallayarak fiyordun ağzına doğru itmişti. Buzuldan ayrılan koca buzdağı, önce suyun içine gömüldü sonra bir bölümü su üstüne çıkıp yüzmeye başladı. Yeni oluşan buzdağı güneşin altında portakal renkli bir elmas gibi parlıyordu. Bu olağanüstü manzarayı seyredenler, kurtulduklarına hâlâ inanamıyorlardı.</p>
    </div>
  </div>
</body>
</html>
