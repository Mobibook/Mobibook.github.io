<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>9</h2>

      <p>Lily, duyduklarının doğru olup olmadığını anlamak ister gibi adamın yüzüne baktı, "Bilmem ki..." dedi.</p>

      <p>Dirk, kürkünün başlığını geriye attı ve ellerini bir aşağı bir yukarı Lily'nin bacaklarında gezdirdi. Ayak bileklerini hafifçe sıktı, "Kırılma ya da şişme yok," dedi dostça bir sesle. "Canınız acıyor mu?</p>

      <p>"Acı hissedemeyecek kadar üşüyorum."</p>

      <p>Dirk Pitt, kızaktan düşmüş battaniyelerden birini alıp onu sardı.</p>

      <p>"Düşen uçaktan değilsiniz. Buraya nasıl geldiniz peki?"</p>

      <p>"Ben, eski çağlardan kalma bir Eskimo köyünde kazı yapan arkeologlardan biriyim. Uçağın sesini duyup kulübemizden çıktık ve onun buza indiğini gördük. Yardım malzemesiyle kaza yerine gidiyorduk ki... " Lily daha fazla konuşamadı ve başıyla, ters dönmüş kızağı gösterdi. "Yalnız değildiniz yani."</p>

      <p>Pitt, gözleriyle helikopter ışığında çevreyi tarayınca, neler olduğunu anlamakta gecikmedi: Kar motosikletinin düz izleri, uçağın kanadının yanındaki kesin viraj izleri, kontrolden çıkmış kızağın buz üzerinde açtığı derin izler. Ve onlardan yaklaşık on metre ilerde yatan bir insan vücudunu fark etti.</p>

      <p>Lily'ye, "Burada bekleyin," dedikten sonra gitti ve Gronquist'in yanına diz çöktü. İriyarı arkeolog muntazam nefes alıyordu. Pitt onu şöyle kabaca bir kontrolden geçirdi.</p>

      <p>Lily onun yaptıklarını bir süre izledi ve "Ölmüş mü yoksa?" diye bağırdı.</p>

      <p>"Hayır, ama alnında kötü bir çürük var. Çarpmadan dolayı olmuş. Ama kafasında herhangi bir çatlak olduğunu sanmıyorum. Çelik kasa gibi bir kafası var bu adamın."</p>

      <p>Graham önde sendeleyerek, Hoskins onun arkasında topallayarak kardan adam gibi çıkageldiler. Giysileri bembeyazdı ve kar maskeleri, nefeslerinden buz tutmuştu. Graham, maskesini kaldırınca kan içindeki yüzü meydana çıktı ve Pitt'i birkaç saniye inceledikten sonra gülümsedi.</p>

      <p>"Hoş geldin yabancı. Zamanlaman mükemmeldi doğrusu."</p>

      <p>Helikopterdekiler, arkeoloji ekibinin diğer iki üyesini havadan görmemişlerdi. Pitt, bunlar gibi daha kaç yaralı var acaba diye merak etti. Graham'a baktı ve "Burada yaralı bir kadın ve bir erkek daha var," dedi tanışma faslını bir kenara bırakarak. "Onlar da sizin ekibinizden mi?"</p>

      <p>Graham'ın yüzündeki gülümseme birden kaybolmuştu. "Ne olmuş onlara?"</p>

      <p>"Kötü düşmüşler."</p>

      <p>"Biz de öyle."</p>

      <p>"Peki uçağı gördünüz mü?"</p>

      <p>"Düştüğünü gördük, ama yanına ulaşamadık."</p>

      <p>Hoskins onların yanına gelerek önce Lily'ye sonra da ileride yatan Gronquist'e baktı. "Yaraları ağır mı?" diye sordu.</p>

      <p>"Bunu ancak röntgenden sonra öğrenebiliriz."</p>

      <p>"Onlara yardım etmemiz gerekiyor."</p>

      <p>"Merak etmeyin, bizim helikopterde bir ilk yardım ekibi..."</p>

      <p>O halde ne bekliyorsunuz?" diye sözünü kesti Hoskins. "Onları hemen buraya çağırın." Pitt'in yanından geçip yürümek istedi, fakat kolunu mengeneyle sıkılıyormuş gibi hissedince birden durdu. Başını çevirdi ve kendisine bakan gözleri görünce susup bekledi.</p>

      <p>Pitt kararlı bir sesle, "Arkadaşlarınız bekleyebilir," dedi. "Uçaktaki kazazedeler önce gelir. Kampınız ne kadar mesafede?"</p>

      <p>Hoskins, "Bir kilometre kadar güneyde," dedi itaatkâr bir sesle.</p>

      <p>"Kar motosikleti hâlâ çalışıyor. Siz ve arkadaşınız kızağı düzeltip tekrar motosiklete takın ve onları alıp kampa götürün. tç kanamaları olabilir, onun için çok yavaş gidin. Telsiziniz var, değil mi?"</p>

      <p>"Evet!"</p>

      <p>Pitt, "Onu otuz ikinci frekansa ayarlayın ve beklemede kalın," "Bu uçak, içi dolu bir yolcu uçağıysa, başımız dertte demektir."</p>

      <p>Graham başını salladı, "Beklemede olacağız," dedi.</p>

      <p>Pitt eğilip Lily'nin elini tuttu ve "Randevumuzu unutmayın," dedi. Sonra parkasının başlığını başına geçirdi ve koşar adımlarla helikoptere gitti.</p>

      <p>***</p>

      <p>Rubin, her yanında büyük bir ağırlık hissediyordu, merhametsiz bir güç onu geriye doğru çekiyordu sanki. Omuzlarından ve karnının alt kısmından geçen emniyet kemerleri onu iyice sıkıyordu. Gözlerini açtı ve sadece bazı gölgeler görebildi. Görüşünün açılması için beklerken, ellerini kollarını oynatmak istedi, fakat kımıldayamıyordu.</p>

      <p>Bir süre sonra, gözleri net olarak görmeye başladı ve Rubin, neden kımıldayamadığını anlamakta gecikmedi.</p>

      <p>Parçalanmış olan ön camdan içeriye girerek, pilot kabinini dolduran karlar ve buzlar göğsüne kadar çıkıp onu hareketsiz bırakarak kendini kurtarmak için umutsuzca çabaladı, ama birkaç denemeden sonra çabalamaktan vazgeçti. Üzerindeki basınç onu bir deli gömleği gibi sarmıştı. Dışarıdan birinin yardımı olmadan pilot kabininden kurtulması olanaksızdı.</p>

      <p>Yavaş yavaş şoktan kurtulmaya başladı ve kırılmış bacaklarının acısıyla dişlerini sıktı. Garip bir biçimde, ayaklarının su içinde olduğu hissine kapılmıştı. Bu kan olmalı diye düşündü.</p>

      <p>Fakat Rubin yanılıyordu. Uçak buzları kırıp suyun içine yaklaşık üç metre kadar girmişti ve pilot kabini, pilot koltuklarına kadar su içinde kalmıştı.</p>

      <p>O anda aklına Ybarra geldi. Başını sağa çevirip gözlerini kısarak karanlığın içine baktı. Pilot kabinin sağ tarafı, uçuş mühendisi paneline kadar içeriye doğru çökmüştü. Orada görebildiği sadece Meksikalı'nın, karlar ve enkazın arasından yukarıya doğru uzanmış duran hareketsiz kolu oldu.</p>

      <p>Karmaşa ve dehşet dolu dakikalarda ona yardım etmiş bu ufak tefek adamın tüm kemikleri kırılmış bir şekilde yanında ölü yattığını anlar anlamaz kendini kötü hissetti. Rubin, kendisinin de zamanının kalmadığını, kısa bir süre sonra donarak öleceğini anladı. Ağlamaya başladı.</p>

      <p>Giordino, "Uçağı oradan çıkarmalı," diye bağırdı motor ve rotor panellerinin gürültüsü arasında.</p>

      <p>Pitt başını salladı ve kenarlarında bir sürü enkaz parçası bulunan aşağıdaki buzun üstündeki yarığa baktı. Şimdi onu vahşi doğanın içinde, insan elinden çıkmış dümdüz hatlarıyla görebiliyordu. Bir süre sonra da onun tam tepesindeydiler.</p>

      <p>Parçalanmış uçağın içler acısı ve dehşet verici bir görüntüsü vardı. Kanatlardan biri tamamen kopup kaybolmuş, diğeri de geriye doğru bükülüp gövdeye yapışmıştı. Kuyruk bölümü eğilip kırılmış, garip bir açıyla yan yatmıştı. Beyaz bir halının üzerinde ezilmiş bir böcek gibiydi.</p>

      <p>Pitt, "Gövde buzu kırıp suya girmiş," dedi. "Üçte ikisi suyun içinde."</p>

      <p>Giordino, "Neyse ki yanmamış," dedi. "Bu da bir şans sayılabilir." Helikopterin parlak projektörü uçak enkazını tararken, Giordino elini gözlerine siper ederek, "Gövdesi pırıl pırıl," diye devam etti. "Bakım ekipleri ona çok iyi bakmışlar doğrusu, Galiba bir Boeing 720-B bu. Yaşam belirtisi var mı?"</p>

      <p>Pitt, "Yok," dedi. "Durum hiç de iyi görünmüyor."</p>

      <p>"Tanımlama işaretleri nasıl?"</p>

      <p>"Gövdede baştan kuyruğa kadar üç bant çekilmiş; açık mavi ve mor bantlar, mor bant altın sarısı üçüncü bantla ayrılıyor."</p>

      <p>"Tanıdığım uçak şirketlerinden hiçbirinin renklerine benzemiyor.</p>

      <p>Pitt, "Biraz alçal ve üzerinde biraz dolaş bakalım," dedi. "Sen bir iniş noktası ararken ben de adına bakayım."</p>

      <p>Giordino helikopteri yatırdı ve enkaza doğru dönüşe girdi. Helikopterin burun bölümüne ve kuyruğuna takılı iniş farları suyun içine yarı yarıya girmiş uçağı mükemmel biçimde aydınlatıyordu. Dekoratif bantların üzerindeki yazı, normal büyük harflerle değil eğik el yazısı tarzında yazılmıştı.</p>

      <p>Pitt, "NEBULA," diye yüksek sesle okudu, "NEBULA HAVAYOLLARI."</p>

      <p>Giordino gözlerini buzdan ayırmadan, "Bunu ilk kez duyuyoum," dedi.</p>

      <p>"VIP yolcu taşıyan lüks bir havayolu. Sadece charter seferi yapıyor.</p>

      <p>"Normal uçuş rotalarından bu kadar uzakta ne arıyor acaba?"</p>

      <p>"Uçakta canlı birini bulursak öğreniriz."</p>

      <p>Pitt başını arkaya çevirdi ve helikopterin yolcu kompartımanında oturan sekiz kişiye baktı. Adamların hepsi de lacivert kutup giysileri giymişlerdi. Biri gemi doktoru, üçü sağlık elemanı, dördü de hasar kontrol uzmanıydılar. Sanki bir otobüsle Denver'e gidiyorlarmış gibi, kendi aralarında rahatça gülüşüp konuşuyorlardı. Aralarında ki boşlukta, döşemeye bantlarla bağlanmış sağlık ekipmanı ve ilaçlar, battaniyeler, yanmaz giysiler, bir sandık yangın söndürme ve birkaç da sedye vardı.</p>

      <p>Ana kapının karşısındaki duvara, dış aküyle çalışan bir ısıtma ünitesi bağlanmış ve kabloları da helikopterin tavanında asılı bir vince takılmıştı. Onun yanında, kapalı kabini ve iki yanında palet olan küçük bir kar aracı duruyordu.</p>

      <p>Kokpitin tam arkasında oturan, kır saçlı, kır sakallı olan adam Pitt'in baktığını görünce gülümsedi ve "Maaşımızı hak etmemizin zamanı geldi, değil mi?" dedi neşeli bir sesle.</p>

      <p>Doktor Jack Gale'in neşeli halini hiçbir olay bozamazdı.</p>

      <p>Pitt, "Şimdi iniyoruz beyler," dedi. "Uçağın çevresinde hiçbir ya da ateş yok. Pilot kabini suya gömülmüş ve gövde çarpılmış gibi ama parçalanma olduğu pek söylenemez."</p>

      <p>Giordino omuzlarını silkti ve "Bu tür kazalarda hiçbir şey kolay değildir" diyerek başını iki yana salladı. "Neyse ki yanık tedavisi gerekmeyecek."</p>

      <p>Bu iyi haber. Kötü haber ise, uçağın ana kabini bir metreye suyla dolmuş ve bizim de yanımızda hiç lastik ayakkabı yok."</p>

      <p>Gale'in yüzü birden ciddileşti. "Tanrı içerdekilerin yardımcısı olsun," dedi. "Dondurucu suyun içinde sekiz dakikadan fazla kalamazlar."</p>

      <p>“İçerde hayatta kalanlardan biri acil çıkış kapısını açamazsa biz bir çıkış yolu açmak durumunda kalabiliriz."</p>

      <p>Polar Explorer ın tehlike kontrol ekibinden Teğmen Cork Simon, "Kesme ekipmanının kıvılcımları sağa sola sızmış jet yakıtını tutuşturabilir," dedi. Teğmen, kendine güvenen, işinin ehli bir adamdı. "Ana kabin kapısından girmemiz daha iyi olur. Hem bu sayede, hepimiz uçağa gireceğimiz için Doktor Gale sedyeyle taşınan hastalarla ilgilenirken ayakaltında durmamış oluruz."</p>

      <p>Pitt, "Haklısın," dedi. "Ama kapı çarpmanın etkisiyle sıkışmıştır. Açmamız zaman alır. İnsanlarda bu arada donup ölürler. Öncelikli olarak yapmamız gereken şey, içeriye ısıtıcının borusunu yerleştireceğimiz bir delik açmak..."</p>

      <p>Pitt konuşmasını yarıda kesmişti, çünkü Giordino enkaza birkaç metre uzaklıktaki bir alana doğru dik bir dönüş yaparak inişe geçmişti. Herkes gergin bir bekleyişteydi şimdi. Dışarıda helikopterin pervane kanatları küçük bir kar fırtınası başlatmıştı. Karlar ve buz parçalan etrafa kamçı gibi savuruyor, göz gözü görmüyordu.</p>

      <p>Giordino, helikopteri iniş kızakları buzun üzerine değdi değecek bir mesafede alçalıp motoru rölantide çalıştırırken, Pitt yük kapısını iterek açtı, yere atladı. Ardından Doktor Gale teçhizatların boşaltılması işlemleriyle ilgilenmeye, Cork Simon'la ekibi de yedek ısıtıcıyla kar aracını buzun üzerine vinçle indirme çalışmalarına başladılar.</p>

      <p>Pitt, buzun üzerindeki çatlaklara basmamaya dikkat ederek uçağın gövdesinin etrafından dolandı. Havayı jet yakıtının uğursuz kokusu kaplamıştı. Pitt, pilot kabininin pencerelerinin üzerindeki bir metre kalınlığında buzdan tepenin üzerine tırmandı. Kaygan rampayı sürünerek çıktı. Pilot kabinine buza delik açıp girmeye karar verdi ama hemen vazgeçti bundan. Çünkü bu iş bir saatten fazla sürebilirdi.</p>

      <p>Aşağı kayarak indi ve koşarak kanat enkazının etrafından geçti. Kanat bağlantı yerlerinden kopup gövdeye dayanmıştı, ucu uçağın kuyruğuyla aynı hizadaydı. Buzun üstündeydi, suya gömülmüş olan gövdenin üzerindeki pencerelerle arasında bir kol boyu mesafe vardı sadece. Pitt diz çöküp elleriyle kanada yaslanarak içeriye dikkatle baktı.</p>

      <p>Helikopterin ışıkları, pleksiglastan yansıyordu. Ellerini, gözlerinin üzerine siper etti. Önce hiçbir hareket algılayamadı.</p>

      <p>İçeride yalnızca karanlık ve ölümcül bir sessizlik vardı.</p>

      <p>Derken, birden Pitt'in tam burnunun dibinde şekilsiz bir surat belirdi.</p>

      <p>Damar damar çatlamış bir camın ardında bir gözü yaralı, yüzünün yarısı kan revan içinde olan bir kadının görüntüsüyle ansızın karşılaşınca Pitt bir refleksle geri çekildi.</p>

      <p>Fakat kendini çabucak toparlayarak kadının yüzünün yaralı olmayan bölümünü incelemeye başladı. Çıkık elmacık kemikleriyle, uzun siyah saçlarıyla, zeytin karası gözleriyle güzel bir kadın olduğu her halinden belli, diye düşündü Pitt içi burkularak.</p>

      <p>Pencereye yaklaştı ve "Acil çıkış kapısını açabilir misiniz?" diye bağırdı.</p>

      <p>Kadın yaralı kaşını kıpırdattı, ama gözleri hâlâ boş boş bakıyordu.</p>

      <p>"Beni duyuyor musunuz?"</p>

      <p>Aynı anda, Simon'ın adamları yedek güç ünitesini çalıştırdılar ve projektörleri yaktılar. Uçak, gün ışığıyla aydınlanıyormuşçasına birden aydınlandı. Adamlar, çabucak ısıtma ünitesinin bağlantısını yaptılar ve Simon esnek hortumu buzun ortasında çekmeye başladı.</p>

      <p>Pitt, "Şuraya, kanat üstüne," diye bağırdı, "Pencere kenarında bir yer kesebilmemiz için de bir şeyler getirin."</p>

      <p>Hasar kontrol ekibi, acil gemi onarımları için eğitim görmüşlerdi ama düşen bir uçaktan yolcu kurtarmak sanki her gün yaptıkları bir işmiş gibi hiç vakit kaybetmeden işe koyuldular.</p>

      <p>Pitt, geriye dönüp baktığında kadın yoktu.</p>

      <p>Simon ye ekip arkadaşlarından biri kıvrılmış olan kanadın üzerine güçlükle tırmandı. Kaymamak için büyük çaba gösterip ısıtıcı hortumu da arkalarından çekerek ilerlediler. Pitt sıcak hava püskürtücüsünün çalıştığını görünce, sistemin bu kadar kısa sürede hazır oluşuna şaşırdı.</p>

      <p>Pitt, "Pencereyi kırıp içeriye girmek için bir balta gerekiyor," dedi.</p>

      <p>Simon küçümser bir tavırla ona baktı ve "Bırak da ABD Donanması’nda bundan çok daha iyi şeyler olsun artık," diyerek gülümsedikten sonra cebinden küçük, aküyle çalışan bir alet çıkardı. Bir düğmeye dokununca, aletin ucundaki keskin disk büyük bir hızla dönmeye başladı. "Alüminyum ve pleksiglası peynir gibi doğrar."</p>

      <p>Pitt onun yolundan çekilirken, kuru bir sesle, "Hadi işini yap," dedi.</p>

      <p>Simon'ın dediği kadar vardı, minik kesici pencerenin dış camını iki dakikadan az bir sürede kesivermişti. İç camın kesilmesi ise sadece otuz saniye sürdü.</p>

      <p>Pitt pencere deliğinden soktuğu kolunu ileriye uzattı ve elindeki feneri yakıp çevrede gezdirdi. Kadından veya herhangi bir kişiden hiçbir iz yoktu. Fiyordun buz gibi suları fenerin ışığında parlıyordu. Küçük küçük dalgalar koltuk kenarlarına vurup garip sesler çıkarıyorlardı.</p>

      <p>Simon ve Pitt, sıcak hava püskürten hortumu açılan pencereden içeriye uzattılar, sonra da uçağın çevresinden koşturarak burun bölümüne gittiler. Donanma dalgıçları suyun dibine dalıp ana yolcu kapısının kilidini açmışlardı ama beklendiği üzere kapı sıkışmış olduğundan yerinden oynamıyordu. Kapıda birkaç delik açıp buralara çelik kancalar monte ederek, bunlara kar aracına bağlı olan kabloları bağladılar.</p>

      <p>Adamlardan biri kar aracını çalıştırıp yavaşça ilerledi ve kablo gerilince durdu. Sonra, motora gaz verdi ve kar aracı ileriye doğru atılır gibi oldu, fakat ilk birkaç saniye hiçbir şey olmadı.</p>

      <p>Gergin bir bekleyişin ardından uçaktan insanın içini kaldıran bir metal gıcırtısı sesi geldi ve kabin kapısının alt tarafı sudan çıktı. Kabloları söktüler ve ekipteki herkes kapıya yöneldi, kapıyı omuzlayarak ardına kadar açtı.</p>

      <p>Uçağın içi kapkaranlıktı, ürperticiydi.</p>

      <p>Pitt suların içinde durdu, midesini burkan bir merakla içeriye doğru baktı. Gölgesi, koltukların arasındaki sulara düşüyordu, önce servis bölümünün duvarlarından yansıyan ışıklardan başka bir şey göremedi.</p>

      <p>Koca yolcu kompartımanı garip ve ürpertici bir sessizlik içindeydi, etrafta ceset de görünmüyordu.</p>

      <p>Pitt bir süre tereddüt içinde kaldı ve arkasına baktı. Dr. Gale ve yardımcıları tam arkasında durmuş, korkunç şeylerle karşılaşacaklarını tahmin ettiklerini belirten bir ifadeyle bakıyorlardı. Simon'ın adamları ise, uçağın içini aydınlatmak üzere dışardan kablo çekmekle meşguldüler.</p>

      <p>Pitt, "Hadi girelim," dedi ve yolcu kompartımanının döşemesine basınca dizlerine kadar suya gömüldü. Bacaklarına sanki binlerce iğne saplanmıştı. Yolcu koltuklarını birbirinden ayıran koridorda yürüdü, içerideki o iğrenç sessizlik sinir bozucuydu; bir tek yürürken bacaklarının suyun içinde çıkardığı ses duyuluyordu.</p>

      <p>Birden dondu kaldı, tüm korkuları açığa çıkıvermişti sanki. Karşısında bir sürü bembeyaz, hareketsiz ve boşluğa bakan insan yüzü vardı. Hiçbiri kımıldamıyor, gözlerini kırpmıyor, konuşmuyordu. Kemerleri bağlı halde koltuğa gömülmüş, ölülere özgü o boş gözlerle ona bakıyorlardı.</p>
    </div>
  </div>
</body>
</html>
