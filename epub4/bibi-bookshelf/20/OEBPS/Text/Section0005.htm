<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <h2>3</h2>

      <p>Sahte pilot, geceyarısından hemen önce, daha önce prova ettiği gibi, uçaktan ayrılmak için harekete geçti. Hava pırıl pırıldı; belli belirsiz bir is lekesi gibi görünen İzlanda, denizin düz, siyah ufkunda belirmişti. Bu küçük ada ülkesi, kuzey ışıklarının silik, ama silik olduğu kadar da ürpertici yeşilimsi perdesi altında uzanıyordu.</p>

      <p>Çevresindeki ölülerle ilgilenmiyordu bile. Kan kokusuna alışıktı, artık midesi bulanmıyordu. Ölüm ve kan, işinin bir parçasıydı. Parçalanmış bedenlere bir patolog ya da bir kasap kadar kayıtsızdı.</p>

      <p>Öldürme konusunda klinik bir vakaydı. Ölü sayısı onun için matematiksel bir toplamdan ibaretti. İyi para alıyordu karşılığında; kiralık katildi, ama aynı zamanda bir amaç uğruna öldüren fanatik bir bağnazdı da. Yaptığı işte onu tedirgin eden tek şey suikastçı ya da terörist olarak adlandırılmasıydı. Tiksiniyordu bu kelimelerden; politik bir çağrışım yaratıyorlardı insanda, o ise politikacılardan nefret ederdi.</p>

      <p>Binlerce kimliği olan, mükemmeliyetçi bir insandı, kalabalıklarda ateş etmek ya da bombayla arabaları uçurmak onun işi değildi, budala çocuklar, amatörler yapardı bunları. Onun yöntemleri çok daha incelikliydi. Hiçbir şeyi rastlantıya bırakmazdı. Yaptıklarına kaza süsü verirdi; bu konuda uluslararası uzmanlar bile çoğu kere yanılırlardı.</p>

      <p>Hala Kâmil'İn öldürülüşü para işi değildi sadece. Bunu bir görev olarak kabulleniyordu. Planını kusursuz bir biçimde hazırlaması beş ayını almış, daha sonra uygulamaya koyması için de sabırla beklemesi gerekmişti.</p>

      <p>Yazık, diye güldü. Hala Kâmil güzel bir kadındı. Ama ortadan kaldırılması gereken bir tehlikeydi.</p>

      <p>Gaz kollarını yavaşça geriye çekti ve lövyeyi hafifçe ileriye itti; uçak ağır ağır alçalmaya başladı, irtifa ve hızdaki bu yavaş düşüşü ancak bir pilot fark edebilirdi.</p>

      <p>Ana kabin görevlilerinden ses seda çıkmıyordu. Yolcular kestirmeye başlamışlardı bile, ama uzun yolculuklarda kaçınılmaz olan derin uykuya daldıkları söylenemezdi.</p>

      <p>Göstergeleri ve bilgisayar ekranındaki atlayış zamanıyla, atlayacağı yerin koordinatlarını gösteren ve sürekli geri sayan sayıları belki yirmi kez kontrol etti.</p>

      <p>On beş dakika sonra uçak, İzlanda'nın güney kıyısındaki ıssız bir bölgenin üstüne geldi ve adanın içlerine yöneldi. Aşağıdaki manzara gri kayalarla beyaz karın bir karışımıydı. Flapları açtı ve Boeing 720-B'nin hızını saatte 220 mile düşürdü. Otomatik pilotu, adanın ortasında 1800 metre yükseklikte Hofsjokull buzulundaki yansıtıcıdan gelen bir radyo frekansına, irtifaını da zirvenin 150 metre altına çarpacak şekilde ayarladı.</p>

      <p>Haberleşme ve yön göstergelerini sırayla devreden çıkardı. Dikkatle hazırladığı planda bir aksaklık olması ihtimaline karşı yakıtı boşaltmaya başladı.</p>

      <p>Sekiz dakikası kalmıştı.</p>

      <p>Kapağı açıp cehennem deliğine indi. Kalın, elastiki tabanlı Fransız botlarını daha önce giymişti. Torbadan aceleyle çıkardığı paraşütü sırtına geçirdi. Kask için torbada yer kalmadığından yanında maskesiyle yün bere getirmişti. Sıra eldivenlere, kayak gözlükleri ve altimetreye gelmişti. Altimetreyi bileğine taktı, kolanların sıkılığını kontrol etti. Kürek kemiklerimin hizasında açma paraşütünün, sırt bölümünde de ana paraşütün yer aldığı bir paraşüt kuşam tertibatı kullanıyordu. "Kanat" tipi ve atlamadan çok uçmaya göre tasarlanmış dört parçalı paraşütü tercih etmişti.</p>

      <p>Saatine bir göz attı. Bir dakika, yirmi saniye kalmıştı. Çıkış kapağını açınca cehennem deliğini bir soğuk hava dalgası kapladı. Saatine baktı yine, saniyeleri geriye doğru saymaya koyuldu.</p>

      <p>Sıfıra ulaşınca daracık delikten uçuş yönüne doğru aşağı bıraktı kendini. Hava akımı, bir çığ gibi soğuk soğuk çarptı göğsüne, soluğunu kesti. Uçak, kulakları sağır eden bir gürültüyle tepesinden geçip gitti. Uçak üzerinden uçup giderken türbinin egzoz sıcaklığını hissetti bir an.</p>

      <p>Yüzükoyun, dizleri hafifçe bükük, kolları öne doğru açık, aşağıya bakınca karanlıktan başka bir şey göremedi. Yerde tek bir ışık bile yanmıyordu.</p>

      <p>En kötü olasılığı düşündü; adamları buluşma yerine varamamışlardı. Belirli bir hedef olmayınca, rüzgârı denetleyecek kolları kullanmasının bir anlamı yoktu. Millerce öteye, daha da kötüsü, keskin buzların üstüne düşebilirdi, sakatlanabilirdi ve onu zamanında bulamayabilirlerdi.</p>

      <p>On saniyede yaklaşık 400 metre irtifa kaybetmişti. Altimetresinin fosforlu kadranındaki gösterge kırmızı bölgeye yaklaşıyordu. Daha fazla bekleyemezdi artık, ipi çekip açma paraşütünü serbest bıraktı. Açma paraşütü açılır açılmaz ana paraşütü devreye soktu.</p>

      <p>Paraşütün açılırken çıkardığı o harika sesi duydu ve bir anda kendini dikey durumda buldu. El fenerini çıkarıp yukarıya, başının üstüne doğru tuttu. Paraşüt tepesinde dev bir çiçek gibi açılmıştı.</p>

      <p>Ansızın bir mil kadar sağında küçük bir ışık çemberi belirdi. Bir hava fişeği yükseldi göğe, birkaç saniye, rüzgârın hızını ve yönünü hesaplamasına yetecek kadar bir süre havada asılı kaldı. Sağ kolu çekti, ışıklara doğru süzülmeye başladı.</p>

      <p>Bir hava fişeği daha yükseldi. Rüzgârın hızında değişme yoktu. Yere yaklaşıyordu. Adamlarını da görebiliyordu artık, iyi yer seçmişlerdi doğrusu. Yumuşak tundraya değdi ayakları. Işık çemberinin tam ortasına inmişti.</p>

      <p>Tek kelime söylemeden klipsleri çıkarıp paraşütü çözdü, çemberin dışına çıktı. Göğe baktı.</p>

      <p>Uçak, hiçbir şeyden kuşkulanmayan görevlileri ve yolcularıyla buzula doğru ilerliyor, buzla metal arasındaki uzaklık her saniye azalıyordu.</p>

      <p>Jet motorlarının sesi yok oluncaya, uçağın yanıp sönen ışıkları gecenin karanlığına karışıncaya dek göğe bakarak orada durdu.</p>
    </div>
  </div>
</body>
</html>
