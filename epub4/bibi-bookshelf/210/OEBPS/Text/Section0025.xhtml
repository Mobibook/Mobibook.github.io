<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Altıncı Bölüm</h2>

    <p>Keçi bir süredir Edwin’in başının hemen ilerisindeki otları çiğniyordu. Hayvan mecbur muydu bu kadar yakına gelmeye? Aynı kazığa bağlı olabilirlerdi, ama ikisine de yetecek yer vardı herhalde.</p>

    <p>Kalkıp keçiyi kovabilirdi, ama kendini çok yorgun hissediyordu Edwin. Az önce üzerine bir bitkinlik çökmüştü; o kadar ki toprağa devrilmiş, yanağını dağ otlarına yaslamıştı. Uykunun kıyısına kadar gelmiş, ama sonra birden annesinin gitmiş olduğuna dair kesin bir inançla uyanmıştı. Kıpırdamamış, gözlerini de açmamış, ama mırıltıyla toprağa seslenmişti: “Anne. Geliyoruz. Az kaldı.”</p>

    <p>Cevap gelmemişti, Edwin içinde büyük bir boşluğun açıldığını hissetmişti. O andan beri uykuyla uyanıklık arasında gidip geliyor, ara ara annesine sesleniyor, her defasında sessizlikle karşılaşıyordu. Keçi şimdi de kulağının dibindeki otları çiğniyordu.</p>

    <p>“Affet beni anne,” dedi Edwin toprağa usulca. “Bağladılar beni. Kurtulamadım.”</p>

    <p>Tepesinde sesler vardı. Ancak o zaman, etrafındaki ayak seslerinin keçiye ait olmadığını düşünebildi. Biri ellerini çözüyor, ip altından kayıyordu. Şefkatli bir el başını kaldırdı; gözlerini açtığında yaşlı kadının –Beatrice Hanım’ın– ona baktığını gördü. Artık bağlı olmadığını anlayıp ayağa kalktı.</p>

    <p>Dizlerinden biri çok ağrıyordu, ama sert bir rüzgâr onu sarstığında dengesini korumayı başardı. Etrafına bakındı; kurşuni gökyüzünü, yükselen yamacı, karşı tepenin doruğundaki kayaları gördü. Daha kısa bir süre önce o kayalar Edwin için en değerli şeydi, ama şimdi annesi gitmişti, bundan emindi. Savaşçının söylediği bir söz geldi aklına: Kurtarmak için çok geç kalınsa bile, intikam için geç kalınmamıştır. Eğer bu doğruysa, annesini alanlar bedelini çok ağır ödeyecekti.</p>

    <p>Wistan ortalıkta görünmüyordu. Sadece yaşlı karı koca vardı, ama Edwin onların varlığında bir teselli buldu. Karşısında durmuş kaygıyla ona bakıyorlardı; iyi yürekli Beatrice Hanım’ın görüntüsü Edwin’e dokundu birden, ağlamaklı oldu. Ama sonra onun bir şey –Wistan hakkında bir şey– söylediğini fark etti ve dinlemek için çaba gösterdi.</p>

    <p>Beatrice Hanım Sakson dilini iyi bilmediğinden söylediklerini anlamak zordu, ayrıca rüzgâr da sözlerini uzaklara götürüyordu sanki. Sonunda Edwin onun sözünü keserek sordu: “Wistan Efendi öldü mü?”</p>

    <p>Beatrice Hanım sustu, bir cevap vermedi. Ancak Edwin rüzgârı bastıracak kadar yüksek sesle sorusunu tekrarladığında Beatrice Hanım başını hararetle iki yana salladı, “Dediklerimi duymuyor musun Edwin Efendi?” dedi. “Wistan Efendi iyi diyorum, şu patikanın tepesinde seni bekliyor.”</p>

    <p>Bu haber Edwin’i çok rahatlattı, koşmaya başladı, ama çok geçmeden başı döndü, daha patikaya varamadan durmak zorunda kaldı. Dengesini buldu, sonra arkasına dönüp baktı ve yaşlı karı kocanın ona doğru birkaç adım atmış olduğunu gördü. Edwin şimdi onların ne kadar dermansız göründüğünü fark ediyordu. Rüzgâra karşı yan yana durmuşlar, birbirlerine yaslanmışlardı, onlarla ilk karşılaştığı zamana göre çok daha yaşlı görünüyorlardı. Yamaçtan aşağı inecek takatleri kalmış mıydı? Ama şu anda kendisine tuhaf bir ifadeyle bakıyorlardı; arkalarındaki keçi de huzursuz faaliyetini kesmiş, gözlerini Edwin’e dikmişti. Edwin’in zihninden garip bir düşünce geçti: Tepeden tırnağa kana bulanmıştı da onun için böyle dikkatle bakıyorlardı ona. Ama başını eğip baktığında, giysilerinde çamur ve ot lekeleri haricinde sıradışı bir şey olmadığını gördü.</p>

    <p>Yaşlı adam ansızın seslendi. Briton dilinde konuşuyordu, Edwin anlamıyordu. Bir uyarı mıydı? Yoksa rica mı? Sonra rüzgârın arasından Beatrice Hanım’ın sesi duyuldu.</p>

    <p>“Edwin Efendi! İkimizin senden bir ricası var. Gelecek günlerde bizi hatırla. Bizi ve sen daha bir oğlanken kurulan bu dostluğu hatırla.”</p>

    <p>Bunu duyduğunda Edwin’in aklına başka bir şey geldi: Savaşçıya verdiği bir söz, bütün Britonlardan nefret etme görevi. Ama Wistan bu mülayim karı kocayı da kastetmiş olamazdı. Şimdi de Axl Efendi kararsız bir hareketle elini havaya kaldırıyordu. Vedalaşıyor muydu, yoksa onu durdurmaya mı çalışıyordu?</p>

    <p>Edwin onlara sırtını döndü, bu kez koşarken rüzgâr bir yanından ittiği halde bedeni onu yarı yolda bırakmadı. Annesi gitmişti, büyük ihtimalle geri dönmeyecekti, ama savaşçı iyiydi ve onu bekliyordu. Patika giderek dikleştiği ve dizinin ağrısı giderek arttığı halde koşmaya devam etti.</p>
  </div>
</body>
</html>
