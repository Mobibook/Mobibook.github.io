<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Yedinci Bölüm</h2>

    <p>Sağanak sırasında ben çamların altına sığınmış beklerken onlar at üzerinde geldiler. Bunca yıl yaşamış bir karı kocayla onlar kadar bitkin, beli bükük bir ata göre hava değil. Yaşlı adam bir adım daha atsa hayvanın kalbinin dayanamayacağından mı korkuyor? Yoksa niye çamurun ortasında, en yakın ağaca yirmi adım kala dursun? Ne var ki ihtiyar karısını yere indirirken at tufanın altında sabırla duruyor. Bir resimde yer alan çizilmiş şekiller bile bu işi bu kadar yavaş yapmazdı herhalde. “Hadi dostlar,” diye sesleniyorum. “Acele edin, bir ağaç altına girin.”</p>

    <p>İkisi de duymuyor. Yağmurun hışırtısı ya da yaşları kulaklarını mı mühürlüyor acaba? Tekrar sesleniyorum, bu kez yaşlı adam etrafına bakınıyor ve nihayet görüyor beni. Kadın sonunda kocasının kucağına bırakıyor kendini; zayıf, serçe gibi bir şey, ama adamın onu tutacak gücü ya var ya yok. Mecburen sığındığım yerden çıkıyorum, ihtiyar beni otların üzerinde sulara bata çıka koşarken görünce telaş içinde dönüyor. Ama yardımımı kabul ediyor, öyle ya, sevgili karısının kolları boynuna dolanmış halde yere çökmek üzere değil miydi? Karısını kucaklayıp aceleyle ağaçların altına dönüyorum, kadın benim için yük sayılmaz. Hemen arkamda ihtiyarın sesli sesli nefes alıp verişini duyuyorum. Belki karısı bir yabancının kucağında diye korkuyor. Ben de kadını dikkatle bırakıyorum yere, dostluktan başka niyetim olmadığını anlasınlar diye. Başını yumuşak ağaç kabuğuna yaslıyorum; sağına soluna bir iki damla düşse de tepesi korunaklı.</p>

    <p>İhtiyar onun yanına çömelerek cesaret verecek sözler söylüyor, ben de mahremiyetlerine girmek istemeyip uzaklaşıyorum yanlarından. Daha önce durduğum yere, ağaçlarla açık arazinin birleştiği noktaya dönüyorum ve bozkırı kırbaçlayan yağmuru seyrediyorum. Yağmurdan bu şekilde korunduğum için kim kabahat bulabilir bana? Kaybettiğim zamanı yolculuk sırasında kolaylıkla telafi ederim; beni bekleyen, haftalar boyu sürecek kesintisiz çalışmaya da hazır olurum. Arkamda konuştuklarını duyuyorum, ama ne yapayım? Mırıltılarını duymamak için yağmura mı çıkayım?</p>

    <p>“Bu konuşan humma prensesim.”</p>

    <p>“Hayır, hayır Axl,” diyor kadın. “Hatırlıyorum, bir şey daha var. Nasıl unutabildik? Oğlumuz bir adada yaşıyor. Korunaklı bir koydan görülüyor ada; bu yakınlarda olsa gerek.”</p>

    <p>“Nasıl olur prensesim?”</p>

    <p>“Duymuyor musun Axl? Ben şu anda bile duyuyorum. Yakınımızdaki denizin sesi değil mi bu?”</p>

    <p>“Yağmur o prensesim. Ya da belki bir ırmak.”</p>

    <p>“Sis üzerimizdeyken unuttuk Axl, ama şimdi netleşmeye başlıyor. Yakında bir ada var ve oğlumuz orada bekliyor. Axl, denizin sesini duymuyor musun?”</p>

    <p>“Bu senin humman prensesim. Yakında bir barınak buluruz, iyileşirsin.”</p>

    <p>“Şu yabancıya sorsana Axl. Buraları bizden daha iyi biliyor. Yakında bir koy yok mu diye sor.”</p>

    <p>“O bizim yardımımıza koşan iyi yürekli bir adam sadece prensesim. Bu meselelerde özel bir bilgisi niçin olsun?”</p>

    <p>“Sen sor Axl. Ne zararı var?”</p>

    <p>Suskunluğumu koruyayım mı? Ne yapmalıyım? Dönüp konuşuyorum: “Hanım haklı beyim.” İhtiyar irkiliyor, gözlerinde korku. Bir yanım tekrar susmak istiyor; başımı çevirip yağmurda azimle bekleyen yaşlı atı seyretmek istiyor. Ama bir kez konuştum artık, devam etmem lazım. İkisinin birbirine sokulmuş durdukları yerin ötesini işaret ediyorum.</p>

    <p>“Şurada, ağaçların arasında bir patika var, hanımın bahsettiği gibi bir koya iniyor. Büyük bölümü çakıllık, ama deniz çekildiğinde, şimdi de öyledir, çakıllardan sonra kum başlıyor. Aynı dediğiniz gibi hanımefendi. Denizde, biraz ileride bir ada var.”</p>

    <p>Sessizce beni seyrediyorlar; kadın yorgun bir mutlulukla, adam artan bir korkuyla. Hiçbir şey demeyecekler mi? Daha fazlasını söylememi mi bekliyorlar?</p>

    <p>“Gökyüzünü izledim,” diyorum. “Yağmur yakında dinecek, akşam hava güzel olacak. Yani sizi kayıkla adaya götürmemi isterseniz memnuniyetle götürürüm.”</p>

    <p>“Ben sana demedim mi Axl!”</p>

    <p>“Yani siz kayıkçı mısınız beyim?” diye soruyor ihtiyar ciddiyetle. “Hem biz daha önce bir yerde karşılaştık mı acaba?”</p>

    <p>“Evet, kayıkçıyım gerçekten,” diyorum. “Daha önce karşılaşıp karşılaşmadığımızı hatırlamam mümkün değil, çünkü her gün saatler boyunca pek çok kişiyi taşıyorum kayığımda.”</p>

    <p>İhtiyar iyice korkuya kapılıp yanı başına çömeldiği karısına sıkı sıkı sarılıyor. En iyisinin konuyu değiştirmek olacağına hükmedip konuşuyorum:</p>

    <p>“Atınız hâlâ yağmurun altında bekliyor. Oysa bağlı değil, yakındaki ağaçlara gitmesini engelleyen bir şey yok.”</p>

    <p>“O yaşlı bir savaş atı beyim.” Koy lafının kapanmasına sevinen ihtiyar hevesle konuşuyor şimdi. “Efendisi aramızdan ayrıldığı halde disiplinini gevşetmiyor. Vakti gelince onunla da ilgileneceğiz, cesur sahibine söz verdik. Ama şu anda sevgili karım için kaygılanıyorum. Nerede bir barınak, onu ısıtacak bir ateş bulabileceğimizi biliyor musunuz beyim?”</p>

    <p>Yalan söyleyemem, görevimi yerine getirmem gerekir. “Aslında,” diyorum, “o koyda küçük bir barınak var. Kendim çattım, ağaç dallarıyla bez parçalarından basit bir dam. Daha bir saat olmadı, yanı başında ateş için için yanıyordu, kolayca canlandırırız.”</p>

    <p>Duraksıyor, yüzümü dikkatle inceliyor. Yaşlı kadının gözleri kapandı, başı adamın omzunda. “Kayıkçı, karım az önce hummadan öyle konuştu,” diyor. “Bizim adaya filan ihtiyacımız yok. En iyisi biz yağmur dinene kadar bu dost ağaçların altında barınalım, sonra da yolumuza devam edelim.”</p>

    <p>“Axl, ne diyorsun sen?” diyor kadın, gözlerini açarak. “Oğlumuz yeterince beklemedi mi? Bırak da bu iyi yürekli kayıkçı bizi koya götürsün.”</p>

    <p>Adam hâlâ tereddütlü, ama karısının kucağında titrediğini hissediyor, gözleri bana umutsuz bir yakarıyla bakıyor.</p>

    <p>“İsterseniz,” diyorum, “hanımı ben taşırım, koya gitmek daha kolay olur.”</p>

    <p>“Ben kendim taşırım beyim,” diyor, yenildiği halde meydan okurcasına. “Kendi ayağıyla gidemiyorsa benim kucağımda gider.”</p>

    <p>Ne denir buna, kocası neredeyse kadın kadar takatsizken?</p>

    <p>“Koy uzak sayılmaz,” diyorum usulca. “Ama dik bir yamaçtan aşağı iniliyor, çukurlar var, yamru yumru kökler var. Lütfen izin verin, ben taşıyayım beyim. Daha güvenli olur. Yolun izin verdiği yerlerde siz de yanı başımızda yürürsünüz. Gelin, yağmur dinince vakit kaybetmeden inelim aşağı, bakın hanım soğuktan nasıl titriyor.”</p>

    <p>Yağmur çok geçmeden dindi, tepedeki patikadan aşağı taşıdım onu, ihtiyar tökezleyerek arkamızdan geldi; sahile vardığımızda bulutlar sanki sabırsız bir el tarafından kenara itilmiş gibiydi. Kıyı boyunca bir akşam kırmızılığı, denize batan sisli bir güneş, dalgalarda sallanan kayığım. Yine özenli ve yumuşak davrandığımı göstere göstere kadını kurutulmuş postlarla dallardan örülmüş kaba damın altına yerleştirdim, başını yastık yerine yosunlu bir taşa dayadım. Daha ben kadının yanından ayrılmadan ihtiyar onu rahat ettirmek üzere geliyor.</p>

    <p>“Bakın,” diyorum, için için yanan ateşin başına çömelerek. “Ada şurada.”</p>

    <p>Kadın başını azıcık çevirdiğinde denizi görüyor ve hafif bir nida çıkıyor ağzından. Adamın sert çakılların üstünde dönmesi gerekiyor, şaşkın bir ifadeyle dalgalara, sağa sola bakıyor.</p>

    <p>“Şurada dostum,” diyorum. “Şuraya bakın. Kıyıyla ufkun arasındaki mesafenin yarısında.”</p>

    <p>“Gözlerim pek iyi görmüyor,” diyor. “Ama evet, galiba görüyorum şimdi. Onlar ağaç tepesi mi? Yoksa sivri kayalar mı?”</p>

    <p>“Ağaçtır dostum, ada mülayim bir yerdir.” Bir yandan konuşuyorum, bir yandan da dalları kırıp ateşi besliyorum. İkisi adaya bakıyorlar, ben yere diz çöküp korlara üflüyorum, çakıllar kemiklerime batıyor. Bu adamla bu kadın kendi arzularıyla gelmediler mi? Kendi yollarını kendileri seçsinler, diye düşünüyorum.</p>

    <p>“Hissediyor musun ateşin sıcaklığını prensesim?” diye haykırıyor. “Birazdan kendine gelirsin.”</p>

    <p>“Adayı görüyorum Axl,” diyor kadın; bu mahremiyete müdahale etmemem mümkün mü? “Oğlumuz orada bekliyor. Böyle bir şeyi unutmuş olmamız ne garip.”</p>

    <p>İhtiyar mırıldanarak bir cevap veriyor, tekrar endişelendiğini görüyorum. “Prensesim,” diyor, “daha karar vermedik ki. Böyle bir yere gitmek istiyor muyuz gerçekten? Ayrıca yol paramız da yok, tenekeyle sikkeleri atın üstünde bıraktık.”</p>

    <p>Sessiz mi kalayım? “Önemli değil dostlar,” diyorum. “Ben daha sonra borcunuzu eyerden alırım. O at pek uzağa gitmez nasılsa.” Bazıları buna kurnazlık diyebilir, ama ben sırf merhametimden öyle dedim, atı bir daha görmeyeceğimi pekâlâ biliyordum. İkisi alçak sesle konuşmaya devam ettiler, ben sırtım onlara dönük durup ateşle ilgilendim. Burnumu sokmayı ben istiyor muyum sanki? Ama kadının sesi yükseliyor, üstelik eskisinden daha kararlı.</p>

    <p>“Kayıkçı,” diyor, “bir zamanlar bir hikâye duymuştum, belki çocukken. Tatlı ormanlar ve ırmaklarla dolu, ama garip özellikleri de olan bir ada varmış. Birçok kişi gidermiş o adaya, ama orada yaşayanların her biri, sanki adada yalnızmışçasına komşularını ne görür, ne işitirmiş. Şu karşımızdaki ada öyle bir yer olabilir mi beyim?”</p>

    <p>Dalları kırıp alevlere özenle yerleştirmeyi sürdürüyorum. “Hanımcığım, bu tarife uyan birçok ada biliyorum. Bu ada onlardan biri midir, kim bilir?”</p>

    <p>Kaçamak bir cevap, yaşlı kadın cevabımdan cesaret alıyor. “Bir de duydum ki kayıkçı,” diyor, “bu garip koşulların geçerli olmadığı durumlar varmış. Kimi yolculara özel bir muafiyet tanınıyormuş. Duyduğum doğru mu beyim?”</p>

    <p>“Hanımefendiciğim,” diyorum, “ben basit bir kayıkçıyım. Bu mevzularda konuşmak bana düşmez. Ama burada başka kimse olmadığına göre şunu söyleyeyim: Duyduğuma göre bazen, belki şu az öncekine benzer bir fırtınada ya da yaz mevsiminde bir dolunay gecesi, adalılar rüzgâr eserken yanlarında başkalarının da hareket ettiği hissine kapılabiliyormuş. Bir zamanlar duyduğunuz bu olabilir hanımefendiciğim.”</p>

    <p>“Hayır kayıkçı,” diyor, “ondan öteydi. Benim duyduğuma göre, bir ömrü paylaşmış, olağandışı güçlü bir sevgi bağı olan bir erkekle bir kadın, adaya birlikte gidip birlikte gezebilirlermiş. Önceki yıllar boyunca olduğu gibi birbirleriyle dost kalırlarmış diye duydum. Bu duyduğum doğru olabilir mi kayıkçı?”</p>

    <p>“Tekrar söyleyeceğim hanımefendiciğim. Ben basit bir kayıkçıyım, denizi aşmak isteyenleri adaya götürmek de görevim. Günlük çalışmamda ne gözlüyorsam onu söyleyebilirim ancak.”</p>

    <p>“Yine de burada bize yol gösterecek sizden başka kimse yok kayıkçı. Bu yüzden size şu soruyu soracağım beyim. Şimdi kocamla beni adaya götürürseniz, birbirimizden ayrılmayıp serbestçe şimdiki gibi kol kola gezebilir miyiz acaba?”</p>

    <p>“Pekâlâ hanımefendiciğim. Sizinle açık konuşacağım. Siz ve kocanız biz kayıkçıların nadiren gördüğü türden bir karı kocasınız. Daha siz yağmurda at üzerinde gelirken birbirinize olağandışı bağlılığınızı gördüm. Yani adada birlikte yaşamanıza izin verileceğine kuşku yok. O konuda rahat olun.”</p>

    <p>“Sözleriniz içimi mutlulukla doldurdu kayıkçı,” diyor yaşlı kadın ve rahatlayıp gevşiyor. Sonra ekliyor: “Hem kim bilir? Bir fırtınada ya da sakin, mehtaplı bir gecede Axl’la ben yanı başımızda oğlumuzu şöyle bir görürüz belki. Hatta iki çift laf ederiz karşılıklı.”</p>

    <p>Ateş artık güzel yanıyor, ayağa kalkıyorum. “Bakın,” diyorum, denizi göstererek. “Kayık sığlıkta kıpırdanıyor. Ama ben küreğimi yakında bir mağarada, minik balıkların fır döndüğü bir kaya oyuğunda tutuyorum. Dostlar, şimdi gidip onu alacağım; ben yokken siz benden rahatsız olmadan konuşun aranızda. Bu yolculuğu yapmak istiyor musunuz, istemiyor musunuz, kesin bir karar verin. Bir süre yalnız bırakacağım sizi.”</p>

    <p>Ama kadın o kadar kolay bırakmıyor beni. “Gitmeden son bir şey daha, kayıkçı,” diyor. “Söyleyin bize, döndüğünüzde bizi adaya götürmeye razı olmadan önce ikimizi sırayla, ayrı ayrı sorguya çekecek misiniz? Duyduğuma göre kayıkçılar adada birbirinden ayrılmadan yürümeye uygun nadir kişileri belirlemek için öyle yapıyorlarmış.”</p>

    <p>İkisi de bana bakıyor, akşam ışığı yüzlerine vurmuş, yaşlı adamın yüzüne şüphenin hâkim olduğunu görüyorum. Onunla değil, kadınla göz göze geliyorum.</p>

    <p>“Hanımefendiciğim,” diyorum, “hatırlattığınız için minnettarım. Âdetler gereği yapmak zorunda olduğum şeyi aceleden ihmal edebilirdim. Dediğiniz gibi yaparız, ama bu örnekte sırf âdet yerini bulsun diye olacak. Dediğim gibi, sizi gördüğüm ilk andan beri birbirinize olağandışı bir bağlılığınız olduğunu anlamıştım. Şimdi izninizi rica edeceğim dostlar, zamanım azalıyor. Dönüşümde kararınızı vermiş olursunuz.”</p>

    <p>Bunun üzerine yanlarından ayrıldım ve akşam vakti sahilde dalgaların gürültüsü artıp ayağımın altındaki çakıllar ıslak kuma dönüşünceye kadar yürüdüm. Ne zaman dönüp onlara baksam, her defasında biraz daha küçük olmakla birlikte aynı görüntüyle karşılaşıyordum: karısının karşısına çömelmiş ciddiyetle tartışan ak saçlı ihtiyar. Kadını pek göremiyordum; sırtını yasladığı kayanın arkasında kalıyor, sadece konuşurken inip kalkan eli açığa çıkıyordu. Birbirine bağlı bir karı kocaydılar, ama benim görevimi yerine getirmem gerekiyordu, küreğe, mağaraya doğru yoluma devam ettim.</p>

    <p>Kürek omzumda yanlarına döndüğümde, daha ihtiyar ağzını açmadan verdikleri karan gözlerinden anladım. “Bizi adaya götürmenizi rica ediyoruz kayıkçı,” dedi yaşlı adam.</p>

    <p>“Öyleyse bir an önce kayığa binelim, epey geciktim zaten,” diyorum ve aceleyle dalgalara doğru gider gibi yapıyorum. Ama sonra geri dönüp, “Durun bir dakika,” diyorum. “Önce şu saçma âdeti yerine getirelim. Beyefendiciğim, lütfen kalkıp bizden biraz uzaklaşın. İşitemeyeceğiniz mesafeye vardığınızda sevgili karınızla azıcık konuşacağım. Oturduğu yerden kıpırdaması gerekmiyor. Sonra siz bu sahilin neresindeyseniz sizin yanınıza geleceğim. İşimiz uzun sürmeyecek, buraya dönüp hanımefendiyi alarak kayığa götüreceğiz.”</p>

    <p>İhtiyar gözlerini bana dikmiş bakıyor, şimdi bir yanı bana güvenmek istiyor. Sonunda, “Pekâlâ kayıkçı,” diyor, “ben sahilde biraz gezineceğim.” Sonra karısına dönüyor: “Prensesim, birkaç dakika ayrı kalacağız sadece.”</p>

    <p>“Kaygılanacak bir şey yok Axl,” diyor karısı. “Ben çok daha iyiyim, bu iyi yürekli adamın sağlam ellerindeyim.”</p>

    <p>İhtiyar gidiyor, koyun doğusuna ve uçurumun koca gölgesine doğru ağır ağır yürüyor. Yolundaki kuşlar uçuşuyor, ama hemen ardından dönüp deniz yosunlarını, kayaları gagalıyorlar tekrar. İhtiyar hafifçe topallıyor, yenilginin eşiğindeymişçesine kamburu çıkmış, yine de içinde küçük bir ateş görüyorum hâlâ.</p>

    <p>Kadın karşımda oturuyor, başını yukarıya çevirmiş, yüzünde tatlı bir gülümseme. Ne soracağım?</p>

    <p>“Sorularımdan korkmayın hanımefendiciğim,” diyorum. Şu anda yakında uzun bir duvar olsun isterdim, onunla konuşurken yüzümü duvara çevirebilmek isterdim, ama akşam yelinden ve batan güneşin yüzüme vuran ışınlarından başka şey yok. Kocasının yaptığı gibi ben de karşısına çömeliyor, cüppemi dizlerime sıvıyorum.</p>

    <p>“Sorularınızdan korkmuyorum kayıkçı,” diyor o usulca. “Çünkü ona kalbimde beslediğim hisleri biliyorum. İstediğinizi sorun. Cevaplarım dürüst olacak, ama tek bir şeyi ispat edecek.”</p>

    <p>Bir iki soru soruyorum, her zaman sorduğum sorular, bu işi yeterince yapmadım mı? Ara sıra, ona cesaret vermek ve ilgilendiğimi göstermek için bir soru daha soruyorum. Ama gerek yok aslında, kadın serbestçe konuşuyor. Konuşmaya devam ediyor, gözleri bazen kapanıyor, sesi hep berrak, kararlı. Ben de görev icabı dikkatle dinliyorum, gözlerim koyun öte yanına, küçük kayaların arasında kaygıyla volta atan yorgun ihtiyara kaydığında bile.</p>

    <p>Sonra başka yerdeki görevimi hatırlayıp kadının anılarını bölüyor, “Teşekkür ederim hanımefendiciğim,” diyorum. “Şimdi vakit kaybetmeden sevgili kocanıza gideyim.”</p>

    <p>Artık bana güvenmeye başlamış olsa gerek, yoksa karısından bu kadar uzaklaşır mıydı? Ayak seslerimi duyup bir rüyadan uyanırcasına bana dönüyor. Akşamın ışıltısı üzerine vurmuş, yüzüne artık şüphenin değil, derin bir kederin hâkim olduğunu, gözlerindeki minik yaşları görüyorum.</p>

    <p>“Nasıl geçti beyim?” diye soruyor usulca.</p>

    <p>“Sevgili hanımınızı dinlemek bir zevkti,” diye cevap veriyorum, rüzgâr azdığı halde onun gibi yumuşak bir tonda. “Ama şimdi lafı uzatmayalım ki yola çıkabilelim dostum.”</p>

    <p>“İstediğinizi sorun beyim.”</p>

    <p>“Öyle imtihan sorusu gibi bir sorum yok dostum. Ama sevgili hanımınız az önce ikinizin bir pazardan yumurtalarla döndüğünüz bir günü hatırladı. Yumurtaları o bir sepette taşıyor, siz de yanında yürüyormuşsunuz, yol boyu yumurtalar kırılacak korkusuyla gözünüzü sepetten ayırmamışsınız. O günü mutlulukla hatırladı.”</p>

    <p>“Galiba ben de hatırlıyorum kayıkçı,” diyor ve gülümseyerek bakıyor bana. “Yumurtalar kırılacak diye korkuyordum, çünkü daha önce bir seferinde tökezlemiş, bir iki yumurtayı kırmıştı. Kısa bir yürüyüştü, ama o gün çok mutluyduk.”</p>

    <p>“O da öyle hatırlıyor,” diyorum. “Peki öyleyse, daha fazla vakit harcamayalım, çünkü bu mülakat sırf âdet yerini bulsun diyeydi. Gidip hanımefendiyi alalım ve kayığa taşıyalım.”</p>

    <p>Barınağa ve karısına doğru yürümeye başlıyorum, ama o ağır aksak yürüyor, beni de yavaşlatıyor.</p>

    <p>“Bu dalgalardan korkmayın dostum,” diyorum, bu yüzden kaygılandığını sanıp. “Haliç korunaklıdır, burasıyla ada arasında bir şey olmaz.”</p>

    <p>“Sizin değerlendirmenize kesinlikle güveniyorum kayıkçı.”</p>

    <p>“Dostum, aslında,” diyorum; bu yavaş yürüyüşü biraz daha sohbetle doldurmanın ne zararı olabilir? “Az önce, zamanımız olsaydı, size bir soru daha sorabilirdim. Madem şimdi böyle yan yana yürüyoruz, ne olduğunu söylemem sizi rahatsız eder mi?”</p>

    <p>“Hayır kayıkçı, katiyen.”</p>

    <p>“Şunu soracaktım: Birlikte geçirdiğiniz yıllardan size hâlâ özellikle acı veren bir hatıranız var mı? Buydu sadece soracağım.”</p>

    <p>“Bu konuştuklarımız da sorgulamaya dahil mi beyim?”</p>

    <p>“Yok canım,” diyorum. “O iş bitti, kapandı. Daha önce sevgili karınıza da aynı şeyi sordum, yani sırf merakımı gidermek içindi. Cevap vermeyebilirsiniz dostum, gücenmem. Bakın.” Yakınından geçtiğimiz bir kayayı işaret ediyorum. “Şunlar basit sülükayaklılar değil. Zamanımız olsaydı kayadan nasıl sökülüp pratik bir akşam yemeği yapılabileceğini gösterirdim size. Bunları ateşin üzerinde pişirdiğim çok olmuştur.”</p>

    <p>“Kayıkçı,” diyor ciddiyetle, adımları iyice yavaşlıyor. “İsterseniz sorunuza cevap vereyim. Karımın ne cevap verdiğinden emin olamam, çünkü bizim gibi bir karı kocanın bile konuşmadığı çok şey vardır. Ayrıca bugüne kadar bir dişi ejderhanın nefesi havayı kirletiyor, hem mutlu, hem karanlık hatıraları bizden çalıyordu. Ama ejderha öldürüldü, şimdiden birçok şey zihnimde açıklık kazanıyor. Özellikle acı veren bir hatıram var mı diye soruyorsunuz. Oğlumuzun hatırasından başka neyi söyleyebilirim kayıkçı? Onu son gördüğümüzde neredeyse yetişkin sayılırdı, ama yüzünde sakalı bitmeden terk etti bizi. Kavga etmiştik, yakındaki bir köye gitmişti aslında, birkaç gün sonra döneceğini sanıyordum.”</p>

    <p>“Karınız da aynı şeyi söyledi dostum,” diyorum. “Ayrıca oğlunuzun onun yüzünden gittiğini söyledi.”</p>

    <p>“İlk kısmıyla ilgili kendisini suçlasa da, devamında bana epey kabahat düşüyor. Evet, kısa bir süre bana sadakatsizlik etti. Onu bir başkasının kollarına itecek bir şey yapmış olabilirim kayıkçı. Yoksa söylemediğim ya da yapmadığım bir şey yüzünden miydi? Şimdi çok uzaklarda kaldı, yanımızdan uçup giden, gökyüzünde nokta kadar ufalan bir kuş gibi. Ama oğlumuz o sadakatsizliğin hıncına şahit oldu; üstelik tatlı sözlerle kandırılamayacak kadar büyük, kalplerimizin çeşitli tuhaflıklarını bilemeyecek kadar da küçüktü. Bir daha asla dönmeyeceğine yemin ederek gitti; karımla ben tekrar bir araya gelip mutlu olduğumuzda hâlâ bizden uzaktaydı.”</p>

    <p>“Bu kısmını karınız anlattı. Kısa bir süre sonra da, ülkeyi kasıp kavuran vebanın sevgili oğlunuzu alıp götürdüğü haberi gelmiş. Aynı salgında ben de annemle babamı kaybetmiştim dostum, iyi hatırlıyorum. Ama neden kendinizi suçluyorsunuz? Belki Tanrı’nın, belki şeytanın gönderdiği bir veba, ama sizin ne kabahatiniz olabilir?”</p>

    <p>“Mezarına gitmesini yasakladım karıma kayıkçı. Vicdansızlık ettim. Karım ikimiz birlikte gidelim istiyordu istirahatgâhına, ama ben yanaşmadım. Artık üstünden uzun yıllar geçti; daha birkaç gün oluyor, bulmak üzere yola düştük; bu arada dişi ejderhanın sisi ne aradığımızı açıkça hatırlamamızı da engelliyordu.”</p>

    <p>“Ya, demek öyle,” diyorum. “Karınızın utanıp açıklamadığı kısım bu. Demek mezarını ziyaret etmesine siz mâni oldunuz.”</p>

    <p>“Vicdansızlık ettim beyim. Bana bir iki ay boynuz giydiren küçük sadakatsizlikten çok daha büyük bir ihanet ayrıca.”</p>

    <p>“Beyim, oğlunuzun istirahatgâhına gidip matemini tutmaktan sadece karınızı değil, kendinizi de mahrum ederek ne kazanacağınızı düşünüyordunuz?”</p>

    <p>“Kazanmak mı? Kazanılacak bir şey yoktu kayıkçı. Aptallıktı, gururdu, o kadar. Ve bir erkeğin kalbinin derinliklerinde pusuya yatmış daha ne varsa. Belki cezalandırma arzusuydu beyim. Sözümle, davranışımla affettim, ama uzun yıllar boyunca yüreğimin küçük bir bölmesinde intikam arzusunu kilitli tuttum. Alçaklık ettim, kötülük ettim ona, oğlumuza da.”</p>

    <p>“Bunu itiraf ettiğiniz için teşekkür ederim dostum,” diyorum. “Belki böylesi daha iyi. Gerçi bu sohbetimiz katiyen görevimin parçası değil, şimdi birlikte vakit geçiren iki arkadaş sıfatıyla konuşuyoruz, ama itiraf edeyim ki daha önce zihnimde hafif bir huzursuzluk vardı, daha hikâyenin tamamını dinlememiş olduğum duygusunu taşıyordum. Şimdi sizi endişesiz bir memnuniyet içinde bindireceğim kayığıma. Ama söyler misiniz dostum, onca yıllık kararınızdan dönüp sonunda bu yolculuğa çıkmanızın sebebi neydi? Söylenen bir söz mü? Yoksa karşımızdaki denizle gökyüzü kadar bilinmez bir fikir değişikliği mi?”</p>

    <p>“Bunu ben de düşündüm kayıkçı. Öyle sanıyorum ki fikrimi değiştiren tek bir şey değildi; paylaştığımız yıllar yavaş yavaş yumuşattı kalbimi. Belki bundan ibaretti kayıkçı. Yavaş yavaş kapanan bir yara, ama kapandı sonunda. Henüz çok olmadı, bir sabah vakti, şafak beraberinde bu baharın ilk işaretlerini getirdiğinde, güneş odamızı aydınlattığı halde hâlâ uyuyan karımı seyrettim. Ve karanlığın son kırıntısının da içimden çıktığını anladım. Böylece düştük yola beyim; şimdi de karım bizden önce oğlumuzun bu adaya gittiğini hatırlıyor, demek ki mezarı adanın ormanlarında, belki tatlı kıyılarında. Kayıkçı, sizinle dürüstçe konuştum, umarım hakkımızda daha önce verdiğiniz hükümden şüpheye düşmezsiniz. Tahmin ederim ki bazıları bu sözlerimi duyduklarında sevgimizin kusurlu ve kırık olduğunu düşünecektir. Ama Tanrı yaşlı bir karı kocanın birbirlerine sevgisinin ağır aksak yürüyüşünü bilip kara gölgelerin de o bütünün bir parçası olduğunu anlayacaktır.”</p>

    <p>“Merak etmeyin dostum. Bana söyledikleriniz, yağmurda karınızla birlikte o bitkin atın üstünde çıkageldiğinizde gördüklerimin bir tekrarı sadece. Neyse beyim, konuşmamıza bir son verelim, kim bilir bir fırtına daha çıkacak mı yolumuza? Bir an önce karınızın yanına gidip kayığa taşıyalım onu.”</p>

    <p>Kayanın dibinde, memnun bir ifadeyle oturduğu yerde uyuyor, yanı başındaki ateşten dumanlar çıkıyor.</p>

    <p>“Bu sefer ben taşıyacağım onu kayıkçı,” diyor. “Gücümün yerine geldiğini hissediyorum.”</p>

    <p>Buna izin verebilir miyim? İşimi kolaylaştırmayacak. “Bu çakılların üstünde yürümek zor dostum,” diyorum. “Onu taşırken tökezleseniz ne olacak? Ben alışkınım zaten, kayığa taşınması gereken ilk o değil. Siz bizim yanı başımızda yürür, islediğiniz gibi konuşursunuz onunla. Onun yumurtaları taşıdığı, sizin de endişe içinde yanında yürüdüğünüz gün gibi olur.”</p>

    <p>Yüzüne yine korku yerleşiyor. Buna rağmen usulca cevap veriyor: “Pekâlâ kayıkçı. Dediğiniz gibi olsun.”</p>

    <p>Yanım sıra yürüyerek karısına cesaret verecek sözler söylüyor mırıl mırıl. Çok mu hızlı yürüyorum? Arkada kalmaya başladı çünkü; yaşlı kadını denize taşırken ihtiyarın eli telaşla sırtımdan yakalıyor. Ama burası oyalanılacak yer değil, suyun soğuk yüzeyinin altında saklanan iskeleyi ayaklarımın bulması gerek. Taşların üstüne basıyorum, şıpır şıpır dalgalar alçalıyor yine; kayığa biniyorum, kollarımda onu taşıdığım halde kayık hiç sallanmıyor neredeyse. Kıçtaki kilimlerim yağmurdan ıslanmış. Üstteki ıslak katları ayağımla kenara itip yavaşça yerleştiriyorum. Oturur konumda, başı küpeştenin hemen altında; sandığın içinde deniz rüzgârına karşı kuru battaniye arıyorum.</p>

    <p>Ben yaşlı kadını sararken ihtiyarın kayığa bindiğini fark ediyorum, adım attıkça kayık sallanıyor. “Dostum,” diyorum, “gördüğünüz gibi sular hareketlendi. Bu da küçük bir kayık. Bir seferde tek yolcu taşımaya cesaret edebilirim ancak.”</p>

    <p>Şimdi içindeki ateşi açıkça görüyorum, çünkü gözlerinden fışkırıyor. “Kayıkçı,” diyor, “adaya karımla birlikte, birbirimizden ayrılmadan gideceğimizin kesin olduğunu sanıyordum. Defalarca öyle söylemediniz mi, sorularınızın amacı bu muydu?”</p>

    <p>“Lütfen yanlış anlamayın dostum,” diyorum. “Ben sadece bu suları geçmekten bahsediyorum. Adada ikinizin bir arada yaşayıp hep yaptığınız gibi kol kola yürüyeceğiniz konusunda hiçbir şüphe yok. Oğlunuzun mezarı gölgelik bir yerdeyse adanın her yerinde yetişen kır çiçeklerinden serpebilirsiniz etrafına. Ormanlık yerlerde funda, hatta kadife çiçeği olur. Ama bugünkü yolculuk için kıyıda bir süre daha beklemenizi rica ediyorum. Hanımefendiyi karşı kıyıya rahat edeceği şekilde yerleştiririm; kayıkla çıktığımız yerin yakınında eski dostlar gibi birbirlerine bakan üç kadim kaya biliyorum. Hanımı o hem korunaklı hem deniz manzaralı noktada bırakıp hemen sizi almak üzere geri döneceğim. Ama şimdilik bizden ayrılıp kıyıda biraz daha bekleyin.”</p>

    <p>Batan güneşin kızıl ışıltısı vuruyor üzerine, yoksa bakışlarındaki ateş mi hâlâ? “Karım içinde oturdukça bu kayıktan aşağı inmeyeceğim beyim. Söz verdiğiniz gibi birlikte götürün bizi. Yoksa ben mi kürek çekeyim?”</p>

    <p>“Kürek benim elimde beyim, bu kayığa kaç kişinin binebileceğine karar vermek hâlâ benim görevim. Aramızda kurulan dostluğa rağmen aşağılık bir hileden mi korkuyorsunuz yoksa? Sizi almak üzere dönmeyeceğim diye mi korkuyorsunuz?”</p>

    <p>“Sizi hiçbir şeyle suçladığım yok beyim. Ama kayıkçılarla yaptıkları hakkında söylentiler çok. Üstünüze alınmayın lütfen, yalvarırım ikimizi birlikte götürün, daha fazla oyalanmayalım.”</p>

    <p>“Kayıkçı,” diyen sesi geliyor kadının, dönünce gözleri kapalı olmakla birlikte beni ararmışçasına havaya uzanan elini görüyorum. “Kayıkçı. Bizi biraz yalnız bırakın. Kocamla biraz yalnız konuşalım.”</p>

    <p>Kayığı onlara bırakmaya cesaret edebilir miyim? Ama kadın şu anda benden yana olsa gerek. Küreği elimden bırakmadan ihtiyarın yanından geçerek kayıktan iniyorum. Deniz dizime kadar çıkıp cüppemin eteğini ıslatıyor. Kayık güzelce bağlı, kürek bende. Ne zararı olabilir? Yine de çok uzaklaşmaya cesaret edemiyorum, yüzüm kıyıya dönük, bedenim taş gibi kıpırtısız olduğu halde yine mahremiyetlerine girdiğim hissine kapılıyorum. Dalgaların şıpırtısı seslerini bastıramıyor.</p>

    <p>“Yanımızdan ayrıldı mı Axl?”</p>

    <p>“Suyun içinde duruyor prensesim. Kayığından istemeye istemeye indi, fazla uzun zaman tanımayacaktır bize.”</p>

    <p>“Axl, kayıkçıyla kavga etmenin sırası değil. Bugün ona rastlamamız büyük şanstı. Bize bu kadar iyi gözle bakan bir kayıkçı.”</p>

    <p>“Ama onların sinsice hilelerini çok duyduk, öyle değil mi prensesim?”</p>

    <p>“Ben ona güveniyorum Axl. Sözünü tutacak.”</p>

    <p>“Nasıl bu kadar emin olabiliyorsun prensesim?”</p>

    <p>“Biliyorum Axl. İyi bir adam o, bizi yarı yolda bırakmayacak. Onun dediğini yap, karada kalıp dönmesini bekle. Çok geçmeden gelir seni de almaya. Öyle yapalım Axl, yoksa bize sunulan muafiyeti kaçıracağız diye korkuyorum. Adada birlikle olacağımıza dair söz aldık; bir ömür boyu sarmaş dolaş yaşamış kişilerin bile pek azma nasip olan bir ayrıcalık. Birkaç dakika beklememek uğruna böyle bir nimeti niye kaçıralım? Onunla kavga etme, bir dahaki sefere hödük gibi bir adamla karşılaşmayacağımız ne malum? Axl, lütfen iyi geçin onunla. Şu anda bile öfkelenip fikir değiştirmesinden korkuyorum. Axl, orada mısın?”</p>

    <p>“Hâlâ karşındayım prensesim. Yolumuza ayrı ayrı devam etmekten bahsediyor olabilir miyiz gerçekten?”</p>

    <p>“Bir iki dakikalığına kocam. Ne yapıyor şu anda?”</p>

    <p>“Hâlâ olduğu yerde kıpırdamadan duruyor, sadece uzun sırtıyla parlak kafasını gösteriyor bize. Prensesim, bu adama güvenebileceğimize gerçekten inanıyor musun?”</p>

    <p>“İnanıyorum Axl.”</p>

    <p>“Az önceki konuşmanız iyi geçti mi?”</p>

    <p>“İyi geçti kocam. Seninki de iyi geçmedi mi?”</p>

    <p>“İyi geçti herhalde prensesim.”</p>

    <p>Koyda güneş batışı. Arkamda sessizlik. Onlara dönmeye cesaret edebilir miyim?</p>

    <p>“Söylesene prensesim,” dediğini duyuyorum ihtiyarın. “Sisin dağıldığına memnun musun?”</p>

    <p>“Bu ülkeye dehşet saçabilir. Yine de bizim için tam zamanında dağılıyor.”</p>

    <p>“Merak ediyorum prensesim. Acaba sis hatıralarımızı bizden çalmasa sevgimiz yıllar içinde bu kadar güçlenebilir miydi? Belki eski yaraların kapanmasına sis izin verdi.”</p>

    <p>“Şu anda bunun ne önemi var Axl? Kayıkçıyla barış, götürsün bizi adaya. Madem önce birimizi, sonra ötekimizi götürecek, niye kavga edelim onunla? Ne diyorsun Axl?”</p>

    <p>“Pekâlâ prensesim. Dediğini yapacağım.”</p>

    <p>“Hadi öyleyse kıyıya dön.”</p>

    <p>“Döneceğim prensesim.”</p>

    <p>“Öyleyse niye hâlâ oyalanıyorsun kocam? Kayıkçılar asla sabırsızlanmaz mı sanıyorsun?”</p>

    <p>“Pekâlâ prensesim. Ama bir kez daha sarılayım sana.”</p>

    <p>Yaşlı kadını bebek gibi kundakladığım halde sarılıyorlar mı birbirlerine? İhtiyarın diz çöküp kayığın içinde tuhaf bir şekle girmesi gerektiği halde? Sarılıyorlar herhalde, sessizlik sürdükçe dönmeye cesaret edemem. Kucağımdaki küreğin gölgesi düşüyor mu dalgalı sulara? Ne kadar sürecek daha? Sonunda seslerini duyuyorum.</p>

    <p>“Adada konuşmaya devam ederiz prensesim,” diyor ihtiyar.</p>

    <p>“Ederiz Axl. Sis dağıldıktan sonra konuşacak çok şeyimiz olacak. Kayıkçı hâlâ suda mı bekliyor?”</p>

    <p>“Evet prensesim. Ben şimdi gidip barışayım onunla.”</p>

    <p>“Elveda öyleyse Axl.”</p>

    <p>“Elveda biricik aşkım.”</p>

    <p>İhtiyarın suyun içinde bana doğru geldiğini duyuyorum. Benimle konuşmaya niyeti var mı? Barışmaktan söz etti. Ama döndüğümde bana bakmıyor, gözleri karada, koya vuran batan güneşte. Ben de onunla göz göze gelmeye çalışmıyorum. Yanımdan geçiyor, dönüp arkasına bakmıyor. Beni kıyıda bekle dostum, diyorum usulca, ama o duymuyor ve suyun içinde yürümeye devam ediyor.</p>
  </div>
</body>
</html>
