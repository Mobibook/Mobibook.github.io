<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Üçüncü Bölüm</h2>

    <p>Uzaktan ve belirli bir yükseklikten baktığınızda, Sakson köyünü Axl’la Beatrice’in kovanına kıyasla “köy”e daha çok benzetebilirdiniz. Bir kere –belki Saksonların klostrofobisi daha belirgin olduğundan– yamaç oyukları falan yoktu. Axl’la Beatrice’in o akşam yaptığı gibi derin vadiden aşağı iniyorsanız, aşağıda kabaca iç içe iki halka düzeninde kırk kadar müstakil ev görürdünüz. Evlerin arasındaki boyut ve konfor farkını göremeyecek kadar uzakta olsanız da, saz damları seçebilir, birçok evin, sizlerin ya da anne babanızın doğup büyüdüğü evlerden pek de farklı olmayan “yuvarlakev”ler olduğunu fark edebilirdiniz. Saksonlar açık hava uğruna güvenlikten biraz feragat etmeye razı olmakla birlikte, bunu telafi etmeye de özen göstermişlerdi: Köyün tamamının etrafı, uçları dev kalemler gibi sivriltilip birbirine bağlanmış ağaç kütüklerinden yüksek bir çitle çevriliydi. Çitin en alçak yeri bir adam boyunun iki katıydı; çite tırmanmaktan iyice caydırıcı olsun diye de dışına çepeçevre derin hendekler kazılmıştı.</p>

    <p>Axl’la Beatrice tepeden aşağı inerlerken soluklanmak için durduklarında aşağılarında gördükleri manzara bu olsa gerekti. Güneş vadinin öbür yanında batıyordu; gözleri daha keskin olan Beatrice yine Axl’dan bir iki adım ileride, beline gelen otlarla karahindibaların arasında öne doğru uzanıp baktı.</p>

    <p>“Kapının önünde dört, hayır, beş muhafız görüyorum,” dedi. “Yanılmıyorsam ellerinde mızrak var. Buraya kadınlarla son geldiğimde kapıda tek muhafızla iki köpek vardı sadece.”</p>

    <p>“Burada bizi iyi karşılayacaklarından emin misin prensesim?”</p>

    <p>“Merak etme Axl, beni tanıyorlar artık. Ayrıca buranın pirlerinden biri Briton; kendi kanlarından olmadığı halde herkes onu bilge bir önder olarak görür. Bu gece bir çatı altında güvende olmamızı o sağlar. Yine de bir şeyler olmuş belli ki Axl, tedirginim. Bak şimdi eli mızraklı bir adam daha geldi, yanında da vahşi köpekler var.”</p>

    <p>“Saksonların işlerine akıl sır ermez ki,” dedi Axl. “Bu gece başka bir yerde konaklasak daha iyi olur belki.”</p>

    <p>“Karanlığın çökmesine az kaldı Axl, o mızrakların hedefi de biz değiliz. Ayrıca bu köyde ziyaret etmek istediğim bir kadın da var, ilaçları bizim köydeki herkesten daha iyi bilen biri.”</p>

    <p>Axl onun bir şeyler daha söylemesini bekledi; Beatrice kısık gözlerle ileri doğru bakmaya devam edince sordu: “Sen niye ilaç peşindesin prensesim?”</p>

    <p>“Ara sıra bir rahatsızlığım oluyor. Bu kadın onu yatıştıracak bir ilaç biliyordur belki.”</p>

    <p>“Nasıl bir rahatsızlık prensesim? Nerende hissediyorsun?”</p>

    <p>“Önemli bir şey değil. Burada konaklamamız gerektiği için aklıma geldi sadece.”</p>

    <p>“Ama nerende prensesim bu ağrı?”</p>

    <p>“Ha...” Beatrice Axl’a dönmeden elini böğrüne, kaburgalarının altına götürdü, sonra güldü. “Lafını etmeye değecek bir şey değil. Gördüğün gibi bugün yürüyüşümü yavaşlatmadı.”</p>

    <p>“Hem de hiç yavaşlatmadı prensesim, durup dinlenelim diye ben yalvarmak zorunda kaldım.”</p>

    <p>“Ben de onu diyorum Axl. Yani merak edilecek bir şey değil.”</p>

    <p>“Seni hiç yavaşlatmadı. Hatta sen yarı yaşındaki kadınlar kadar güçlüsün prensesim. Yine de burada ağrını giderebilecek biri varsa, ona görünmenin ne zararı var?”</p>

    <p>“Ben de onu diyordum işte Axl. İlaçla takas etmek için biraz teneke getirdim yanımda.”</p>

    <p>“Hafif de olsa sancı çekmeyi kim ister? Hepimiz çekiyoruz, mümkün olsa hepimiz kurtulmak isteriz. Kadın buradaysa, muhafızlar da geçmemize izin verirse gidelim ona elbette.”</p>

    <p>Hendeğin üzerindeki köprüyü geçerlerken hava kararmak üzereydi, kapının iki yanında meşaleler yakılmıştı. Muhafızlar iri yarı, güçlü kuvvetliydiler ama Axl’la Beatrice yaklaşırken paniğe kapıldılar.</p>

    <p>“Axl, sen bekle,” dedi Beatrice usulca. “Ben tek başıma gidip konuşayım onlarla.”</p>

    <p>“Mızraklarına yaklaşma prensesim. Köpekler sakin görünüyor, ama Saksonlar korkudan ahmaklaşmış gibi.”</p>

    <p>“Axl, yaşına rağmen senden korktularsa eğer, ne kadar yanıldıklarını gösteririm onlara.”</p>

    <p>Beatrice güvenli adımlarla muhafızlara doğru yürüdü. Adamlar Beatrice’in etrafına toplandılar, o konuşurken ara sıra şüpheyle Axl’a bakıyorlardı. Sonra aralarından biri Sakson dilinde Axl’a seslenip meşalelere yaklaşmasını söyledi; herhalde kılık değiştirmiş bir genç olmadığını görebilmek için. Adamlar Beatrice’le biraz daha konuştuktan sonra geçmelerine izin verdiler.</p>

    <p>Uzaktan iki düzenli halka halinde dizilmiş gibi görünen evlerin, şimdi aralarındaki dar toprak yollarda yürürlerken böylesine karmakarışık bir labirente dönüşmesi Axl’ı şaşırttı. Evet, ışık giderek azalmıştı, yine de Beatrice’i izlerken Axl ne bir mantık, ne bir düzen bulabiliyordu burada. Hiç beklemedikleri bir anda karşılarına bir bina çıkıp yolu kesiyor, hangisine gireceklerini şaşırdıkları ara sokaklara dalmaya zorluyordu onları. Ayrıca ana yollardakinden de temkinli yürümek zorundaydılar; az önceki fırtınada oluşan çukurlar, su birikintileri bir yana, belli ki Saksonlar yolun ortasında rastgele eşyalar, hatta moloz bırakmayı normal buluyordu, Axl’ı en çok rahatsız eden şeyse, yürüdükçe kâh artıp kâh azalan ama asla kaybolmayan kokuydu. O devirde yaşayan herkes gibi Axl da insan ve hayvan dışkısının kokusuna alışıktı, ama bu çok daha rahatsız edici bir kokuydu. Çok geçmeden Axl kokunun kaynağını buldu: Köyün her yanında insanlar evlerin önüne, sokak kenarlarına çeşitli tanrılarına adak olarak çürüyen et yığınları bırakmışlardı. Bir ara iyice keskin bir kokuyla irkilip etrafına bakınca, bir kulübenin saçağından sarkıtılmış siyah bir nesne gördü; üzerine konmuş sinek ordusu havalanınca nesnenin şekli gözlerinin önünde değişiverdi. Hemen ardından bir grup çocuğun kulaklarından çeke çeke götürdüğü bir domuza rastladılar; sonra da başıboş köpeklere, ineklere, eşeklere. Karşılaştıkları az sayıda insan ya sessizce gözlerini dikip onlara bakıyor ya da hızla bir kapının ya da kepengin ardına girip gözden kayboluyordu.</p>

    <p>“Bu gece burada bir tuhaflık var,” diye fısıldadı Beatrice yürümeye devam ederlerken. “Genellikle insanlar evlerinin önünde otururlar, bazen toplanıp halka olur, gülüşüp konuşurlar. Çocuklar çoktan peşimize düşmüş olurdu, bin bir soru sorar, alay mı etseler, dost mu olsalar bilemezlerdi. Her tarafta tekinsiz bir sessizlik var, tedirgin oluyorum.”</p>

    <p>“Prensesim, kaybolduk mu, yoksa konaklayacağımız yere giden yolda mıyız hâlâ?”</p>

    <p>“Ben önce ilaçlar için şu kadına gideriz diye düşünmüştüm. Ama bu durumda başımıza bela almayıp doğrudan eski uzuneve gitsek daha iyi olur belki.”</p>

    <p>“İlaççı kadının evi uzakta mı?”</p>

    <p>“Hatırladığım kadarıyla çok yaklaştık.”</p>

    <p>“Öyleyse bakalım evde mi. Sancın önemsiz bir şey olsa da, ki öyle olduğunu biliyoruz, kurtulabileceksen çekmenin âlemi yok.”</p>

    <p>“Sabaha kadar bekleyebilir Axl. Lafı açılmayınca fark etmiyorum bile.”</p>

    <p>“Öyle de olsa prensesim, madem buraya kadar geldik, gidip şu bilge kadını görelim.”</p>

    <p>“Sen ille gitmek istiyorsan gidelim Axl. Ama bana kalsa sabaha bırakırım ya da buraya bir dahaki gelişime.”</p>

    <p>Konuşa konuşa bir köşeyi dönüp köy meydanı gibi görünen bir yere çıktılar. Tam ortada koca bir ateş yanıyor, etrafına toplanmış büyük kalabalığı aydınlatıyordu. Her yaştan Sakson vardı, ana babalarının kucağında bebekler bile; Axl’ın aklından ilk geçen, bir putperest ayininin ortasına düştükleri oldu. Ama durup karşılarındaki sahneyi inceleyince, kalabalığın dikkatinin belirli bir noktada toplanmamış olduğunu gördü. İnsanların çehreleri ciddi, hatta belki korku içindeydi. Alçak sesle yapılan konuşmalar havada toplu halde, endişeli bir mırıltı olarak geziyordu. Bir köpek Axl’la Beatrice’e havlayınca derhal gölgelerin arasındaki karaltılar tarafından kovuldu. Kalabalığın içinde yabancıları fark edenler boş boş baktıktan sonra kafalarını çeviriyorlardı.</p>

    <p>“Kim bilir neden ötürü endişeliler, Axl,” dedi Beatrice. “Yürüyüp gidelim diyeceğim ama ilaççı kadının evi yakında bir yerde. Bakalım bulabilecek miyim.”</p>

    <p>Sağ taraflarındaki bir sıra kulübeye doğru yürürlerken gölgelerin arasında çok daha fazla insanın sessizce ateşin etrafındaki kalabalığı izlediğini gördüler. Beatrice durup aralarından biriyle, kendi evinin kapısında duran bir kadınla konuştu; Axl bir süre sonra bunun ilaççı kadının ta kendisi olduğunu anladı. Karanlıkta kadını iyi seçemiyordu, ama uzun boylu, dik bir kadın olduğunu gördü; orta yaşlarda olsa gerekti, omuzlarıyla kollarını bir şalla örtmüştü. Beatrice’le ikisi kâh kalabalığa kâh Axl’a göz atarak, alçak sesle konuşmaya devam ediyorlardı. Sonunda kadın kulübeye girmeleri için işaret etti, ama Beatrice Axl’ın yanına gelip alçak sesle, “İzin ver onunla yalnız konuşayım Axl,” dedi. “Yardım et şu bohçayı indireyim sırtımdan, sonra da burada, dışarıda bekle beni.”</p>

    <p>“Bu Sakson dilini pek anlamasam da seninle gelemez miyim prensesim?”</p>

    <p>“Bunlar kadın meseleleri kocam. Bırak yalnız konuşayım onunla, yaşlı vücudumu dikkatlice inceleyeceğini söylüyor.”</p>

    <p>“Affedersin prensesim, düşünemedim. Ver bohçanı bana, ben istediğin kadar beklerim burada.”</p>

    <p>İki kadın içeriye girdikten sonra Axl özellikle omuzlarında ve bacaklarında müthiş bir yorgunluk hissetti. Kendi bohçasını da indirip arkasındaki ot bürümüş duvara yaslandı ve kalabalığa baktı. Huzursuzluk giderek artıyordu; insanlar etrafındaki karanlıktan çıkıp kararlı adımlarla yürüyerek kalabalığa katılıyor, kimileri ateşin başından hızla uzaklaşıp bir dakika sonra tekrar aynı yere dönüyorlardı. Alevler bazı çehreleri keskin biçimde aydınlatıp bazılarını da gölgelere gömüyordu, ama Axl bir süre sonra şu sonuca vardı: Bu insanların hepsi, ateşin sol tarafındaki ahşap binadan birinin ya da bir şeyin çıkmasını az çok kaygıyla bekliyordu. Muhtemelen Saksonların toplanma yeri olan bu yapının içinde yanan ayrı bir ateş olsa gerekti; çünkü pencereler bir kararıyor, bir aydınlanıyordu.</p>

    <p>Axl sırtı duvara dayalı, Beatrice’le ilaççı kadının arka taraftan gelen boğuk seslerini dinleyerek uyuklamak üzereyken, kalabalık hafif ve toplu bir homurtuyla dalga dalga kıpırdandı. Ahşap binadan birtakım adamlar çıkmış ateşe doğru yürüyorlardı. Kalabalık onlara yol açıp bir duyuru yapılmasını beklermiş gibi sessizleşti; ama hiçbir duyuru yapılmayınca çok geçmeden insanlar yeni gelenlerin etrafına toplandı, sesler tekrar yükseldi. Axl neredeyse herkesin gözlerini binadan son çıkan adama diktiğini fark etti. Olsa olsa otuz yaşındaydı, ama doğuştan otoriter bir havası vardı. Bir çiftçi kadar sade giyimli olduğu halde köydeki kimseye benzemiyordu. Farklılığı sadece harmanisini bir omzunun üstünden savurup kemerini ve kılıcının kabzasını açıkta bırakmış olmasından kaynaklanmıyordu. Saçlarının öteki köylülerinkinden uzun olması da değildi –saçları neredeyse omuzlarına değiyordu, gözlerini kapamasın diye bir kısmını kayışla bağlamıştı. Aslında Axl’ın aklından geçen, adamın saçlarını <em>çarpışma sırasında</em> görüşünü engellemesin diye bağlamış olduğuydu. Bu düşünce gayet doğal biçimde geçmişti aklından; düşününce şaşırdı, çünkü bu durum ona tanıdık geliyordu. Ayrıca yabancı kararlı adımlarla kalabalığın ortasına yürürken elini kılıcın kabzasına götürdüğünde, Axl böyle bir hareketin yaratabileceği, rahatlama, heyecan ve korkudan oluşan o tuhaf duyguyu nedense elle tutulur biçimde hissetmişti. Bu ilginç duygulara daha sonra dönerim diye düşünüp zihnini temizledi ve karşısında olup bitenlere odaklandı.</p>

    <p>Adamı etrafındakilerden ayıran şey hali tavrı, hareket ediş tarzı, duruşuydu. “Sıradan bir Sakson’muş gibi dursa da bu adam bir <em>savaşçı,</em>” diye düşündü Axl. “Belki islediğinde büyük bir yıkıma yol açabilecek bir savaşçı.”</p>

    <p>Ahşap binadan çıkmış olan öteki adamlardan ikisi gergin biçimde onu izliyor, savaşçı kalabalığın içlerine her sokulduğunda ikisi de anne babasını kaybetmekten korkan çocuklar gibi ona yakın durmaya çalışıyordu. İkisi de gençti ve ikisi de kılıç kuşanmıştı, ayrıca ikisinin de birer elinde mızrak vardı, ama bu silahlara hiç alışık olmadıkları belliydi. Üstelik korkudan kaskatı kesilmişlerdi, hemşerilerinin, öteki köylülerin onları yüreklendirmek için yaptıkları tezahürata tepki veremeyecek haldeydiler. İnsanlar sırtlarını sıvazlayıp omuzlarını sıkarken, onlar telaşla sağa sola bakıyorlardı.</p>

    <p>“Uzun saçlı adam buraya bizden bir iki saat önce gelmiş bir yabancı,” dedi Beatrice’in sesi, kulağının dibinde. “Sakson, ama uzak bir memleketten. Dediğine göre doğudaki bataklıklar ülkesinden geliyormuş, son zamanlarda deniz akıncılarıyla savaşıyormuş.”</p>

    <p>Axl kadın seslerinin giderek belirginleştiğinin bir süredir farkındaydı; dönünce Beatrice’le ev sahibesinin hemen arkasındaki kapının eşiğinde durduklarını gördü. İlaççı kadın alçak sesle Sakson dilinde uzunca bir şeyler söyledi, ardından Beatrice Axl’ın kulağına eğildi:</p>

    <p>“Bugün erken saatte köylülerden biri nefes nefese, omzu yaralı halde dönmüş köye; zar zor sakinleştirdiklerinde, ağabeyi ve on iki yaşındaki yeğeniyle birlikte ırmakta her zamanki yerlerinde balık tutarlarken iki yamyam devin saldırısına uğradıklarını söylemiş. Ama yaralı adamın dediğine göre bunlar sıradan dev değilmiş. Canavar kılıklı, onun gördüğü bütün devlerden daha hızlı ve daha kurnazca hareket edebilen yamyam devlermiş. İfritler –köylüler onlara bu adı vermiş– ağabeyini oracıkta öldürüp oğlanı da canlı ve çırpınır halde kaçırmışlar. Yaralı adamı ırmak yolunda uzun süre kovalamışlar; pis kokulu homurtuları giderek daha yakınında duyuyormuş, ama sonunda yakalanmamayı başarmış. İşte bak, şu adam olsa gerek Axl, kolu askıda, yabancıyla konuşuyor. Yaralanmış olduğu halde yeğeni için endişelendiğinden, bu köyün en kuvvetli erkeklerini toplayıp oraya götürmüş; kıyıya yakın bir yerde yakılmış bir kamp ateşinin dumanını görmüşler; silahları ellerinde sessizce ateşe doğru yanaşırlarken çalılar açılmış, meğer bu iki ifrit tuzak kurmuşlar. İlaççı kadın daha adamlar canlarını kurtarmak için kaçmaya yeltenemeden üçünün öldürüldüğünü söylüyor; öbürlerinde bir yara bere görünmüyormuş, ama çoğu şu anda yataklarında tir tir titreyerek kendi kendilerine bir şeyler mırıldanıyorlarmış; o kadar sarsılmışlar ki, dışarı çıkıp da on iki güçlü adamın güpegündüz yapamadığını şu anda, karanlık bastırır, sis çökerken yapmaya gönüllü bu cesur adamlara bir iyi dilekte bulunamamışlar.”</p>

    <p>“Oğlanın hayatta olup olmadığını biliyorlar mı?”</p>

    <p>“Hiçbir şey bildikleri yok, buna rağmen ırmağa gidiyorlar. İlk giden grup panik içinde dönünce, pirler çok ısrar etmiş, ama ikinci bir sefere katılacak kadar cesur tek kişi çıkmamış aralarında. Sonra, tesadüf bu ya, bu yabancı gelmiş köye, atının ayağı incinmiş, gece konaklayacak yer arıyormuş. Bugüne kadar oğlanın da, ailesinin de adını bile duymamış olduğu halde köylülere yardım etmeye gönüllü olduğunu söylemiş. Yanındakiler de oğlanın amcaları, görünüşlerine bakılırsa savaşçıya yardım etmekten çok ayak bağı olacak gibiler bence. Baksana Axl, korkudan bayılmak üzereler.”</p>

    <p>“Görüyorum gerçekten prensesim. Ama yine de cesur adamlar, bu kadar korktukları halde gidiyorlar. Bu köyün misafirperverliğine sığınmak için yanlış geceyi seçmişiz. Şimdiden ağlayanlar var, sabaha çıkıncaya kadar daha çok ağlayan olabilir.”</p>

    <p>İlaççı kadın Axl’ın söylediklerinden bir şeyler anlamış gibiydi, çünkü kendi dilinde tekrar bir şeyler söyledi. Beatrice, “Şimdi doğrudan eski uzuneve gitmemizi söylüyor,” dedi, “sabaha kadar da ortalıkta görünmeyin diyor. Köyde dolaşırsak böyle bir gecede nasıl karşılanacağımız belli olmazmış.”</p>

    <p>“Ben de aynen öyle düşündüm prensesim. Madem öyle, yolu hatırlıyorsan eğer, bu hanımefendinin tavsiyesine uyalım.”</p>

    <p>Ama tam o anda kalabalıktan bir ses yükseldi, ardından ses tezahürata dönüştü, kalabalık şekil değiştirmek ister gibi tekrar dalga dalga kıpırdandı. Sonra, ortasına yakın bir yerde duran savaşçı ve iki yoldaşıyla birlikte harekete geçti. Alçak sesle ilahi gibi bir şarkı başladı, çok geçmeden gölgelerin arasındaki seyirciler de –ilaççı kadın da dahil olmak üzere– şarkıya katıldı. Alay onlara doğru ilerliyordu, ateşin ışığı geride kalmıştı, ama meşale taşıyanlar çoktu; Axl bu sayede kimi korku, kimi heyecan içindeki çehreleri görebiliyordu. Savaşçının zaman zaman bir meşalenin ışığıyla aydınlanan yüzü sakindi, sağa sola bakarak tezahürata karşılık veriyordu; eli yine kılıcının kabzasındaydı. Axl’la Beatrice’in önünden geçtiler, iki sıra kulübenin arasından yola devam edip gözden kayboldular, ama hafifleyen şarkı bir süre daha işitildi.</p>

    <p>Axl’la Beatrice, belki ortalığa hâkim olan hava gözlerini korkuttuğu için bir süre yerlerinden kıpırdamadılar. Sonra Beatrice uzuneve hangi yoldan gitmenin iyi olacağı konusunda ilaççı kadına sorular sordu; Axl’a sanki iki kadın az sonra bambaşka bir yere nasıl gidileceğini tartışıyorlarmış gibi geldi; çünkü köyün üzerindeki tepelerin yönünde, uzakta bir yerleri gösteriyorlardı parmaklarıyla.</p>

    <p>Ancak köy sessizliğe gömülünce konaklayacakları yere doğru yola çıktılar. Karanlıkta yol bulmak iyice zordu; bazı köşe başlarında yanan meşalelerin gölgeleri insanın kafasını daha beter karıştırıyordu. Kalabalığın yürüdüğü yönün tersine doğru ilerliyorlardı, önlerinden geçtikleri evlerin hepsi karanlıktı, hiçbirinde hayat belirtisi yoktu.</p>

    <p>“Yavaş yürü prensesim,” dedi Axl alçak sesle. “İkimizden biri burada tökezleyip bir yerini incitecek olsa yardıma gelecek tek bir kul olduğunu sanmıyorum.”</p>

    <p>“Axl, galiba yine yolumuzu kaybettik. Son döndüğümüz köşeye geri gidelim, bu sefer kesin bulacağım.”</p>

    <p>Bir süre sonra yol düzleşti; tepeden gördükleri çevre çitinin yanı başında yürür buldular kendilerini. Çitin üzerlerinde yükselen sivriltilmiş direkleri gece göğünden de karaydı; yürürken Axl yukarıda bir yerlerden mırıltılar işitiyordu. Sonra artık yalnız olmadıklarını gördü; ta tepede, surlar boyunca belirli aralıklarla, sonradan insan olduğunu anladığı şekiller yerleşmişti; çitin üzerinden ötedeki karanlık kırları gözlüyorlardı. Bu gördüğünü Beatrice’le konuşmaya fırsat bulamadan arkalarından yaklaşan ayak seslerini işittiler. Adımlarını hızlandırdılar, ama bu sefer de yakında hareket eden bir meşale ve hızla sallanan gölgeler gördüler. Axl önce ters yönde yürüyen bir grup köylüye rastladıklarını sandı, ama sonra etraflarının tamamen çevrilmiş olduğunu gördü. Dört bir yanda çeşitli yaş ve cüssede, kimileri mızraklı, kimileri çapa, tırpan ve benzeri aletler taşıyan Sakson erkekleri itişip kakışıyordu. Birçok kişi birden onlara seslendi, başkaları da gelmekteydi. Axl yüzlerine yaklaştırılan meşalelerin sıcaklığını hissediyordu; Beatrice’i kendine çekip grubun liderini bulmaya çalışarak bakındı, ama öyle birini göremedi. Üstelik bu yüzlerin hepsinde panik vardı; dikkatsiz en ufak bir hareketin felakete yol açabileceğini anladı. Beatrice’i iyice kendine çekti, titreyen eliyle bıçağını havaya kaldırmış, gözleri deli deli bakan bir delikanlıdan uzaklaştırdı ve hafızasında Sakson dilinde birkaç kelime bulmaya çalıştı. Hatırlayamayınca azılı bir atı sakinleştirmek istermiş gibi yatıştırıcı sesler çıkarmakla yetindi.</p>

    <p>“Kes şunu Axl,” diye fısıldadı Beatrice. “Onlara ninni söylemenden hoşlanmayacaklardır.” Beatrice Sakson dilinde adamlardan biriyle, sonra bir başkasıyla konuştu, ama genel havada bir değişiklik olmadı. Yüksek sesle bağrışmalar, tartışmalar başlamıştı; bir köpek ipini çekiştire çekiştire sıraları yararak onlara hırladı.</p>

    <p>Sonra etraflarındaki gergin karaltıların hepsi bir anda gevşeyiverdi sanki. Bütün sesler kesildi; bir tek, öfkeyle haykıran, diğerlerinden daha uzakta bir ses kaldı geriye. Ses giderek yaklaştı, kalabalık yol açtı ve tıknaz, çarpık çurpuk bir adam, kalın bir asadan destek alarak, ayaklarını sürüye sürüye ışık havuzuna girdi.</p>

    <p>Sırtı görece dik sayılırdı ama oldukça yaşlıydı; boynu ve başı omuzlarının üzerinde çok garip bir açıda yükseliyordu. Buna rağmen herkes onun otoritesine boyun eğiyordu –köpek de havlamayı kesip gölgelerin arasında gözden kayboldu. Sakson dilini pek az bilmesine rağmen, Axl çarpık çurpuk adamın köylülere sırf yabancılara yaptıkları muameleden ötürü öfkelenmediğini anladı; nöbet yerlerini terk ettikleri için azarlıyordu onları; meşalelerin ışığında görülen çehreler şaşkın olmakla birlikte mahzunlaştı. Sonra, pirin sesi öfkenin doruğuna ulaştığında, adamlar yavaş yavaş bir şeyleri hatırlamışçasına, birer birer tekrar gecenin karanlığında gözden kayboldular. Ama geriye tek bir kişi kalmamasına, adamlar merdivenlerden tırmanıp uzaklaşmalarına rağmen, çarpık çurpuk adam peşlerinden hakaretler savurmaya devam etti.</p>

    <p>Sonunda Axl’la Beatrice’e dönüp kendi dillerinde konuştu onlarla, konuşması aksansızdı: “Nasıl oluyor da bunu bile unutabiliyorlar; üstelik hiçbirinin cesaret edemediği şeyi yapmak üzere yabancının iki soydaşlarını da yanına alıp gidişini daha demin görmüşken? Hafızalarını bu kadar zayıflatan şey utanç mı yoksa sadece korku mu?”</p>

    <p>“Gerçekten de korkuyorlar Ivor,” dedi Beatrice. “Şu anda yanlarına bir örümcek düşse birbirlerine girerler. Bizi karşılamaya gönderdiğiniz ekibe bakın.”</p>

    <p>“Kusura bakmayın Beatrice Hanım. Siz de beyim. Genellikle böyle karşılamazlar insanı burada, ama gördüğünüz gibi korkunun hâkim olduğu bir geceye denk geldiniz.”</p>

    <p>“Eski uzuneve giderken yolumuzu kaybettik Ivor,” dedi Beatrice. “Bize yolu gösteriverirseniz çok minnettar oluruz. Hele bu karşılamadan sonra, kocamla ben bir an önce başımızı bir çatının altına sokup dinlenmek istiyoruz.”</p>

    <p>“Dostlarım, size uzunevde misafirperverlik göreceğinizi söylemek isterdim, ama böyle bir gecede komşularımın neye kalkışacakları belli olmaz. Karı koca geceyi benim çatımın altında geçirmeye razı olursanız içim daha rahat eder, orada başınıza bir iş gelmeyeceğinden emin olurum.”</p>

    <p>“Bu nazik teklifinizi seve seve kabul ederiz beyim,” diye atıldı Axl. “Karımın da, benim de dinlenmeye çok ihtiyacımız var.”</p>

    <p>“Öyleyse düşün peşime dostlar. Arkada kalmayın, eve varıncaya kadar da sesinizi yükseltmeyin.”</p>

    <p>Karanlıkta Ivor’u izleyerek, ötekilere benzemekle birlikte onlardan daha büyük olan ve ayrı duran bir eve vardılar. Alçak kemerden içeriye girdiklerinde, Axl’ın göğsünü sıkıştırsa da sıcaklık ve yuva duygusu veren kesif bir odun dumanı onları karşıladı. Ateş odanın ortasında için için yanıyordu; etrafında dokuma kilimler, hayvan postları ve meşeyle dişbudaktan yapılmış mobilyalar vardı. Axl bohçalarından battaniye çıkarırken Beatrice minnetle bir sallanan koltuğa çöktü. Ama Ivor yüzünde endişeli bir ifadeyle eşikte durmaya devam ediyordu.</p>

    <p>Ivor, “Az önce maruz kaldığınız muameleyi düşündükçe utanıyorum, tüylerim ürperiyor,” dedi.</p>

    <p>“Rica ederim, üzerinde durmayalım beyim,” dedi Axl. “Bize layık olamayacağımız bir nezaket gösterdiniz. Ayrıca bu akşam o cesur adamların tehlikeli bir sefere çıkışını gördük. Dolayısıyla köye hâkim olan korkuyu gayet iyi anlıyoruz, bazılarının sersemce davranmaları şaşırtıcı sayılmaz.”</p>

    <p>“Siz yabancılar dertlerimizi gayet iyi hatırlıyorsunuz da, bu sersemler nasıl şimdiden unutuyor? Bir çocuğun bile anlayacağı şekilde söylendi kendilerine: Ne olursa olsun çitteki nöbet yerlerinizi katiyen terk etmeyin, bütün köyün güvenliği buna bağlı, ayrıca kahramanlarımız peşlerinde canavarlarla kapıda boy gösterirse onlara yardım etmek gerekecek, dendi. Onlar tutup ne yaptı? Yoldan geçen iki yabancı gördüler, verilen emirleri, sebeplerini tamamen unutup kudurmuş kurtlar gibi üzerinize çullandılar. Böyle garip unutkanlıklar burada bu kadar sık görülmese ben kendi aklımdan şüphe ederdim.”</p>

    <p>“Bizim memleketle de durum aynı beyim,” dedi Axl. “Karımla ben komşularımız arasında buna benzer unutkanlıklara birçok kez şahit olduk.”</p>

    <p>“Bu söylediğiniz çok ilginç beyim. Ben bunun sadece bizim memlekette yayılan bir salgın olmasından korkuyordum. Acaba yaşlı olduğum ya da burada Saksonların arasında yaşayan bir Briton olduğum için mi çoğu kez başkalarının unuttuğu olaylar benim hafızamdan çıkmıyor?”</p>

    <p>“Biz de aynı durumdayız beyim. Biz de sisten –karımla ben bu adı veriyoruz ona– epeyce mustaribiz, ama gençler kadar değil galiba. Siz buna bir açıklama getirebilir misiniz beyim?”</p>

    <p>“Bu konuda çok şey geldi kulağıma dostlar, çoğu Saksonların batıl inançları. Ama geçen kış buradan geçen bir yabancının bu konuda söylediklerine düşündükçe daha fazla aklım yatıyor. O da ne?” Elinde asasıyla eşikten ayrılmamış olan Ivor çarpık bedeninden beklenemeyecek bir hızla arkasına döndü. “Ev sahibinize izin verin lütfen dostlar. Cesur adamlarımız dönmüş olabilir. Sizin şimdilik burada kalıp ortalıkta görünmemeniz daha iyi olur.”</p>

    <p>O gittikten sonra Axl’la Beatrice bir süre konuşmayıp gözleri kapalı, dinlenebildikleri için minnet duyarak koltuklarında oturdular. Sonra Beatrice alçak sesle sordu:</p>

    <p>“Ivor ne diyecekti sence Axl?”</p>

    <p>“Hangi konuda prensesim?”</p>

    <p>“Sisten, sebebinden bahsediyordu.”</p>

    <p>“Bir ara duyduğu bir rivayetten bahsediyordu sadece. Ama anlatmasını rica edelim tabii. Takdire şayan bir adam. Öteden beri Saksonların arasında mı yaşıyor?”</p>

    <p>“Yıllar önce bir Sakson kadınıyla evlendiğinden beri diye duydum. Kadına ne olduğunu hiç bilmiyorum. Axl, bu sisin sebebini öğrenmek ne güzel olurdu, değil mi?”</p>

    <p>“Güzel olurdu gerçekten, ama ne yararı dokunur, bilemiyorum.”</p>

    <p>“Nasıl böyle dersin Axl? Nasıl bu kadar gaddarca bir şey söylersin?”</p>

    <p>“Ne oldu prensesim? Ne var?” Axl oturduğu yerde doğrulup karısına baktı. “Sebebini bilmek burada da, kendi memleketimizde de sisi dağıtmayacağı için öyle dedim.”</p>

    <p>“Sisi anlayabilme ihtimali bile bizim için çok önemli olabilir. Nasıl bu kadar hafife alabiliyorsun Axl?”</p>

    <p>“Özür dilerim prensesim, niyetim bu değildi. Aklım başka yerdeydi.”</p>

    <p>“Daha bugün kayıkçıdan o sözleri duymuşken aklın nasıl başka yerde olabiliyor?”</p>

    <p>“Prensesim, o cesur adamların gelip gelmediğini, çocuğun sağ salim olup olmadığını düşünüyordum. Yoksa nöbetçileri korku içindeki, kapısı derme çatma bu köy, bu gece kendilerine hoyratça davranılmasının intikamını almaya niyetli ifritlerin istilasına mı uğrayacak? Sisle tuhaf kayıkçıların batıl inançları dışında düşünecek o kadar çok şey var ki.”</p>

    <p>“Sert sözlere gerek yok Axl. Ben kavga aramıyorum.”</p>

    <p>“Affet prensesim. Buraya hâkim olan hava beni de etkiledi herhalde.”</p>

    <p>Ama Beatrice’in gözleri dolmuştu. “Sert sözlere gerek yok,” diye mırıldandı, kendi kendine konuşur gibi.</p>

    <p>Axl yerinden kalkıp sallanan koltuğa gitti ve hafifçe çömelerek Beatrice’i göğsüne bastırdı. “Özür dilerim prensesim,” dedi. “Buradan ayrılmadan önce Ivor’la sisi mutlaka konuşacağız.” Bir süre birbirlerine sarılmış sessizce durduktan sonra, “Açık konuşmak gerekirse prensesim,” dedi, “az önce aklımda başka bir şey vardı.”</p>

    <p>“Neymiş o Axl?”</p>

    <p>“İlaççı kadının ağrıların hakkında ne dediğini merak ediyordum.”</p>

    <p>“Önemli bir şey olmadığını, bu yaşta normal olduğunu söyledi.”</p>

    <p>“Ben de hep aynı şeyi söylemiyor muydum prensesim? Endişelenmeye gerek yok dememiş miydim?”</p>

    <p>“Endişelenen ben değildim kocam. Kadına bu gece gidelim diye ısrar eden sendin.”</p>

    <p>“İyi ki de gittik, artık ağrıların için endişelenmemize gerek yok, zaten önceden de yoktu.”</p>

    <p>Beatrice Axl’ın kollarından yavaşça sıyrılıp koltuğunu hafifçe arkaya yatırdı. “Axl,” dedi, “ilaççı kadın yaşlı bir keşişten bahsetti, dediğine göre kendisinden daha bilgiliymiş. Bu köyden birçok kişiye yardım etmiş, Jonus adında bir keşiş. Manastırı buradan bir günlük yoldaymış, doğuya giden dağ yolunda.”</p>

    <p>“Doğuya giden dağ yolu.” Axl, Ivor’un aralık bırakmış olduğu kapıya gidip dışarıdaki karanlığa baktı. “Düşünüyorum da prensesim, yarın ormandan geçen alt yoldan gideceğimize üst yoldan da gidebiliriz pekâlâ.”</p>

    <p>“Zahmetli bir yol o Axl. Çok tırmanmak gerekiyor. Yolculuğumuzu en az bir gün uzatır, oğlumuz gözü yollarda bizi bekliyor.”</p>

    <p>“Doğru söylüyorsun. Ama buraya kadar gelmişken şu bilgili keşişe uğramamak da yazık olur.”</p>

    <p>“İlaççı kadın bizim yolumuz oradan geçiyor sandı da, öylesine söyledi. Oğlumuzun köyüne alt yoldan daha kolay gidildiğini söyledim, o da zahmete değmeyeceğini kabul etti; yaşın getirdiği her zamanki ağrılardan başka bir şeyim yok çünkü.”</p>

    <p>Axl eşikten karanlığı seyretmeyi sürdürdü. “Öyle de olsa prensesim, bir düşünelim derim. Bak, Ivor geliyor, canı sıkkın gibi.”</p>

    <p>Ivor sesli sesli nefes alarak, bir hışım içeri girip üzerine postlar yığılmış geniş bir koltuğa oturdu ve asasını gürültüyle yere, ayaklarının dibine bıraktı. “Sersem delikanlının teki çitimize dışarıdan bir ifritin tırmandığına ve şu anda çitin tepesinden bize baktığına yeminler ediyor. Kopan kargaşayı tahmin edersiniz, doğru mu diye gidip bakmak için birkaç adamı zor toparladım. Elbette işaret ettiği yerde gece göğünden başka şey yok, ama o hâlâ ifrit orada, bize bakıyor diyor, ötekiler ellerinde çapaları, mızraklarıyla çocuklar gibi korkudan arkama saklanıyor. Sonra bizim sersem nöbet tutarken uyuyakaldığını ve ifriti rüyasında gördüğünü itiraf ediyor, o zaman bile alelacele nöbetlerinin başına mı dönüyorlar? Ne gezer, o kadar korkmuşlar ki, kendi aileniz sizi koyun etinden ayırt edemeyecek hale getirinceye kadar döverim diye yemin etmek zorunda kaldım.” Sesli sesli nefes almaya devam ederek etrafına bakındı. “Dostlar, ev sahibinizin kusuruna bakmayın. Ben bu gece içeriki odada uyuyacağım, uyuyabilirsem tabii; siz burada rahat etmeye çalışın, gerçi pek bir konfor da yok ya.”</p>

    <p>“Aksine beyim,” dedi Axl, “bize çok konforlu bir barınak sundunuz, minnettarız size. Az önce daha iyi bir haberle çağrılmış olmamanıza üzüldüm.”</p>

    <p>“Bekleyeceğiz, belki gecenin geç vaktine, belki sabaha kadar. Sizin yolculuk nereye dostlar?”</p>

    <p>“Yarın doğuya doğru yola çıkacağız beyim, oğlumuzun köyüne gidiyoruz, gözü yollarda bizi bekliyor. Bu konuda bize yardımcı olabilirsiniz, karımla ben de az önce hangi yoldan gitsek daha iyi olur diye konuşuyorduk. Dağ yolunda, çok da önemli olmayan bir konuda akıl danışabileceğimiz, Jonus adında bilgili bir keşiş varmış diye duyduk.”</p>

    <p>“Ben şahsen tanışmadım ama Jonus çok saygıdeğer biridir. Gidin elbette, ama uyarmış olayım, manastırın yolu çok zorludur. Günün büyük bölümünde çok dik bir patikadan yukarı tırmanacaksınız. Patika nihayet düzleştiğinde de yolunuzu kaybetmemek için çok dikkat etmeniz gerekecek, çünkü Querig ülkesinde olacaksınız.”</p>

    <p>“Dişi ejderha Querig mi? Ne zamandır duymamıştım ondan söz edildiğini. Bu memlekette hâlâ korkuluyor mu ondan?”</p>

    <p>“Artık dağdan nadiren uzaklaşıyor,” dedi Ivor. “Aklına esip geçen bir yolcuya saldırma ihtimali olsa da, çoğu kez vahşi hayvanlarla haydutların marifetleri de ona mal ediliyor muhtemelen. Bana kalırsa Querig eylemleriyle değil, süregiden varlığıyla tehdit oluşturuyor. O serbest oldukça her türlü fesat topraklarımızda veba gibi yayılacaktır ister istemez. Bu geceki lanetimiz, ifritler mesela. Nereden gelmişler? Bunlar sıradan yamyam devler değil. Burada hiç kimse onlara benzer bir şey görmemiş daha önce. Niye buraya gelip ırmağımızın kıyısında kamp kurdular? Querig nadiren ortalıkta görünüyor olabilir, ama birçok karanlık güç ondan kaynaklanıyor; bunca yıl sağ bırakılmış olması yüz karası.”</p>

    <p>“Ama Ivor,” dedi Beatrice, “onun gibi bir canavarla çarpışmaya kim gönüllü olur? Querig’in müthiş yırtıcı bir ejderha olduğunu ve zorlu arazide gizlendiğini söylüyor herkes.”</p>

    <p>“Haklısınız Beatrice Hanım, göz korkutucu bir görev. Arthur zamanından kalma yaşlı bir şövalye var, ulu kral yıllar önce onu Querig’i öldürmekle görevlendirmiş. Dağ yolundan giderseniz ona rastlayabilirsiniz. Onu bezgin atının üzerinde, paslı örme zırhıyla görünce şıp diye tanırsınız; her daim kutsal görevini beyan etmeye heveslidir, ama bizim dişi ejderhanın bir an olsun o ihtiyar sersem yüzünden kaygılandığını sanmam. O görevini yapsın diye daha çok bekleriz. Elbette gidin manastıra dostlar, ama dikkatli olun, karanlık çökmeden önce güvenli bir barınağa varmanız da şart.”</p>

    <p>Ivor içerideki odaya doğru hamle yaptı, ama Beatrice hemen doğrulup konuştu:</p>

    <p>“Ivor, dışarı çıkmadan önce sisten söz ediyordunuz. Nedeniyle ilgili bir şeyler duyduğunuzu söylemiştiniz, sonra sizi çağırdılar, sözünüz yarım kaldı. Sizin bu konuda söyleyeceklerinizi çok merak ediyoruz.”</p>

    <p>“Evet, sis. Güzel bir ad koymuşsunuz. Beatrice Hanım, duyduklarımızın ne kadar doğru olduğunu kim bilebilir? Geçen yıl at üstünde memleketimize uğrayıp burada konaklayan yabancıdan söz edecektim herhalde. Tıpkı bu geceki cesur konuğumuz gibi o da bataklıklar ülkesindendi, ama anlamakta zorlandığımız bir lehçe konuşuyordu. Tıpkı sizi davet ettiğim gibi bu fakirhaneye onu da davet etmiştim; gece boyunca birçok konuda konuştuk, konulardan biri de, sizin isabetli adlandırmanızla bu sisti. Garip derdimizle çok ilgilendi, bu konuda peş peşe sorular sordu. Sonra benim o sırada kale almadığım, ama daha sonra uzun uzun kafa yorduğum bir şey söyledi. Yabancı bizzat Tanrı’nın bizim geçmişlerimizi, çok eski olayları, o gün yaşanmış olayları büyük ölçüde unutmuş olabileceğini düşünüyordu. Herhangi bir şey Tanrı’nın zihninde yer almıyorsa ölümlü insanların zihninde kalabilmesi ihtimali var mıdır?”</p>

    <p>Beatrice gözlerini iri iri açarak Ivor’a baktı. “Böyle bir şey mümkün mü Ivor? Her birimiz Tanrı’nın sevgili evladıyız. Tanrı gerçekten bizim yaptıklarımızı, başımızdan geçenleri unutabilir mi?”</p>

    <p>“Ben de aynen bu soruyu sordum Beatrice Hanım, yabancı hiçbir cevap veremedi. Ama o zamandan beri söylediklerini giderek daha fazla düşünür oldum. Sizin sis adını verdiğiniz şeyin açıklaması bu da olabilir pekâlâ. Şimdi izninizi rica edeceğim dostlar, fırsat bulmuşken dinlenmem lazım.”</p>

    <p class="bolum_arasi">* * *</p>

    <p>Axl, Beatrice’in omzunu sarstığını hissetti. Ne kadar uyudukları hakkında hiçbir fikri yoktu; hava hâlâ karanlıktı, ama dışarıdan sesler geliyordu, başucundan Ivor’un sesini duydu: “Dua edelim de bu sonumuz değil, hayırlı haber olsun.” Ama Axl doğrulduğunda ev sahibi gitmişti bile, Beatrice, “Çabuk ol Axl, bakalım hangisiymiş,” dedi.</p>

    <p>Axl mahmur gözlerle karısının koluna girdi, birlikte paldır küldür karanlık geceye çıktılar. Şimdi çok daha fazla sayıda meşale yanıyordu, surlarda alev alev yanan meşaleler sayesinde önünü görmek çok daha kolaydı. Etrafa dağılmış insanlar hareket halindeydi, köpekler havlıyor, çocuklar ağlıyordu. Sonra ister istemez bir düzene girildi, Axl’la Beatrice kendilerini tek yönde hızla ilerleyen bir kafilenin içinde buldular. Ansızın durdular; Axl köyün ortasındaki meydana gelmiş olduklarını görünce şaşırdı; belli ki Ivor’un evine giden, onların daha önce gittiği yoldan daha kestirme bir yol vardı. Ortadaki büyük ateş iyice harlanmıştı; o kadar ki, Axl bir an köylülerin ateşin harareti yüzünden durduklarını sandı. Ama sıra sıra kafaların ötesine bakınca, savaşçının dönmüş olduğunu gördü. Ateşin solunda, oldukça sakin duruyordu; yüzünün bir yanı aydınlıktı, öteki yanı karanlık. Görünür yanı Axl’ın minik kan damlaları olduğunu hemen anladığı bir serpintiyle kaplıydı; sanki bir kan sisinin içinden yürüyüp gelmiş gibi. Uzun saçları hâlâ bağlı olmakla birlikte dağılmıştı ve ıslak görünüyordu. Giysileri çamurla, belki ayrıca kanla kaplıydı; yola çıkarken kayıtsızca omzuna attığı harmanisi birçok yerinden yırtılmıştı. Ama adamın kendisine bir şey olmamış gibiydi; pirlerden üçüyle alçak sesle konuşmaktaydı, aralarında Ivor da vardı. Axl savaşçının kıvrık kolunda bir şey tuttuğunu da görebiliyordu.</p>

    <p>Bu arada kalabalık yine alçak sesle tezahürata başladı, nakarat giderek güçlendi, sonunda savaşçı dönüp karşılık vermek zorunda kaldı. Tavrında çiğlikten, kasıntıdan eser yoktu. Kalabalığa hitap ettiğinde sesi herkesin işitebileceği kadar yüksek olmakla birlikte, nasılsa, ciddi konuların gerektirdiği alçak, samimi tonda konuşuyormuş izlenimi uyandırıyordu.</p>

    <p>Dinleyicileri onun hiçbir sözünü kaçırmamak için seslerini kestiler; çok geçmeden kalabalıktan onaylama ve dehşet ünlemleri yükselmeye başladı. Savaşçı bir ara arkasında bir yeri işaret etti; savaşçıyla birlikte gitmiş olan iki adamın ışık dairesinin sınırında oturmakta olduğunu Axl o zaman fark etti. Oraya çok yüksek bir yerden düşmüş ve ayağa kalkamayacak kadar sersemlemiş gibi görünüyorlardı. Kalabalık tezahürata başladı, ama o ikisi, hiç farkında değillermiş gibi boş boş karşıya bakmaya devam ettiler.</p>

    <p>Savaşçı sonra yine kalabalığa döndü ve tezahüratı kesen bir şey söyledi. Ateşe biraz daha yaklaştı, kolunda taşıdığı şeyi eline alıp havaya kaldırdı.</p>

    <p>Axl’ın gördüğü şey, kalın boyunlu bir yaratığın boğazın hemen dibinden kesilmiş kafasına benziyordu. Tepesinden aşağıya dökülen siyah bukleler tüyler ürperten, boş bir çehreyi çerçeveliyordu: Gözlerin, burnun ve ağzın olması gereken yerde sadece kaz eti gibi sivilceli bir et, yanaklarında da tek tük, tüy gibi kıllar vardı. Kalabalıktan bir homurtu yükseldi; Axl korkudan geri çekildiklerini görür gibi oldu. Ancak o zaman, gördükleri şeyin bir kafa değil, anormal derecede büyük, insana benzer bir yaratığın omzuyla kolunun üst kısmı olduğunu anladı. Savaşçı ganimetini pazısına yakın yerinden, omuz yukarı bakacak şekilde tutuyordu; o anda Axl saç sandığı şeylerin de, kolun bedenden koptuğu yerdeki kesikten sarkan damarlarla sinirler olduğunu gördü.</p>

    <p>Savaşçı çok uzatmadan ganimetini indirdi ve aşağılayan bir tavırla yaratığın kalıntılarını ayaklarının dibine attı. Kalabalık tekrar ürküp geri çekildi, sonra yine öne ilerledi ve tezahürat tekrar başladı. Ama bu sefer birkaç saniye sürdü sadece, çünkü savaşçı yeniden konuşmaya başlamıştı; Axl söylediklerinden hiçbir şey anlayamadığı halde, etrafındaki coşkulu gerginliği eliyle tutarmış gibi hissediyordu. Beatrice kulağına fısıldadı:</p>

    <p>“Kahramanımız iki canavarı da öldürmüş. Biri ölümcül bir yara alıp ormana kaçmış, sabaha çıkmazmış. Öteki kaçmayıp savaşmış, işlediği günahların bedeli olarak da, savaşçı şu yerde gördüğün parçalarını getirmiş. İfritin bedeni acısını dindirmek için sürüne sürüne göle gitmiş ve kara sulara dalıp batmış. Çocuk bak şurada, Axl, çocuğu görüyor musun?”</p>

    <p>Ateşten yayılan ışığın neredeyse dışında, bir taşın üzerine oturmuş, zayıf, siyah saçlı bir delikanlının etrafına birkaç kadın toplanmıştı. Boyu adam boyuna ulaşmıştı neredeyse, ama etrafına sardıkları battaniyenin altında hâlâ bir oğlan çocuğunun leylek gibi bedeni olduğu belliydi. Kadınlardan biri bir kova getirmiş, oğlanın yüzünü, boynunu temizliyordu, ama o farkında bile değilmiş gibiydi. Gözlerini hemen önündeki savaşçının sırtına dikmişti, ama ara sıra, savaşçının bacaklarının arasından yere atılmış nesneye bakmak ister gibi başını yana eğiyordu.</p>

    <p>Axl sağ kurtarılan ve ciddi bir yara almadığı aşikâr olan çocuğu görünce içinde rahatlama ve sevinç yerine belli belirsiz bir huzursuzluğun uyanmasına şaşırdı. Önce çocuğun tuhaf haline yordu sebebini, ama sonra esas garipliği anladı: Daha çok kısa bir süre önce köyün en büyük derdi bu çocuğun canını kurtarmakken şimdi onu karşılayışlarında normal olmayan bir şey vardı. Çekimser, neredeyse soğuk tavırları Axl’a kendi köyündeki Marta olayını hatırlattı; acaba bu delikanlı da o kız gibi unutulmakta mı diye merak etti. Ama burada durum farklıydı besbelli. Hatta bazı insanlar şimdi parmaklarıyla oğlanı işaret ediyor, onunla ilgilenen kadınlar ise onu savunurcasına dik dik bakıyorlardı.</p>

    <p>“Ne dediklerini duyamıyorum Axl,” diye fısıldadı Beatrice kulağına. “Çocukla ilgili bir kavga, oysa sağ salim dönmesi Tanrı’nın lütfu; genç gözleri neler gördüğü halde şaşılacak kadar da sakin üstelik.”</p>

    <p>Savaşçı hâlâ kalabalığa sesleniyordu; sesinde şimdi bir yakarı tonu vardı. Neredeyse suçlar gibiydi, Axl kalabalığın havasının değişmekte olduğunu seziyordu. Huşu ve minnet, yerlerini başka bir duyguya bırakmaktaydı, etrafında dalga dalga yükselen seslerin gümbürtüsünde kararsızlık, hatta korku vardı. Savaşçı sert bir tonda, arkasındaki oğlanı işaret ederek tekrar konuştu. Sonra Ivor ateşin aydınlattığı alana girdi ve savaşçının yanında durup bir şeyler söyledi; bunun üzerine dinleyicilerin bir bölümü çekingenliğini atıp açıkça, homurdanarak itiraz etti. Axl’ın arkasında biri haykırdı, sonra her tarafta tartışmalar başladı. Ivor sesini yükseltti, kısa bir an bir sessizlik olduysa da haykırışlar hemen yeniden yükseldi; gölgelerin arasında itişmeler de başladı.</p>

    <p>“Ah Axl, ne olur hemen gidelim buradan!” diye haykırdı Beatrice Axl’ın kulağına. “Burası bize göre bir yer değil.”</p>

    <p>Axl, Beatrice’e sarılarak kalabalığın içinde kendilerine yol açmaya çalışırken nedense son bir kez arkasına bakma ihtiyacı duydu. Oğlan hâlâ aynı pozisyondaydı, gözleri savaşçının sırtına dikiliydi ve görünüşe bakılırsa etrafındaki patırtının farkında değildi. Ama onunla ilgilenen kadın yanından uzaklaşmıştı; kararsız bakışları bir oğlana çevriliyordu, bir kalabalığa. Beatrice Axl’ın kolunu çekiştirdi. “Axl, ne olur götür bizi buradan. Başımıza bir şey gelecek diye korkuyorum.”</p>

    <p>Bütün köy meydanda toplanmış olmalıydı, Ivor’un evine geri dönerlerken hiç kimseyle karşılaşmadılar. Axl ancak evi karşısında gördüğünde sordu: “Prensesim, son konuşulanlar neydi?”</p>

    <p>“Hiç bilemiyorum Axl. Bir anda o kadar çok konuşmayı takip edebilecek kadar bilmiyorum dillerini. Kurtarılan oğlanla ilgili kavga ediyorlardı, bazıları çileden çıktı. Onlardan uzaklaşmakla iyi ettik, zamanı gelince ne olup bittiğini öğreniriz.”</p>

    <p class="bolum_arasi">* * *</p>

    <p>Axl ertesi sabah uyandığında oda güneş ışınlarıyla çizgi çizgiydi. Yerde yatıyordu, ama yumuşak halıların üstünde, sıcak battaniyelere sarınarak uyumuştu –bu kadar lükse alışkın değildi–; bacakları, kolları gayet güzel dinlenmişti. Üstelik morali de iyiydi, çünkü tam zihninden hoş bir anı geçerken uyanmıştı.</p>

    <p>Yanı başındaki Beatrice kıpırdandı, ama gözlerini açmadı, nefesi değişmedi. Axl sık sık yaptığı gibi, şefkatli bir mutluluğun içine dolmasını bekleyerek onu seyretti. Az sonra beklediği his içine doldu, ama o sabah içine azıcık keder de karışmıştı. Bu duygu onu şaşırttı; sanki bu hareketle gölgeyi koyabilecekmişçesine elini hafifçe karısının omzunda gezdirdi.</p>

    <p>Dışarıdan sesler duyuyordu, ama gece onları uyandıran seslerin aksine, sıradan bir sabah vakti işlerini gören insanların sesleriydi bunlar. Böyle geç saate kadar uyumakla akılsızlık ettiklerini düşündü, buna rağmen Beatrice’i uyandırmaktan kaçınıp seyretmeyi sürdürdü. Bir süre sonra dikkatle doğruldu, ahşap kapıya gitti ve biraz araladı. Kapı –tahta menteşeli, “doğru dürüst” bir kapıydı büyük ihtimalle– gıcırdadı, aralıktan içeriye güneş tüm şiddetiyle vurdu, ama Beatrice uyumaya devam ediyordu. Axl bu sefer biraz kaygılanarak onun yattığı yere döndü; yanı başına çömelirken dizlerindeki tutukluğu hissetti. Sonunda karısı gözlerini açtı ve ona baktı.</p>

    <p>“Kalkma vakti prensesim,” dedi Axl, hissettiği rahatlamayı gizleyerek. “Köy canlandı, ev sahibimiz gideli çok oldu.”</p>

    <p>“Keşke daha önce uyandırsaydın Axl.”</p>

    <p>“O kadar huzurlu görünüyordun ki; ayrıca dün uzun bir gündü, uykuya ihtiyacın olduğunu düşündüm. Haklıymışım, baksana, genç kız gibi görünüyorsun.”</p>

    <p>“Saçma sapan konuşmalara başladın yine, daha gece neler olduğunu bilmiyoruz. Dışarıdan gelen seslere bakılırsa döve döve birbirlerinin canını çıkarmamışlar. Çocuk sesleri duyuyorum; köpeklerin havlamasından da karınlarının tok ve mutlu oldukları belli. Axl, burada yıkanacak su var mı?”</p>

    <p>Biraz sonra, kendilerine ellerinden geldiğince çekidüzen verip –Ivor da henüz dönmediğinden– yiyecek bir şeyler bulmak niyetiyle güneşe, ayaza çıktılar. Köy şimdi Axl’ın gözüne çok daha munis görünüyordu. Karanlıkta karmakarışık yerleştirilmiş gibi görünen yuvarlak kulübeler şimdi önünde düzgün sıralar halinde uzanıyor, birörnek gölgeleri köyü boydan boya geçen düzenli bir cadde oluşturuyordu. Ellerinde aletlerle, leğenlerle telaşla koşuşturan erkeklerle kadınlar, onların peşine takılmış çocuklar vardı. Köpekler yine çok sayıda olmakla birlikte uysal görünüyorlardı. Axl’a bir gece önce ayak bastığı keşmekeşi hatırlatan tek şey, bir kuyunun tam karşısında memnun mesut ihtiyacını gören bir eşekti. Hatta yanından geçtikleri köylülerden onları başıyla ya da bir iki kelimeyle selamlayanlar oldu, ama kimse konuşacak kadar ileri gitmedi.</p>

    <p>Sokağın az ilerisinde, kafa kafaya vermiş konuşan Ivor’la savaşçının birbirine zıt karaltılarını gördüler. Axl’la Beatrice yaklaştıklarında Ivor geriye doğru bir adım atıp hafif utanarak gülümsedi.</p>

    <p>“Sizi yok yere erkenden uyandırmak istemedim,” dedi onlara. “Pek berbat bir ev sahibiyim, açlıktan ölüyorsunuzdur. Benimle birlikte uzuneve gelin de karnınızı doyuralım. Ama önce dün geceki kahramanımızla tanıştırayım sizi dostlar. Wistan Efendi dilimizi anlamakta zorlanmıyor.”</p>

    <p>Axl savaşçıya dönüp başını eğerek selam verdi. “Böylesine cesur, cömert ve mahir bir adamla tanışmak bizler için büyük şeref. Dün geceki başarınız dikkate şayandı.”</p>

    <p>“Başarımın olağanüstü bir yanı yoktu beyim, maharetimin de öyle.” Savaşçının sesi geceki gibi yumuşaktı, gözlerinde bir tebessüm gezinir gibiydi. “Dün gece şansım yaver gitti, ayrıca cesur yoldaşlarım da ustalıkla destek verdiler.”</p>

    <p>“Sözünü ettiği yoldaşlar,” dedi Ivor, “altlarına etmekle meşgul olduklarından çarpışmaya katılamamışlar. İfritlerin hakkından bu adam tek başına geldi.”</p>

    <p>“Gerçekten beyim, bu konuda daha fazla söze gerek yok.” Savaşçı bunu Ivor’a söylemişti, ama sonra, sanki yüzünde çok ilgisini çeken bir işaret varmışçasına dikkatle Axl’a bakmaya başladı.</p>

    <p>“Dilimizi iyi konuşuyorsunuz beyim,” dedi, savaşçının ilgisine şaşıran Axl.</p>

    <p>Axl’ı incelemeyi sürdüren savaşçı bir süre sonra kendini toparlayıp güldü. “Affedersiniz beyim. Bir an sandım ki... Özür dilerim. Ben safkan Saksonum, ama buradan fazla uzak olmayan bir memlekette büyüdüm, sık sık Britonlarla bir arada bulundum. Dolayısıyla kendi dilimin yanı sıra sizin dilinizi de öğrendim. Şu aralar uzakta, bataklıklar ülkesinde yaşadığım için pek konuşma fırsatım olmuyor; oralarda birçok yabancı dil duymak mümkün, ama sizin dilinizi değil. Bu yüzden hatalarımı mazur görün.”</p>

    <p>“Katiyen efendim,” dedi Axl. “Anadiliniz olmadığı dahi anlaşılmıyor. Hatta dün gece kılıcınızı kullanış şekliniz de ister istemez dikkatimi çekmişti; Saksonlara oranla gövdenize daha yakın ve daha yukarıda; yürüdükçe eliniz rahatça kabzasına düşüyordu. Britonların kılıç kuşanışına çok benziyor dersem alınmazsınız umarım.”</p>

    <p>Wistan yine güldü. “Sakson arkadaşlarım kılıcı yalnız kuşanışımla değil, kullanışımla da sürekli alay ederler. Ne var ki ben becerilerimi Britonlardan öğrendim, hiçbir zaman da pişman olmadım. Aldığım eğitim beni nice tehlikelerden korudu, dün gece de keza. Münasebetsizlik etmek istemem beyim, ama sizin de buralı olmadığınızı anlıyorum. Acaba memleketiniz batıda mı?”</p>

    <p>“Biz komşu memleketteniz beyim. Yakındır, bir günlük yürüyüş mesafesinde.”</p>

    <p>“Peki eski günlerde daha batıda yaşadınız mı?”</p>

    <p>“Dediğim gibi beyim, ben komşu memlekettenim.”</p>

    <p>“Terbiyesizliğimi mazur görün. Bu kadar batıya gelince çocukluğumun memleketine özlem kapladı içimi, gerçi daha epey uzakta olduğunu biliyorum. Her yanımda belli belirsiz hatırladığım çehrelerin gölgelerini görür gibi oluyorum. Siz ve saygıdeğer eşiniz bu sabah memleketinize mi dönüyorsunuz?”</p>

    <p>“Hayır beyim, doğuya, oğlumuzun köyüne gidiyoruz, iki gün içinde varmayı umuyoruz oraya.”</p>

    <p>“Ya. Orman yolundan gideceksiniz öyleyse.”</p>

    <p>“Aslında üstteki dağ yolundan gitmeye niyetliyiz beyim; oradaki manastırda bizi kabul edeceğini umduğumuz bir bilge varmış.”</p>

    <p>“Öyle mi?” Wistan düşünceli bir edayla başını salladı, sonra tekrar dikkatle Axl’a baktı. “Sarp bir tırmanışmış diye duydum.”</p>

    <p>“Konuklarım henüz kahvaltı etmedi,” dedi Ivor araya girerek. “İzninizle Wistan Efendi, uzuneve kadar onlara eşlik edeceğim. Sonra da, mümkünse beyim, az önceki tartışmamıza devam ederiz.” Sesini alçaltıp Sakson dilinde devam etti, Wistan başıyla onayladı. Sonra Ivor Axl’la Beatrice’e dönüp başını iki yana sallayarak ciddiyetle konuşlu: “Bu adamın dün geceki müthiş çabalarına rağmen sorunlarımız çözülmüş değil. Neyse, beni izleyin dostlar, açlıktan ölüyor olmalısınız.”</p>

    <p>Ivor aksayarak yola koyuldu; her adımda asasını toprağa bastırıyordu. Dalgınlıktan, konuklarının kalabalık ara sokaklarda arkada kaldıklarını fark etmiyor gibiydi. Bir ara, Ivor epey önlerindeyken Axl, “Su savaşçı takdire şayan bir adam, sana da öyle gelmedi mi prensesim?” dedi Beatrice’e.</p>

    <p>“Kuşkusuz,” dedi usulca Beatrice. “Ama sana çok tuhaf bakıyordu Axl.”</p>

    <p>Ne var ki daha fazla konuşmaya fırsat olmadı; çünkü Ivor kaybolabileceklerini nihayet fark etmiş, bir köşede durmuştu.</p>

    <p>Çok geçmeden güneşli bir avluya geldiler. Ortada gezinen kazlar vardı; bahçe yapay bir dereyle –toprağa kazılmış sığ bir kanalla– ikiye bölünmüştü; su telaşla, incecik akıyordu. Kanalın en geniş yeri, iki düz taştan oluşan basit ve küçük bir köprüden geçerek aşılabiliyordu; o sırada büyükçe bir çocuk taşlardan birinin üzerine çömelmiş çamaşır yıkıyordu. Bu sahne Axl’a neredeyse şiirsel geldi; Ivor kararlı ve hızlı adımlarla bahçenin karşı kenarı boyunca uzanan ağır saz damlı, alçak binaya doğru yürümeyi sürdürmese, Axl durup uzun uzun seyrederdi.</p>

    <p>Uzunevin içine girdiğinizde, birçoğunuzun şu veya bu kurumda rastlamış olacağı basit kafeteryalardan pek farklı sayılmayacağını düşünebilirdiniz. Yan yana dizilmiş uzun masalar ve sıralar, bir uçta da mutfak ve servis bölümü vardı. Çağdaş bir kafeteryadan en önemli farkı, içeride saman bulunmasıydı; kafanızın tepesinde, ayaklarınızın altında, kasten değil ama içeriyi sürekli yalayan rüzgârın savurması sonucu masaların hepsinin üzerinde samanlar vardı. Böyle bir sabah vakti, yolcularımız kahvaltıya otururlarken lombozu andıran pencerelerden içeri giren güneşin aydınlattığı havanın kendisi bile uçuşan saman parçalarıyla dolu olsa gerekti.</p>

    <p>Onlar geldiğinde uzunev bomboştu. Ivor mutfak bölümüne geçti, bir dakika sonra da iki yaşlıca kadın ellerinde ekmek, bal, peksimet, süt ve su testileriyle çıkageldi. Sonra Ivor, didilmiş kümes hayvanı etiyle tepeleme dolu bir tepsi getirdi; Axl’la Beatrice minnetle yemeye koyuldular.</p>

    <p>Başta konuşmadan yiyorlardı; ne kadar acıktıklarını ancak şimdi anlamışlardı. Karşılarında oturan Ivor kara kara düşünmeye devam ediyordu; gözleri uzaklara dalmıştı. Beatrice epey bir süre sonra konuştu:</p>

    <p>“Bu Saksonlar size büyük yük Ivor. Oğlan sağ salim dönüp yamyam devler de öldürüldüğüne göre, belki siz de kendi insanlarınızın arasına dönmek istiyorsunuzdur.”</p>

    <p>“Onlar yamyam dev değildi hanımcığım, buralarda daha önce görülmüş yaratıklar değildi. Artık köy kapılarına dayanamayacaklarını bilmek büyük bir korkuyu giderdi. Ama oğlan ayrı mesele. Sağ dönmüş olabilir, ama salim değil katiyen.” Ivor masanın üzerinden onlara doğru uzanıp tek başlarına olmalarına rağmen sesini alçalttı. “Haklısınız Beatrice Hanım, bu vahşilerin arasında nasıl yaşadığıma kendim de şaşıyorum. Sıçan yuvasında yaşasanız daha iyi. Şu cesur yabancı hakkımızda ne düşünüyordur acaba, hele dün gece yaptıklarından sonra?”</p>

    <p>“Neden beyim, ne oldu ki?” diye sordu Axl. “Biz dün gece ateşin oraya gitmiştik, ama şiddetli bir kavga çıkacakmış gibi olunca ayrıldık, neler olduğunu bilmiyoruz.”</p>

    <p>“Saklanmakla iyi etmişsiniz dostlar. Bu putperestler dün gece birbirlerinin gözünü oyacak hale geldiler. Aralarındaki iki yabancı Briton’a nasıl davranabileceklerini düşünmeye korkarım. Oğlan, Edwin sağ salim döndü, ama daha köy halkının sevinmesine kalmadan, kadınlar üzerinde küçük bir yara buldu. Diğer pirler gibi ben de yarayı inceledim. Göğsünün hemen altında bir iz, düşmüş de yaralanmış gibi. Ama kadınlar, üstelik bunlar çocuğun akrabası, ısırık izi olduğunu ileri sürdüler, bu sabah bütün köyde de bu şekilde anlatılıyor. Çocuğu emniyette tutabilmek için bir barakaya kilitlemek zorunda kaldım; buna rağmen arkadaşları, hatta öz ailesi kapıyı taşlıyor, dışarı çıkarılsın, öldürülsün diye bağırıp çağırıyorlar.”</p>

    <p>“Ama nasıl olabilir Ivor?” dedi Beatrice. “Çocuğun daha dün yaşadığı onca dehşeti tamamen unutmuş olmaları yine sisin marifeti mi acaba?”</p>

    <p>“Keşke öyle olsaydı hanımcığım. Ama bu sefer aksine, gayet iyi hatırlıyorlar. Putperestler batıl inançlarının ötesini göremezler. Onların inancına göre oğlan bir kez ifrit tarafından ısırıldı mı çok geçmeden kendi de ifrite dönüşecek ve burada, surlarımızın içinde ortalığı birbirine katacak. Ondan korkuyorlar, burada kalırsa, dün gece Wistan Efendi sayesinde kurtulduğu kaderden daha beterini yaşayacak.”</p>

    <p>“Beyim,” dedi Axl, “karşı çıkacak kadar aklı başında, bilge adamlar da vardır mutlaka burada.”</p>

    <p>“Varsa da az sayıdayız, bir iki gün boyunca zapt etmeyi başarsak da, çok geçmeden cahiller kendi bildiklerini yaparlar.”</p>

    <p>“Ne yapmak gerekiyor öyleyse beyim?”</p>

    <p>“Savaşçı da sizin gibi dehşet içinde, sabahtan beri tartışıyoruz kendisiyle. Emrivaki gibi oldu, ama giderken çocuğu yanına almasını, kendine yeni bir hayat kurma ihtimali olacak kadar uzak bir köye bırakmasını önerdim. Bizim için canını tehlikeye atmış bir adamdan bir de böyle bir şey istediğim için utancımdan yerin dibine girdim, ama başka bir çözüm yolu da bulamadım. Wistan şu anda önerimi düşünüyor, üstelik kralının verdiği bir vazifeyi yerine getirmesi gerektiği ve hem atının incinmesi, hem de dün geceki olaylar yüzünden zaten gecikmiş olduğu halde. Neyse, benim şimdi çocuğu yoklamam, sonra da savaşçının karar verip vermediğini öğrenmem gerekiyor.” Ivor ayağa kalkıp asasını eline aldı. “Gitmeden önce uğrayın da vedalaşalım dostlar. Gerçi bu duyduklarınızdan sonra buradan alelacele, arkanıza bakmadan gitmek istemenizi de anlarım.”</p>

    <p class="bolum_arasi">* * *</p>

    <p>Axl kapıdan çıkıp güneşli avluda kararlı adımlarla ilerleyen Ivor’u bakışlarıyla izledi. “Haberler berbat prensesim,” dedi.</p>

    <p>“Öyle Axl, ama bizi ilgilendirmez. Burada daha fazla oyalanmayalım. Bugünkü yolumuz sarp bir patika.”</p>

    <p>Yiyecekler de, süt de çok tazeydi, bir süre sessizce yediler. Sonra Beatrice, “Sence Ivor’un dün gece sis hakkında söyledikleri, bizzat Tanrı’nın bize anıları unutturduğu doğru olabilir mi Axl?” dedi.</p>

    <p>“Ben de ne düşüneceğimi bilemedim prensesim.”</p>

    <p>“Axl, bu sabah tam uyanırken aklıma bir fikir geldi bununla ilgili.”</p>

    <p>“Ne gibi bir fikir prensesim?”</p>

    <p>“Öylesine bir fikir. Belki Tanrı bizim yaptığımız bir şeye öfkelenmiştir. Belki de öfkelenmemiştir de, utanıyordur.”</p>

    <p>“İlginç bir fikir prensesim. Ama dediğin gibiyse niye cezalandırmıyor bizi? Daha bir saat önce olmuş şeyleri bile sersem gibi unutturuyor?”</p>

    <p>“Belki Tanrı bizden, yaptığımız bir şeyden o kadar utanıyor ki, kendi de unutmak istiyor. Yabancının Ivor’a dediği gibi. Tanrı hatırlamıyorsa bizim hatırlamayışımızda şaşılacak bir şey yok.”</p>

    <p>“Biz Tanrı’yı bu kadar utandıracak ne yapmış olabiliriz ki?”</p>

    <p>“Bilmiyorum Axl. Ama senin ya da benim yaptığımız bir şey olmadığı kesin. Tanrı bizi hep çok sevdi. Ona dua edersek, dua edip en azından bizim için çok değerli olan birkaç şeyi hatırlaması için yakarırsak, kim bilir, belki sesimizi duyup dileğimizi yerine getirir.”</p>

    <p>Dışarıdan kahkahalar işitildi. Axl başını hafifçe eğince bahçede birkaç çocuğun küçük derenin üzerindeki düz taşlarda dengelerini korumaya çalıştıklarını gördü. Axl bakarken çocuklardan biri çığlık çığlığa suya düştü.</p>

    <p>“Kim bilir prensesim,” dedi, “dağdaki bilge keşiş açıklar belki bize. Bu sabah uyanırken dedin de, bu sabah benim de aklıma bir şey geldi, belki tam senin bunları düşündüğün anda. Bir anıydı, basit bir anı, ama beni çok memnun etti.”</p>

    <p>“Ah, Axl! Ne hatırladın?”</p>

    <p>“Bir pazarda ya da şenlikte dolaşmamızı hatırladım. Bir köydeydik, ama kendi köyümüzde değil, senin üzerinde o kukuletalı, açık yeşil harmani vardı.”</p>

    <p>“Sen ya rüya görmüşsün ya da çok uzun zaman önceki bir şeyi hatırlamışsın kocam. Benim yeşil harmanim yok ki.”</p>

    <p>“Dediğin gibi çok uzun zaman öncesinden söz ediyorum prensesim. Bir yaz günüydü, ama o bulunduğumuz yerde buz gibi bir rüzgâr esiyordu, sen o yüzden yeşil harmaniye sarınmıştın, ama kukuletanı takmamıştın. Ya bir pazardı ya da bir şenlik. Hemen girişinde keçi ağılı olan, yamaçta bir köydü.”</p>

    <p>“Peki biz orada ne yapıyorduk Axl?”</p>

    <p>“Kol kola yürüyorduk öyle, sonra bir yabancı, köyden biri ansızın yolumuza çıktı. Seni gördü, sonra tanrıça gürmüşçesine takılıp kaldı. Hatırlıyor musun prensesim? Genç bir adamdı, gerçi o zamanlar biz de gençtik herhalde. Hayatında bu kadar güzel bir kadın görmediğini söylüyordu. Sonra uzanıp koluna dokundu. Hatırlıyor musun prensesim?”</p>

    <p>“Bir şeyler hatırlar gibiyim, ama net değil. Bu sözünü ettiğin adam sarhoştu herhalde.”</p>

    <p>“Belki biraz sarhoştu, bilemiyorum prensesim. Dediğim gibi, şenlik vardı. Ama seni gördü ve hayret etti. Hayatında daha güzel bir manzara görmediğini söylüyordu.”</p>

    <p>“Öyleyse bu gerçekten uzun zaman önce olmalı! Senin kıskanıp adamla kavga ettiğin, neredeyse köyden kovulduğumuz gün olmasın bugün?”</p>

    <p>“Ben öyle bir şey hatırlamıyorum prensesim. Benim dediğim gün senin üzerinde yeşil harmanin vardı, şenlik günüydü ve o yabancı senin benimle birlikte olduğunu görünce bana dönüp dedi ki: Bu benim hayatımda karşılaştığım en güzel görüntü, ona çok iyi bak dostum. Öyle dedi.”</p>

    <p>“Hayal meyal hatırlıyorum, ama senin kıskançlık edip kavgaya giriştiğine eminim.”</p>

    <p>“Şimdi bile yabancının sözlerini hatırlayınca gururlandığıma göre nasıl kavga etmiş olabilirim? Hayatında karşılaştığı en güzel görüntü. Ayrıca sana çok iyi bakmamı söylüyordu.”</p>

    <p>“Gurur duymuş olabilirsin Axl, ama aynı zamanda kıskanmışsındır. Adam sarhoş olduğu halde meydan okumadın mı ona?”</p>

    <p>“Ben öyle hatırlamıyorum prensesim. Belki âdet yerini bulsun diye kıskanmış gibi yapmış olabilirim. Ama adamın kötü bir niyeti olmadığını anlamışımdır. Aradan onca yıl geçmiş olmasına rağmen bu sabah bu anıyla uyandım.”</p>

    <p>“Madem öyle hatırlıyorsun Axl, öyle olsun. Başımızda bu sis varken her anı değerli, sıkı sıkı tutmamız gerek onu.”</p>

    <p>“O harmaniye ne oldu acaba. Hep çok özenli kullanırdın.”</p>

    <p>“Harmani işte Axl, her harmani gibi yıllar içinde yıpranmış olmalı.”</p>

    <p>“Onu bir yerde kaybetmemiş miydik? Güneşli bir kayanın üstünde bırakmamış mıydık?”</p>

    <p>“Bak bunu hatırladım işte. Senin yüzünden kaybettik diye başının etini yemiştim.”</p>

    <p>“Evet, yemiştin prensesim, gerçi şimdi haklı mıydın, haksız mıydın bilemiyorum ya.”</p>

    <p>“Ah Axl, sise rağmen hâlâ birkaç şey hatırlayabilmemiz ne büyük teselli. Belki de Tanrı sesimizi duydu bile, vakit geçirmeden yardım ediyor hatırlamamıza.”</p>

    <p>“Daha çok şeyler hatırlayacağız prensesim, yeter ki aklımıza koyalım. O zaman hiçbir sinsi kayıkçı bizi kandıramaz, eğer ki onun saçma sapan gevezeliklerine kulak vereceğimiz bir gün gelirse. Neyse, şimdi yemeğimizi bitirelim. Güneş yükseldi, şu sarp patika bizi bekler.”</p>

    <p class="bolum_arasi">* * *</p>

    <p>Ivor’un evine yürürlerken, bir gece önce az kalsın saldırıya uğradıkları yeri geçtikten hemen sonra, yukarıdan birinin seslendiğini duydular. Etrafa bakınınca surların ta tepesinde, bir gözetleme çıkıntısına tünemiş olan Wistan’ı gördüler.</p>

    <p>“Hâlâ burada olmanıza sevindim dostlar,” diye seslendi savaşçı aşağıya eğilip.</p>

    <p>“Hâlâ buradayız beyim,” diye cevap verdi Axl, çite doğru bir iki adım atarak. “Ama yola koyulmak üzereyiz. Ya siz beyim? Siz bugün kalıp dinlenecek misiniz?”</p>

    <p>“Benim de gecikmeden yola çıkmam gerekiyor. Fakat mümkünse sizinle biraz konuşabilsem çok minnettar olurum. Fazla vaktinizi almam.”</p>

    <p>Axl’la Beatrice bakıştılar, Beatrice usulca, “Konuş istersen Axl,” dedi. “Ben Ivor’un evine dönüp yolculuk için erzak hazırlarım.”</p>

    <p>Axl başıyla onaylayıp Wistan’a döndü ve seslendi: “Pekâlâ beyim. Yukarı mı çıkmamı istersiniz?”</p>

    <p>“Siz nasıl isterseniz beyim. Ben aşağı inebilirim, ama çok güzel bir sabah, buradaki manzara insanın ruhunu yüceltiyor. Merdiveni tırmanmakta zorlanmazsanız siz bana katılın derim.”</p>

    <p>“Git bak bakalım, ne istiyormuş Axl,” dedi Beatrice alçak sesle. “Ama dikkatli ol; sadece merdiveni de kastetmiyorum.”</p>

    <p>Axl her basamağı dikkatle çıkarak savaşçının yanına vardı; Wistan elini uzatmış onu bekliyordu. Axl dar yükseltide dengesini buldu, sonra aşağı bakıp Beatrice’in onları izlediğini gördü. Axl neşeyle el sallayınca, Beatrice biraz gönülsüzce Ivor’un evine doğru yöneldi; Axl durduğu noktadan Ivor’un evini rahatlıkla görebiliyordu. Beatrice’in arkasından birkaç saniye baktıktan sonra başını çitin ötesine çevirdi.</p>

    <p>“Görüyorsunuz ya, yalan söylemiyordum beyim,” dedi Wistan; yan yana duruyorlardı, rüzgâr yüzlerini yalıyordu. “Göz alabildiğine harika bir manzara.”</p>

    <p>O sabah karşılarında gördükleri manzara, günümüzde İngiltere’de bir kır evinin üst kat pencerelerinden görülebilecek manzaradan pek farklı değildi muhtemelen. İki adam sağda düzenli yeşil şeritler halinde uzanan vadinin yamacını görüyorlardı büyük ihtimalle; solda, ufuktaki dağların karaltılarıyla birleşen, çam ağaçlarıyla kaplı karşı yamaç ise daha uzakta olduğundan o kadar net görülmüyor olsa gerekti. Tam karşılarındaki vadinin zemini rahatça seçiliyordu; geçidin yumuşak kıvrımlarını izleyen ırmak bir süre sonra gözden kayboluyordu; biraz daha uzakta, yer yer göletler ve göllerle bölünen geniş bataklıklar vardı. Suyun yakınında karaağaçlarla söğütler, ayrıca o günlerde muhtemelen bir felaket önsezisi uyandıran sık ormanlık araziler olsa gerekti. Irmağın sol yakasında, tam güneş ışınlarının gölgelere gömüldüğü yerde çoktandır terk edilmiş bir köyün kalıntıları görülebiliyordu.</p>

    <p>“Dün at üzerinde şu tepenin yamacından aşağıya indim,” dedi Wistan. “Kısrağım ben hiç dürtmeden, adeta sevinçten dörtnala koşmaya başladı. Tarlaları, gölü ve ırmağı süratle aştık, ruhum havalandı sanki. Garip bir duyguydu, önceki bir hayattan sahnelere dönmüş gibiydim, oysa bildiğim kadarıyla bu memlekete daha önce hiç gelmedim. Acaba çocukken, nerede olduğumu bilemeyecek kadar küçük, ama bu manzaraları hatırlayacak kadar da büyükken buralardan geçmiş olabilir miyim? Burada ağaçlar, bozkırlar, gökyüzünün kendisi bile, kaybolup gitmiş bir hatırayı canlandırmaya çalışıyor sanki.”</p>

    <p>“Belki de,” dedi Axl, “bu topraklarla sizin doğduğunuz daha batıdaki memleket birbirine çok benziyordur.”</p>

    <p>“Öyle olsa gerek beyim. Bizim bataklıklar ülkesinde pek öyle tepeler, dağlar yoktur, ağaçlarla çimenler de şu gördüklerimiz kadar renkli değildir. Ne yazık ki kısrağım sevinçle dörtnala koşarken nalı kırıldı; buranın iyi yürekli insanları bu sabah nalını yenilediler, ama bir toynağı incindiğinden yavaş sürmek zorunda kalacağım. Doğruyu söylemem gerekirse beyim, sizi buraya çıkarmamın nedeni sadece güzel manzara değil, aynı zamanda kulak misafirlerinden de uzak olmak isteyişim. Oğlanın, Edwin’in başına gelenleri duymuşsunuzdur herhalde?”</p>

    <p>“Ivor Efendi anlattı, sizin cesur müdahalenizden sonra pek kötü bir haber gibi geldi bize.”</p>

    <p>“Burada çocuğun başına gelebileceklerden korkan pirlerin onu bugün götürmem için bana yakardığını da biliyorsunuzdur belki. Çocuğu uzakta bir köye bırakmamı, onu yolda kaybolmuş, aç biilaç bulduğumu söylememi istiyorlar. Seve seve yapardım istediklerini, ne var ki bu planın onu kurtarabileceğinden şüpheliyim. Söylentiler bu topraklarda kolayca yayılacaktır; belki bir ay, belki bir yıl sonra çocuk kendini bugünkü zor durumda bulabilir tekrar; üstelik bu sefer sonradan gelmiş biri olacak, kimlerden olduğu bilinmeyecek. Durumu anlıyor musunuz beyim?”</p>

    <p>“Böyle bir sonuçtan korkmanız büyük basiret Wistan Efendi.”</p>

    <p>Manzaraya bakarak konuşan savaşçı rüzgârın savurduğu bir tutam düğümlü saçı, yüzünden geriye attı. O sırada Axl’ın yüzünde bir şey görmüş ve bir an, neden söz ettiğini unutmuş gibi oldu. Başını eğip dikkatle Axl’a baktı. Sonra hafifçe gülüp konuştu:</p>

    <p>“Özür dilerim beyim. Bir şey hatırladım da. Neyse, konumuza döneyim. Ben dün geceye kadar bu çocuğu hiç tanımıyordum, ama karşısına çıkan her yeni felaketle sarsılmadan yüzleşmesi beni etkiledi. Dün geceki yoldaşlarım yola çıktığımızda cesurdular, ama ifritlerin kamp kurduğu yere yaklaştığımızda korkuya yenildiler. Oysa oğlan saatler boyunca ifritlerin insafına kalmış olduğu halde sergilediği sükûnet beni şaşırttı. Kaderinin böyle neredeyse mühürlenmesi beni çok üzecek. Bir çözüm yolu bulmaya çalıştım, siz ve saygıdeğer karınız bir yardım eli uzatmaya razı olursanız çocuğu kurtarabiliriz belki.”</p>

    <p>“Elimizden geleni seve seve yaparız beyim. Teklifiniz nedir?”</p>

    <p>“İhtiyar meclisi oğlanı uzak bir köye götürmemi söylerken kuşkusuz bir <em>Sakson</em> köyünü kastediyorlardı. Ama çocuk bir Sakson köyünde asla güvende olmayacaktır, çünkü bedenindeki ısırık iziyle ilgili batıl inanç Saksonlara özgü. Oysa Britonlara teslim edilse, onlar bunu saçmalık olarak gördüklerinden, öyküsü peşini bırakmasa bile tehlikeden uzak olur. Oğlan güçlü ve az konuşsa da, dediğim gibi dikkate değer bir cesarete sahip. Herhangi bir toplulukta bileğinin gücüyle daha vardığı gün işe yarayacaktır. Beyim, siz doğuya, oğlunuzun köyüne gittiğinizi söylemiştiniz. Tahminime göre o köy tam bizim aradığımız Hıristiyan köylerinden biri. Siz ve karınız, belki oğlunuzun da yardımıyla ona destek çıkıp köylülerle konuşsanız bir sonuç alınabilir. Aynı iyi yürekli insanlar ben götürsem de oğlanı kabul ederler belki, ama ben yabancı olduğumdan korku ve şüphe uyandırabilirim. Üstelik beni bu memlekete getiren vazifem o kadar doğuya gitmeme de mâni.”</p>

    <p>“Yani,” dedi Axl, “oğlanı buradan karımla benim götürmemi teklif ediyorsunuz.”</p>

    <p>“Evet, teklifim budur beyim. Ne var ki aynı yolun hiç değilse bir bölümünde size eşlik etmemi vazifem engellemiyor. Dağ yolundan gideceğinizi söylemiştiniz. Hiç değilse öbür yamaca kadar sizlere ve oğlana seve seve eşlik ederim. Varlığımla size yük olmak istemem, ama dağlarda çeşitli tehlikeler olduğu malum, kılıcımla size yardımım dokunabilir. Bohçalarınızı da at taşır; ayağı aksıyor ama sesini çıkarmaz. Ne diyorsunuz beyim?”</p>

    <p>“Bence mükemmel bir plan. Karımla ben çocuğun başına gelenlere çok üzüldük, bir çözüm bulunmasına yardımcı olabilirsek ne âlâ. Dediğiniz çok doğru beyim. Şu anda en güvende olacağı yer Britonların arasındadır. Oğlumun köyünde iyi karşılanacağından hiç kuşkum yok; oğlum köyünde saygın biridir, yaşı genç olmasa, köyün pirlerinden sayılırdı. Eminim oğlanı destekler, iyi karşılanmasını sağlar.”</p>

    <p>“Çok rahatladım. Ivor Efendi’ye planımızı anlatıp oğlanı samanlıktan sessizce çıkarmanın bir yolunu bulacağım. Siz ve karınız birazdan yola çıkmaya hazır mısınız?”</p>

    <p>“Karım şu anda yollukları hazırlıyor.”</p>

    <p>“Öyleyse güney kapısında bekleyin lütfen. Ben de kısrak ve Edwin’le birlikte geleceğim. Bu derdi benimle paylaştığınız için size minnettarım beyim. Bir iki gün arkadaşlık edeceğimiz için de çok memnunum.”</p>
  </div>
</body>
</html>
