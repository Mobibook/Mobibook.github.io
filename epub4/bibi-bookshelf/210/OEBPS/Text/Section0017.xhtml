<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Gawain’in İlk Tahayyülü</h2>

    <p>O kara dullar. Tanrı onları hangi amaçla bu dağ yolunda karşıma çıkardı? Tevazumu sınamak mı istiyor? O mülayim karı kocayı, yaralı oğlanı kurtardığımı, şeytani bir köpeği öldürdüğümü, çiyden ıslanmış yaprakların üstünde henüz bir saat uyumamışken kalkıp daha yapılacak nice işlerim olduğunu öğrendiğimi, Horace’la ikimizin mecburen tekrar yola düştüğümüzü, barınabileceğimiz bir köye gideceğimize tekrar tepemizde kurşuni bir gök, bayır yukarı dimdik tırmandığımızı gördü, yetmedi mi? O dulları yoluma kasten çıkardı, eminim, kibar konuşmakla iyi ettim. Onlar ahmakça hakaretler edip Horace’ın sağrısına topak topak toprak fırlatacak kadar alçaldığı halde –sanki Horace’ın paniğe kapılıp dörtnala koşmaya başlaması mümkünmüş gibi!– ben dönüp arkama bakmadım bile; Horace’ın kulağına eğilip fısıldayarak bu tür sınavlara dayanmamız gerektiğini, fırtına bulutlarının toplanmakta olduğu o ırak tepelerde bizi bekleyen çok daha büyük bir sınav olduğunu hatırlattım. Ayrıca sağa sola savrulan paçavralar içindeki o kocamış kadınlar da bir zamanlar masum genç kızlardı, bazıları güzeldi, zarifti, en azından tazeydi, bu da çoğu zaman bir erkek için yeterlidir. Böyle kasvetli bir sonbahar gününde önümde uçsuz bucaksız, bomboş, ıssız topraklar uzandığında bazen hatırladığım o genç kız da öyle değil miydi? Güzel sayılmazdı, ama benim gözümde çok hoştu. Onu sadece bir tek kere, gençliğimde görmüştüm, üstelik o zaman da konuşmuş muydum sanki? Yine de bazen zihnimde gözümün önüne geliyor, uykumda ziyaretime geldiğini sanıyorum, çünkü çoğu kez rüya benden uzaklaşırken esrarlı bir memnuniyetle uyanıyorum.</p>

    <p>Bu sabah Horace dün geceki yorgunluğun ardından uzandığım yumuşak orman zeminine ayaklarını vura vura beni uyandırdığında da aynı böyle bir duygunun geride bıraktığı mutluluk kalıntısını yaşıyordum. Artık eski gücümün kalmadığını, öyle bir gecenin üstüne bir saatlik uykuyla tekrar yola dökülmenin benim için hiç de kolay olmadığını gayet iyi biliyor. Buna rağmen ormanın gölgelik çatısının üstünde güneşin çoktan yükselmiş olduğunu görünce uyutmadı beni. Ben örme zırhım inim inim inleyerek kalkıncaya kadar tepindi de tepindi. Bu zırha gittikçe daha çok lanet ediyorum. Aslında pek bir şeyden kurtardı mı beni? Olsa olsa bir iki küçük yara. Sıhhatimin baki olmasını zırha değil, kılıca borçluyum. Kalkıp etrafımdaki yaprakları inceledim. Niye bu kadar çok dökülmüş yaprak vardı, daha yazın sonuna gelmemişken? Bize korunak olan bu ağaçlar hasta mıydı? Yükseklerdeki yaprakları yarıp geçen bir güneş ışını Horace’ın burnuna vurdu, ışın sanki ona işkence etmeye gelmiş bir sinekmişçesine burnunu sağa sola salladı. Onun da gecesi pek hoş geçmedi, etrafını çeviren ormanın seslerini dinleyerek, şövalyesinin kendini kim bilir hangi tehlikelere attığını merak ederek. Beni bu kadar erken uyandırdığı için hoşnutsuz olduğum halde ona yaklaşıp boynunu usulca iki kolumun arasına aldım, başımı yelesine yasladım azıcık. Zor bir efendisi var, biliyorum. Yorgun olduğunu bile bile zorla yürütürüm onu, hiçbir kabahati yokken lanet okurum. Ayrıca bunca demir bana olduğu kadar ona da yük. Birlikte daha ne kadar yol alacağız? Yavaşça, pat pat vurarak, “Birazdan dost bir köy buluruz,” dedim, “deminkinden daha iyi bir kahvaltı edersin o zaman.”</p>

    <p>Wistan Efendi meselesinin hallolduğunu zannettiğimden öyle söyledim. Ama daha yola yeni koyulmuşken, henüz ormandan çıkmadan, önümüzde ayakkabıları parçalanmış, perperişan Lord Brennus’un ordugâhına koşan keşişle karşılaştık; Wistan Efendi’nin manastırdan kaçtığını söylemesin mi! Gece peşine düşenler ölmüş, çoğu kavrulmuş kemik yığınlarından ibaretmiş. Ne adam! Haberi duyduğumda kalbimin sevinçle dolması tuhaf; tamamladık zannettiğim zor bir görevle tekrar karşı karşıya kalmama rağmen. Böylece Horace’la ikimiz saman, ızgara et ve hoş sohbet hayallerimizi bir yana bırakıp bir kez daha bayır yukarı tırmanmaya koyulduk. Şükür ki en azından o lanetli manastırdan uzaktayız. Evet, içten içe Wistan Efendi o keşişlerle pis Brennus’un elinde can vermedi diye rahatladım. Ama ne adam! Her gün döktüğü kanlar Severn’i taşırır! Perişan keşiş yaralı olduğunu sanıyormuş, ama Wistan Efendi gibi birinin kolay kolay yatıp öleceğine güvenilir mi? Edwin denen delikanlının öyle kaçıp gitmesine nasıl izin verdim, ne ahmaklık, şimdi birbirlerini bulmayacaklarını kim garanti edebilir? Ne ahmaklık; gerçi bitkin haldeydim, ayrıca Wistan Efendi’nin kaçabileceği de aklımdan geçmiyordu. Ne adam! Bizim zamanımızda yaşamış olsa, Sakson olmasına rağmen Arthur’un takdirini kazanırdı. En güçlü olanlarımız bile onu karşımızda hasım olarak bulmaktan korkardık. Ne var ki dün, Brennus’un askeriyle çarpışırken izlediğimde, sol yanında küçük bir zaaf fark eder gibi oldum. Yoksa o an kullandığı zekice bir taktik miydi? Onu bir kere daha izlersem daha iyi anlarım. Her şeye rağmen maharetli bir savaşçı; fark etmek için Arthur şövalyesi olmak gerekir, ama dün çarpışmayı izlerken öyle geldi bana. Bak, sol yanında küçük bir kusur, dedim kendi kendime. Kurnaz bir rakibin derhal kullanacağı cinsten. Buna rağmen hangimiz ona saygı duymazdı ki?</p>

    <p>Peki bu kara dullar niye çıkıyor karşımıza? Günümüz yeterince yoğun değil mi? Sabrımız yeterince zorlanmadı mı? Bir sonraki tepede duracağız, diyordum Horace’a yamaç yukarı tırmanırken. Kara bulutlar toplandığı, muhtemelen fırtına çıkacağı halde durup dinleneceğiz. Ağaç yoksa bile çorak fundalığın orta yerine oturacağım, dinleneceğiz. Ama yol nihayet düzleştiğinde ne görelim: Kayaların üstüne tünemiş koca koca kuşlar hep birden kararan göğe değil, bize doğru havalanmasın mı? Sonra onların kuş filan değil, harmanilerini savura savura önümüzde, yolda toplaşan kocakarılar olduklarını gördüm.</p>

    <p>Toplaşmak için neden böyle çorak bir yer seçsinler? Yeri işaretleyecek ne bir taş yığını ne bir kurumuş kuyu. Güneşte, yağmurda yolcuyu rahat ettirecek cılız bir ağaççık, bir çalı bile yok. Bir tek üzerlerinden kalktıkları, yolun iki yanı boyunca toprağa gömülmüş o tebeşirli kayalar. Emin olalım, dedim Horace’a, yaşlı gözlerimin beni yanıltmadığından, bunların bize saldırmaya hazırlanan haydutlar olmadıklarından emin olalım. Ama kılıcı çekmeme gerek yoktu –uyumadan önce toprağa iyice batırdığım halde o şeytani köpeğin iğrenç kokusu çıkmadı hâlâ üstünden–; bunlar gerçekten kocakarıydı; yine de bir iki kalkanımız olsa, onlardan korunmak için işe yarardı. Hanımlar, artık geride bıraktık nasılsa, öyle hatırlayalım onları Horace, hanımlar olarak; acınacak halde değiller mi ne de olsa? Halleri tavırları öyle olsa da acuze demeyelim onlara. Unutmayalım ki bir zamanlar en azından bazıları zarafet ve güzellikten yoksun değildi.</p>

    <p>“Geliyor işte,” diye haykırdı aralarından biri, “şarlatan şövalye!” Ötekiler de nakarata katıldı, ben yaklaşmaya devam ettim, aralarından tırıs geçip gidebilirdik, ama ben zorluktan kaçacak adam değilim. Bu yüzden tam ortalarına geldiğimde Horace’ı durdurdum; toplanan bulutları incelermiş gibi bir sonraki tepeye baktım. Ancak lime lime giysileri etrafımda dalgalandığında, haykırışlarını birer patlama gibi hissettiğimde eyerimden aşağıya, onlara baktım. On beş kişi miydiler? Yirmi mi? Eller uzanıp Horace’ın sağrısına dokundu, fısıldayarak Horace’ı yatıştırdım. Sonra doğrulup konuştum: “Hanımlar, konuşacaksak bu gürültüyü kesmeniz gerekecek!” Bunun üzerine duruldular, ama bakışları öfkeliydi hâlâ; sonra dedim ki: “Benden ne istiyorsunuz hanımlar? Niye böyle üzerime geldiniz?” Kadınlardan biri sesini yükseltip cevap verdi: “Biz seni kendisine verilen görevi tamamlamaya çekinen ahmak şövalye olarak tanıyoruz.” Bir başkası, “Tanrı’nın senden istediğini ta o zamanlar yapmış olsaydın, şimdi bu topraklarda böyle kederli gezer durur muyduk?” dedi. Bir üçüncüsü atıldı: “Görevinden korkuyor! Yüzüne baksanıza, besbelli. Görevinden korkuyor!”</p>

    <p>Öfkemi dizginleyip ne demek istediklerini sordum. Bunun üzerine diğerlerinden daha kibar biri öne çıktı. “Affedin bizi şövalye. Bu göğün altında günlerdir geziyoruz, sizin bizzat çekinmeden yolumuza çıktığınızı görünce haliyle şikâyetimizi size duyurmak istedik.”</p>

    <p>“Hanımcığım,” dedim ona, “yılların altında ezilirmiş gibi görünüyor olabilirim. Ama yine de yüce Arthur’un şövalyesiyim. Bana dertlerinizi anlatırsanız elimden geldiğince yardımcı olmaya çalışırım seve seve.”</p>

    <p>Kadınlar –kibar olanı da dahil– alaylı alaylı gülmeye başlayınca şaşırdım kaldım; ardından bir ses yükseldi: “Sen ta o zamanlar görevini yapıp dişi ejderhayı öldürseydin biz umutsuzluk içinde bu topraklarda dolaşıyor olmayacaktık.”</p>

    <p>Bu söylenenler beni sarstı, haykırdım: “Siz ne biliyorsunuz? Querig’i siz ne biliyorsunuz?” Ama kendimi tutmam gerektiğini vakitlice anladım. Bu yüzden sakin konuştum: “Anlatın hanımlar, sizi böyle yollara düşmeye mecbur eden nedir?” Arkadan kupkuru bir ses yükseldi: “Benim niye yollara düştüğümü soruyorsan seve seve anlatırım şövalye. Kayıkçı bana sorularını sorduğunda sevdiğim kayıktaydı, öne uzanmış bineyim diye bana yardım etmeye hazırlanıyordu, ama ben en değerli anılarımın benden çalınmış olduğunu gördüm. O zaman bilmiyordum, ama şimdi biliyorum, onları benden çalan hırsız, Querig’in nefesi, senin çoktan öldürmüş olman gereken yaratığın ta kendisi.”</p>

    <p>“Bunu nereden bilebilirsiniz hanımcığım?” diye sordum, artık şaşkınlığımı gizleyemeyerek. Bu avareler bu kadar iyi saklanan bir sırrı nasıl bilebilirdi? Bunun üzerine kibar olanı tuhaf tuhaf gülümseyip şöyle dedi: “Biz duluz şövalye. Artık bizden pek bir şey gizlenemez.”</p>

    <p>Ancak o zaman Horace’ın titrediğini hissettim, kendi sesimi duydum: “Hanımlar, siz nesiniz? Ölü müsünüz, diri misiniz?” Bunun üzerine kadınlar tekrar gülmeye başladı; kahkahalarının alaylı tınısını duyan Horace bir toynağını huzursuz huzursuz oynattı. Bir yandan usulca pat pat vurarak onu sakinleştirirken bir yandan sordum: “Hanımlar, niye gülüyorsunuz? O kadar aptalca bir soru muydu?” Arkadan o kısık ses duyuldu tekrar: “Bakın nasıl korkuyor! Şimdi ejderha kadar bizden de korkuyor!”</p>

    <p>“Bu ne saçmalık, hanım?” diye bağırıyorum, biraz daha sert bir sesle; bu arada Horace bana karşı gelip geriye bir adım atıyor, dizgine asılıp mâni oluyorum. “Benim ejderhadan falan korkum yok; evet Querig azgındır, ama ben zamanında çok daha beterleriyle yüz yüze geldim. Onu öldürmem uzun sürdüyse, o yüksek kayaların arasında pek kurnazca saklandığı içindir. Beni azarlıyorsunuz hanımefendi, ama şimdilerde Querig’le ilgili ne duyuyoruz ki? Bir zamanlar her ay hiç çekinmeden en az bir köyü basıyordu; oysa son vukuatını duyduğumuzdan beri küçük çocuklar koca adam oldu. Benim giderek yaklaştığımı biliyor, onun için de bu tepeleri aşıp kendini göstermeye cesaret edemiyor.”</p>

    <p>Ben konuşurken kadınlardan biri paçavraya dönüşmüş harmanisini açtı, bir çamur topağı Horace’ın boynuna isabet etti. Bu kadarı fazla, dedim Horace’a, yolumuza devam edelim. Bu karakoncoloslar bizim özel görevimizi ne bilecek? İlerlesin diye Horace’ı dürtükledim, ama Horace bir tuhaftı, donmuş gibiydi; ileri atılsın diye mahmuzumu saplamak zorunda kaldım. Şükür ki önümüzdeki karaltılar yol verdi, tekrar uzaktaki tepelere diktim gözümü. O ıssız, yüksek yerleri düşününce yüreğim ezildi. Şu fesat acuzelerin varlığı bile o soğuk rüzgârlardan iyi olabilir, diye düşündüm. Ama kadınlar, adeta beni bu yanılgıdan kurtarmak istercesine arkamda bir nakarat tutturdular; yine çamur topaklarının atıldığını fark ettim. Ama bunlar ne diyor böyle? “Korkak,” diye haykırmaya cüret edebilirler mi? Döneyim de görsünler gazabımı, diye geçti aklımdan, ama kendimi tuttum. Korkak, korkak. Onlar ne bilecek? Onlar orada mıydı? Querig’le göğüs göğüse gelmek üzere atlara binip gittiğimiz o yıllar öncesindeki gün onlar orada mıydı? O zaman korkak diyebilirler miydi bana ya da beşimizden herhangi birine? O büyük görev gününden sonra da –geriye üçümüz dönebilmiştik ancak–, hanımlar, ben daha durup dinlenemeden, o genç kıza verdiğim sözü yerine getirmek üzere vadinin kenarına gitmedim mi alelacele?</p>

    <p>Edra’ymış adı, sonra söyledi. Güzel sayılmazdı, giysileri kaba ottan yapılmıştı, ama tıpkı ara sıra rüyalarıma giren kız gibi onda da kalbimi hoplatan bir tazelik vardı. Yol kenarında gördüm onu, çapasını kucağına yatırmış taşıyordu. Daha yeni kadın olmuştu, ufak tefek, zayıftı, böyle masum masum, benim daha yeni döndüğüm cehennemin bu kadar yakınında, korunmasız gezindiğini görünce, beni bekleyen özel görevime rağmen geçip gidemedim.</p>

    <p>“Geri dön, hanım kız,” diye seslendim aygırımın tepesinden; Horace’tan önceki günlerdi; ben bile gençtim o zamanlar. “O tarafa gidilir mi, ahmak mısın? Bu vadinin aşağısında kıyasıya savaş var, bilmiyor musun?”</p>

    <p>“Biliyorum elbette beyim,” dedi, korkmadan gözümün içine bakarak. “Buraya gelmek için çok uzun yol yürüdüm, yakında vadiye inip savaşa katılacağım.”</p>

    <p>“Hanım kız, sana bir cin büyü mü yaptı? Ben vadinin dibinden yeni döndüm; yıllanmış savaşçılar korkudan midelerinde ne var ne yok kusuyordu. O savaşın uzaktan sesini duymana dahi izin veremem. Hem o koskoca çapanın kucağında ne işi var?”</p>

    <p>“Şu anda vadinin aşağısında olduğunu bildiğim bir Sakson beyi var; bütün kalbimle dua ediyorum, ölmüş olmasın. Tanrı onu korusun diye. Sevgili annemle ablalarıma yaptıklarından sonra onu benden başkası öldürmesin istiyorum çünkü; bu çapayı da o iş için taşıyorum. Bu çapa kış sabahlarında topraktaki buzu kırar, Sakson’un kemiklerinin de işini görecektir.”</p>

    <p>Bunun üzerine aygırımdan inmek zorunda kaldım; onu kolundan tuttuğumda kurtulmaya çalıştı. Bugün hâlâ hayattaysa –Edra’ymış adı, sonra söyledi– şimdi aşağı yukarı sizin yaşlarınızdadır hanımlar. Hatta az önce aranızdaydı belki de, nereden bilebilirim? Öyle güzeller güzeli değildi, ama ötekiyle olduğu gibi bunun da masumiyeti dokunmuştu bana. “Bırakın beni beyim!” diye bağırdı, ben de, “O vadiden aşağı inmeyeceksin,” dedim. “Kenarından baktığında gördüklerin yüzünden bayılacaksın zaten.” “Ben öyle çıtkırıldım değilim beyim!” diye haykırdı. “Bırakın beni!” Yol kenarında durmuş, çocuklar gibi kavga ediyorduk; sonunda şu sözlerimle sakinleşti:</p>

    <p>“Hanım kız, görüyorum ki seni hiçbir şey vazgeçiremeyecek. Ama düşün, almak istediğin intikamı tek başına alabilme ihtimalin ne kadar az. Oysa ben sana yardım etsem kat kat fazla şansın olur. Onun için sabırlı ol, şu güneşin altından çekilip bekle biraz. Bak şuraya, şu mürverin altına oturup benim dönmemi bekle. Ben dört yoldaşımla buluşup özel bir görevi yerine getireceğim, çok tehlikeli bir görev, ama uzun sürmez. Ölürsem beni şu atın eyerine bağlanmış halde yine burada göreceksin, o zaman sözümü tutamayacağımı anlarsın. Aksi takdirde, yemin ediyorum, döneceğim, birlikte aşağıya inip intikam hayalini gerçekleştireceğiz. Sabırlı ol hanım kız, eğer davan haklı bir davaysa, ki öyle olduğuna inanıyorum. Tanrı o beyi biz yanına gidinceye kadar yaşatır.”</p>

    <p>Hanımlar, o gün Querig’le yüzleşmeye giderken söylediğim bu sözler bir korkağın sözleri miydi sizce? Bir kez görevimizi yerine getirdikten ve canımın esirgendiğini gördükten sonra –gerçi beşimizden ikisinin canı esirgenmemişti– bitkin düşmüş olmama rağmen hiç vakit kaybetmeden o vadinin kenarına, genç kızın kucağında çapasıyla altına oturmuş beklediği mürvere gittim. Hemen ayağa fırladı; onu görünce kalbim tekrar hopladı. Ama onun o vadiye girmesinden öyle korkuyordum ki, niyetinden bir kez daha vazgeçirmeye çalıştığımda öfkeyle, “Beyim, siz yalancı mısınız?” dedi. “Bana verdiğiniz sözü tutmayacak mısınız?” Bunun üzerine onu eyere oturttum –dizgini tutarken bir yandan çapasını da sımsıkı kucaklamıştı– ve kendim yaya giderek, hem atı hem genç kızı vadiye inen yamaçlardan aşağı indirdim. Patırtıyı ilk duyduğumuzda benzi mi attı? Ya çarpışmanın sınırına vardığımızda, kovalanmakta olan çaresiz Saksonlarla karşılaştığımızda? Yerlere serilmiş yaralarını kaşıyan tükenmiş savaşçılarla karşılaştığımızda cesareti mi kırıldı? Minik yaşlar belirdi gözlerinde, çapasının titrediğini gördüm, ama başını çevirmedi. Çünkü gözleri o kanlı savaş meydanının sağını solunu, uzağı yakını taramakla görevliydi. Sonra ben de atın üzerine bindim, o masum bir kuzucukmuş gibi önümde, birlikte savaşın ortasına daldık. O zaman, kılıcımı savurarak, kalkanımla kızı koruyarak, savaş ikimizi birden çamurun ortasına fırlatıncaya kadar atımı bir o yana bir bu yana çevirirken ürkek mi görünüyordum? Ama o hemen kalktı ayağa; çapasını alıp ezilmiş, parçalanmış insan yığınları arasından kendine yol açmaya koyuldu. Kulaklarımız garip haykırışlarla doluyordu, ama o duymuyordu sanki; tıpkı yanından geçen kaba saba adamların şehvetli haykırışlarını duymayan iyi bir Hıristiyan genç kız gibi. O zamanlar gençtim, çeviktim, elimde kılıcım kızın etrafında dönüyor, ona zarar vermeye kalkışanları biçiyor, kalkanımı gerip üzerimize yağan oklardan koruyordum onu. Nihayet aradığı kişiyi gördü; ne var ki dalgalı bir denizde sürüklenir gibiydik; ada yakın görünür, ama dalgalar yüzünden bir türlü ulaşılamaz. İşte bizim o günkü halimiz de böyleydi. Çarpıştım, dövüştüm, onu koruyabildim, ama adamın karşısına varabilmemiz sanki yıllar sürdü; sonra da özellikle onu korumakla görevli üç adamı aşmamız gerekti. Kalkanımı genç kıza uzatıp, “İyi kolla kendini, çünkü ganimetin elinde sayılır,” dedim; karşımda üç kişi, üstelik gördüğüm kadarıyla maharetli savaşçılar olmasına rağmen onları tek tek mağlup ettim ve sonunda kızın öylesine nefret ettiği Sakson beyiyle yüz yüze geldim. Dizlerine kadar kana batmıştı, ama karşımdakinin savaşçı filan olmadığını gördüm; yere devirdim onu, toprağın üstünde yattığı yerde soluyordu, bacaklarının artık ona faydası yoktu, nefreti göğe çevrili gözlerinden fışkırabiliyordu ancak. İşte o zaman genç kız gelip tepesinde durdu, kalkanı bir yana fırlattı; gözlerindeki bakış o korkunç savaş meydanında görebileceğim her şeyden çok dondurdu kanımı. Sonra çapayı var gücüyle indireceğine azıcık dürttü, sonra biraz daha dürttü, toprakta patates arar gibi; sonunda ben haykırmak zorunda kaldım: “Bitir şu işi hanım kız, yoksa ben bitireceğim!” Bunun üzerine o, “Bırakın şimdi beni beyim,” dedi. “Yardımınız için teşekkür ederim, ama sizin işiniz bitti.” “Tam bitmedi hanım kız,” diye haykırdım, “bu vadiden seni sağ salim çıkarayım da...”; ama beni dinlemeyip hunharca işine devam etti. Sürdürürdüm kavgayı, ama o sırada kalabalığın içinden o çıktı geldi. Axl Efendi’yi diyorum; şimdiki adıyla; elbette o gün daha gençti, ama o zaman dahi bilge bir yüzü vardı; onu gördüğümde sanki etrafımızdaki savaş sesleri kesildi, sessizlik oldu.</p>

    <p>“Niye öyle açıkta duruyorsunuz beyim?” diyorum kendisine. “Kılıcınız da kınında hâlâ. Hiç değilse yerden bir kalkan alın da üstünüzü örtün.”</p>

    <p>Ama o, bir sabah vaktinin rayihasında papatya tarlasında dururmuşçasına dalgın bir ifadeyle bakmayı sürdürüyor. “Tanrı bir oku buraya yönlendirmeye karar verirse,” diyor, “ben mâni olmam. Sir Gawain, sizi iyi sıhhatte gördüğüme sevindim. Yeni mi geldiniz, yoksa başından beri burada mıydınız?”</p>

    <p>Sanki yaz panayırında karşılaşmışız gibi söylüyor bunları, ben yine haykırmak zorunda kalıyorum: “Örtün üstünüzü beyim! Meydan hâlâ düşman kaynıyor!” O manzarayı seyretmeye devam edince, ben sorduğu soruyu hatırlayıp cevap veriyorum: “Savaş başladığında buradaydım, ama sonra Arthur çok önemli bir özel göreve gönderdi bizi, beş kişiyi. O görevden az önce döndüm.”</p>

    <p>Sonunda dikkatini çekmeyi başarıyorum. “Çok önemli bir özel görev mi? İyi sonuçlandı mı peki?”</p>

    <p>“Maalesef iki yoldaşımızı kaybettik, ama Merlin Efendi sonuçtan memnun kaldı.”</p>

    <p>“Merlin Efendi,” diyor, “bilge olabilir, ama o ihtiyar ürpertiyor beni.” Sonra bir kez daha etrafına bakınıyor ve ekliyor: “Kaybettiğiniz arkadaşlara üzüldüm. Bugün bilmeden daha çok arkadaş kaybedeceğiz.”</p>

    <p>“Yine de zafer bizim olacak,” diyorum. “Lanet olası Saksonlar. Bu şekilde savaşmayı sürdürmeleri Ölüm’den başka kimin işine yarar?”</p>

    <p>“Sanıyorum sırf bize olan öfkelerinden, nefretlerinden savaşıyorlar,” diyor. “Köylerde bıraktıkları masumlara yapılanlar kulaklarına gelmiştir mutlaka. Ben bizzat oradan geldiğime göre, haberler Sakson saflarına niye yayılmasın?”</p>

    <p>“Nedir bu dediğiniz haberler Axl Efendi?”</p>

    <p>“Kadınlar, çocuklar ve yaşlılarla ilgili haberler; onlara zarar vermeyeceğimize dair ciddi bir anlaşma yaptık, sonra hepsini katlettik, minicik bebeleri bile. Böyle bir şey bizim başımıza yeni gelmiş olsa, nefretimiz biter miydi? Biz de onlar gibi sonuna kadar savaşmaz mıydık, açtığımız her yara bize merhem olmaz mıydı?”</p>

    <p>“Bu konunun üstünde niye duruyorsunuz Axl Efendi? Biz bugün zaferi teminat altına aldık, hem de tarihe geçecek bir zafer.”</p>

    <p>“Niye mi üstünde duruyorum? Beyim, bunlar benim Arthur’un namına dost olduğum köyler. Bu köylerin birinde bana Barış Şövalyesi derler, bugün bizim on on beş adamımızın o köyden merhametin zerresini taşımadan geçişini gözlerimle gördüm; boyları daha omzumuza gelmeyen oğlan çocuklarından başka karşılarında durabilecek kimse yoktu köyde.”</p>

    <p>“Bunu duyduğuma üzüldüm. Ama tekrar rica ediyorum, beyim, en azından bir kalkan alın elinize.”</p>

    <p>“Köy köy dolaşıp hep aynı manzarayı gördüm, kendi adamlarımız yaptıklarıyla böbürleniyordu.”</p>

    <p>“Kendinizi suçlamayın beyim, dayımı da. Bir zamanlar sizin arabuluculuğunuzla konulan müthiş kanun, devam ettiği sürece gerçekten harika bir şeydi. Yıllar boyunca Briton olsun, Sakson olsun, kaç masumun hayatını kurtarmıştır? Sonsuza dek sürmemiş olması sizin suçunuz değil.”</p>

    <p>“Ama onlar vardığımız anlaşmaya bugüne kadar inandılar. Eskiden sadece korkuyla nefretin hüküm sürdüğü yerde onların güvenini kazanan bendim. Bugün yaptıklarımız yüzünden ben şimdi yalancıyım, kasabım, Arthur’un zaferi beni sevindirmiyor.”</p>

    <p>“Böyle deli deli konuşmak ne işinize yarayacak beyim? Aklınızda ihanet varsa hiç oyalanmadan paylaşalım kozlarımızı!”</p>

    <p>“Dayınıza benden zarar gelmez beyim. Ama siz böyle bir bedel karşılığında kazanılmış bir zafere nasıl sevinirsiniz Sir Gawain?”</p>

    <p>“Axl Efendi, bugün bu Sakson kentlerinde yapılanları dayım yüreği parçalanarak, barış başka şekilde sağlanamayacağı için emretmiştir mutlaka. Şöyle düşünün beyim. Ardından ağladığınız o küçük Sakson oğlanlar çok geçmeden bugün öldürülen babalarının intikamını almak için yanıp tutuşan savaşçılar olacaklardı. O küçük kızlar çok yakında yenilerini doğuracaklardı ve bu katliam döngüsü asla kırılamayacaktı. Bakınız intikam hırsı ne kadar derinde yatıyor! Şu karşınızdaki güzel genç kıza bakın, bizzat getirdim onu buraya, hâlâ işini tamamlamadı, bakın! Oysa bugün kazanılan müthiş zafer zor bulunur bir fırsat yaratacak. Bu uğursuz döngüyü temelli kırabiliriz, güçlü bir kralın korkusuzca hareket etmesi gerekir. Bugün tarihe geçecek Axl Efendi, bundan böyle uzun yıllar boyunca topraklarımızda barış hüküm sürecek.”</p>

    <p>“Sizi anlayamıyorum beyim. Bugün savaşçısıyla bebesiyle derya kadar Sakson’u katlettik gerçi, ama bu topraklarda daha çok Sakson var. Doğudan geliyorlar, gemilerle sahillerimize çıkıyorlar, her gün yeni köyler kuruyorlar. Bugün yapılanlarla bu nefret döngüsü kırılmış filan değil beyim, aksine, demire vurulmuş oldu. Şimdi dayınızın yanına varıp gördüklerimi anlatacağım. Tanrı’nın bu tür işlere gülümseyerek bakacağına inanıp inanmadığı yüzünden belli olur.”</p>

    <p>Bebek katili. Biz o gün bebek katili miydik? Ya refakat ettiğim kız, o ne oldu? Az önce aranızda mıydı hanımlar? Ben görevimi yerine getirmek üzere yol alırken neden böyle etrafıma toplanıyorsunuz? İhtiyarım ben, bırakın selametle geçip gideyim. Bebek katili. Ama ben orada değildim; diyelim ki oradaydım, yüce bir kralla, üstelik dayımla tartışmamın ne faydası olurdu? Ben o zamanlar gencecik bir şövalyeydim, ayrıca her geçen yıl onun haklı olduğu kanıtlanmıyor mu? Hepiniz barış yıllarında yaşayıp barış döneminde yaşlanmadınız mı? Öyleyse arkamızdan hakaret yağdırmadan bırakın yolumuza gidelim. Masumlar Kanunu, muazzam bir kanun gerçekten, insanları Tanrı’ya yaklaştıracak bir kanun –bizzat Arthur hep öyle derdi, yoksa öyle diyen Axl Efendi miydi? O zamanlar Axelum ya da Axelus derdik ona, ama şimdi Axl olmuş adı, iyi bir karısı var. Bana niye sataşıyorsunuz, hanımlar? Siz matemdeyseniz kabahat bende mi? Benim de fazla zamanım yok, ben sizin gibi dönüp bu topraklarda gezmeyeceğim. Kayıkçıyı memnun mesut selamlayıp dalgada hafif hafif salınan kayığa bineceğim, kulağımda küreğin şıpırtısı, biraz uyuyacağım belki. Uyuklarken gözümü aralayıp bakacağım, güneş suyun üstünde iyice alçalmış, kıyı iyice uzaklaşmış olacak, başım düşerek yine rüyalara dalacağım, sonra kayıkçının sesi yine usulca uyandıracak beni. Kimilerinin dediğine bakılırsa sorular sorduğu takdirde, dürüstçe cevap vereceğim sorularına; benim gizleyecek neyim kaldı ki? Zaman zaman eksikliğini çektiysem de karım olmadı hiç. Ama görevini tamamlayan iyi bir şövalyeydim. Bunları duyduğunda yalan söylemediğimi anlayacak. Aldırmayacağım ona. Tatlı gün batımı, kayıkçı sandalın bir tarafından ötekine geçerken üzerime düşen gölgesi. Ama bunlar daha sonra olacak. Bugün Horace’la birlikte bu kurşuni göğün altında tırmanmak zorundayız, çorak bayırdan yukarı, bir sonraki tepeye; çünkü işimizi henüz tamamlamadık, Querig bizi bekler.</p>
  </div>
</body>
</html>
