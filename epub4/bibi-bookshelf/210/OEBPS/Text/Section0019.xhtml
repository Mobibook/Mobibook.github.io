<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Birinci Bölüm</h2>

    <p>Beatrice’i ısıtacak kadar güneş olsaydı keşke. Karşı kıyının çoğu yeri sabah ışığına boğulmuş olduğu halde ırmağın bu yakası gölgedeydi, soğuktu. Yürürlerken Axl Beatrice’in kendisine abandığını hissediyordu; titremesi de giderek artmıştı. Tam Axl bir kez daha mola vermeyi teklif edecekken, nihayet söğütlerin arkasında suya uzanan damı gördüler.</p>

    <p>Kayıkhaneye inen çamurlu bayırı geçmeleri biraz zaman aldı; alçak kemerin altından geçtiklerinde içerinin loşluğu ve şıpırtılı suların yakınlığı Beatrice’in titremelerini iyice artırdı. Rutubetli tahta kalasların üzerinde ilerleyerek içeriye iyice sokuldular; damın saçağının ötesinde yüksek otlar, sazlar ve ırmağın bir bölümü görülüyordu. Sonra soldaki gölgelerin arasında bir erkek doğrularak, “Kimsiniz bakalım dostlar?” dedi.</p>

    <p>“Tanrı sizinle olsun beyim,” dedi Axl. “Sizi uykunuzdan uyandırdıysak affedersiniz. Irmak aşağı oğlumuzun köyüne gitmek isteyen iki yorgun yolcuyuz biz.”</p>

    <p>Hayvan postlarından giysiler içinde geniş yapılı, sakallı, orta yaşlı bir adam ışığa çıkıp inceledi onları. Sonunda konuştuğunda sesi dostaneydi:</p>

    <p>“Hanım hasta mı?”</p>

    <p>“Yorgun sadece beyim, ama yolun geri kalanını yürüyemeyecek. Bizi taşıyacak bir mavnanız ya da kayığınız vardır diye ummuştuk. Merhametinize sığınıyoruz; başımıza bir felaket geldi, bohçalarımızı, size verebileceğimiz tenekeyi kaybettik. Şu anda suda tek bir kayığınız olduğunu görüyorum beyim. Kayığı kullanmamıza izin verirseniz, bize emanet edeceğiniz yüklerinizi sağ salim götüreceğimize söz verebilirim hiç değilse.”</p>

    <p>Tekneci damın altında usulca sallanan kayığa baktı, sonra Axl’a döndü. “Bu kayığın ırmak aşağı yola çıkmasına daha vakit var dostum, arkadaşım gelsin arpa getirsin de dolduralım diye bekliyorum. Ama ikinizin de çok yorgun olduğunu görüyorum, yakın zamanda başınıza bir felaket gelmiş besbelli. Şöyle bir teklifim olacak size. Bakın dostlar. Şu sepetleri görüyor musunuz?”</p>

    <p>“Sepet mi beyim?”</p>

    <p>“Dayanıksız görünseler de iyi yüzerler, sizi de taşırlar, ama ayrı ayrı sepetlere binmeniz gerekecek. Koca mısır çuvallarını yüklüyoruz hep, hatta bazen kesilmiş domuz da; bir kayığın arkasına bağlandığında ırmak çalkantılı da olsa yüzer sepetler. Bugün gördüğünüz gibi sular sakin, yani rahat rahat yol alabilirsiniz.”</p>

    <p>“Çok naziksiniz beyim. Ama ikimizi birden alabilecek büyüklükte bir sepetiniz yok mu?”</p>

    <p>“Ayrı sepetlere binmeniz şart dostlar, yoksa boğulursunuz. Ama ben ikinizi bağlarım, tek sepetteymiş gibi gidersiniz. Yine ırmağın bu yakasındaki öbür kayıkhaneyi gördüğünüzde yolculuğunuz sona erecek; sizden sepetleri oraya bırakıp iyice bağlamanızı rica edeceğim.”</p>

    <p>“Axl,” diye fısıldadı Beatrice, “ayrılmayalım. Yavaş da olsa birlikte yaya gidelim.”</p>

    <p>“Artık yürüyecek halimiz kalmadı prensesim. İkimizin de ısınmaya, yemeğe ihtiyacı var, bu ırmak bizi hızla oğlumuzun kucağına taşıyacak.”</p>

    <p>“Lütfen Axl. Ayrılmamızı istemiyorum.”</p>

    <p>“Ama bu iyi yürekli adam sepetlerimizi sıkıca bağlayacağını söylüyor, kol kola gidermiş gibi olacağız.” Sonra tekneciye döndü: “Size minnettarım beyim. Önerdiğiniz gibi yapalım. Lütfen sepetleri sıkıca bağlayın ki süratli bir dalga ikimizi ayırmasın.”</p>

    <p>“Tehlike ırmağın süratinde değil, yavaşlığında dostum. Kıyıya yakın otlara takılıp kalmak kolaydır. Ama size kendinizi itmek için sağlam bir asa vereceğim, böylece korkulacak bir şey olmaz.”</p>

    <p>Tekneci iskelenin ucuna gidip iplerle uğraşmaya başladığında Beatrice fısıldadı:</p>

    <p>“Axl, lütfen ayrılmayalım.”</p>

    <p>“Ayrılmayacağız prensesim. Bak bizi bir arada tutmak için nasıl düğüm atıyor.”</p>

    <p>“Dalgalar bizi ayırabilir Axl, sen bakma bu adamın dediğine.”</p>

    <p>“Merak etme prensesim, yakında oğlumuzun köyünde olacağız.”</p>

    <p>Sonra tekneci seslendi, ikisi dikkatle küçük taşların üzerinden yürüyerek teknecinin yanına gittiler; adam elinde uzun bir sopayla suda sallanan iki sepeti dengede tutuyordu. “Hayvan postu serilidir içlerine,” dedi. “Irmağın soğuğunu hissetmezsiniz.”</p>

    <p>Çömelmek acı verdiği halde, Beatrice sağ salim ilk sepete yerleşinceye kadar Axl iki elini onun üzerinden ayırmadı.</p>

    <p>“Ayağa kalkma prensesim, yoksa teknemiz alabora olur.”</p>

    <p>“Sen binmeyecek misin Axl?”</p>

    <p>“Hemen yanına biniyorum. Baksana, bu adamcağız sımsıkı bağlamış iki sepeti.”</p>

    <p>“Beni burada yalnız bırakma Axl.”</p>

    <p>Ama Beatrice daha bunları söylerken bile teskin olmuş gibiydi, uykuya dalan bir çocuk misali sepetin içine uzandı.</p>

    <p>“Beyim,” dedi Axl. “Bakın karım soğuktan nasıl titriyor. Ödünç verebileceğiniz bir örtünüz var mı?”</p>

    <p>Tekneci de yan dönüp kıvrılarak gözlerini kapatmış olan Beatrice’e bakıyordu. Ansızın üstündeki kürklerden birini çıkarıp öne eğilerek Beatrice’in üzerine örttü. Beatrice fark etmemiş gibiydi –gözleri kapalıydı hep–; adama teşekkür eden Axl oldu.</p>

    <p>“Bir şey değil dostum. Her şeyi aşağıdaki kayıkhanede bırakırsınız.” Adam sopasıyla akıntıya doğru itti onları. “Çömelin, asayı da sazları itmek için hazır bulundurun.”</p>

    <p>Irmağın üstünde soğuk ısırıyordu. Kırılmış buz tabakaları yüzüyordu suyun üzerinde, ama sepetler aralarından kolaylıkla geçiyor, bazen tabakaları hafifçe birbirine çarptırıyordu. Sepetler neredeyse kayık biçimindeydi, başları, kıçları vardı, ama kolaylıkla dönüveriyorlardı; bu yüzden Axl zaman zaman tekrar ırmağın yukarısını, hâlâ görünen kayıkhaneyi buluyordu karşısında.</p>

    <p>Yanı başlarında dalgalanan otların arasından şafak sökmekteydi, teknecinin dediği gibi ırmak sakin akıyordu. Buna rağmen Axl sürekli Beatrice’in sepetine bakıyordu; sepet sanki sırf hayvan postlarıyla doldurulmuş gibiydi, Beatrice’in içinde olduğunu ele veren tek şey görünen bir tutam saçıydı. Axl bir ara, “Göz açıp kapayıncaya kadar oradayız prensesim,” diye seslendi; cevap alamayınca sepeti yakınına çekmek üzere uzandı.</p>

    <p>“Prensesim, uyuyor musun?”</p>

    <p>“Orada mısın Axl?”</p>

    <p>“Elbette buradayım.”</p>

    <p>“Axl. Belki gene beni terk etmişsindir diye düşündüm.”</p>

    <p>“Niye terk edeyim seni prensesim? Ayrıca adam sepetlerimizi özenle bağladı birbirine.”</p>

    <p>“Rüyamda mı gördüm, gerçek mi bilmiyorum. Ama kendimi o zamanki halimle gördüm, gecenin ortasında, odamızda dikilmiş dururken. Uzun zaman önceydi, senin bir zamanlar sevgiyle yapıp bana armağan ettiğin o porsuk postundan harmaniye sıkı sıkı sarınmıştım. Öylece duruyordum, eski odamızdı hem de, şimdiki değil; duvarda soldan sağa uzanan kayın dalları vardı, dalda yavaşça ilerleyen bir tırtılı izliyor, tırtılın gece o vakitte niye uyumadığını merak ediyordum.”</p>

    <p>“Sen tırtılı bırak da, gecenin bir vakti sen niye uyanmış duvara bakıyordun?”</p>

    <p>“Sanıyorum beni terk ettiğin için öyle dikilmiş duruyordum Axl. Adamın üzerime bıraktığı şu kürk bana o zamanki kürkü hatırlatmış olabilir; orada dikilmiş dururken ona sarınmıştım, senin porsuk postlarından yaptığın, daha sonra yangında giden kürke. Tırtılı seyrediyor ve niye uyumadığını, bu tür bir yaratığın geceyi gündüzden ayırıp ayıramadığını merak ediyordum. Ama sebebi sanırım senin gitmiş olmandı Axl.”</p>

    <p>“Çılgınca bir rüya prensesim, belki ateşin yükseliyordur. Ama çok geçmeden sıcacık bir ateşin başında olacağız.”</p>

    <p>“Orada mısın Axl?”</p>

    <p>“Buradayım tabii, kayıkhane çoktan gözden kayboldu.”</p>

    <p>“O gece beni terk etmiştin Axl. Biricik oğlumuz da öyle. O bir iki gün önce gitmiş, sen döndüğünde evde olmak istemediğini söylemişti. Yani eski odamızda ben gecenin bir vakti tek başımaydım. Ama o günlerde mumumuz vardı, tırtılı görebiliyordum.”</p>

    <p>“Çok garip bir rüya bu bahsettiğin prensesim, şüphesiz bu soğuk yüzünden, ateşin yükseldiği için gördün. Keşke güneş bu kadar sabırlı davranmayıp doğuverseydi.”</p>

    <p>“Haklısın Axl. Burası soğuk, şu kürkün altında bile.”</p>

    <p>“Seni kucağımda ısıtırdım, ama ırmak izin vermez.”</p>

    <p>“Axl. Acaba oğlumuz bir gün bizi öfke içinde terk etti de, ona kapımızı kapayıp bir daha dönmemesini mi söyledik?”</p>

    <p>“Prensesim, ileride suda bir şey görüyorum, sazlara takılmış bir kayık olabilir.”</p>

    <p>“Uzaklaşıyorsun Axl. Zor duyuyorum sesini.”</p>

    <p>“Hemen yanı başındayım prensesim.”</p>

    <p>Sepetin içine iyice çökmüş, bacaklarını ileriye uzatmış oturan Axl dikkatle çömelir konuma geçti ve sepetin iki kenarına tutundu.</p>

    <p>“Şimdi daha iyi görüyorum. Küçük bir sandal, ilerideki dönemeçte sazlara saplanmış. Yolumuzun üstünde, dikkatli olmamız lazım, yoksa biz de aynı şekilde saplanır kalırız.”</p>

    <p>“Axl, benden ayrılma.”</p>

    <p>“Yanı başındayım prensesim. Ama dur şu asayı alayım da sazları uzağımızda tutayım.”</p>

    <p>Sepetler iyice yavaş hareket eder olmuştu; ırmağın dönemecindeki çamurumsu suya doğru ilerliyorlardı. Axl asayı suya daldırdığında dibe kolaylıkla değdiğini fark etti, ama kendilerini tekrar akıntıya, geriye itmeye çalıştığında ırmağın zemini asayı çekti, Axl tabandan kuvvet alamadı. Ot bürümüş tarlaların üstünde söken şafağın ilk ışıklarında, sazların sanki onları bu durgun noktaya iyice bağlamak istercesine her iki sepetin etrafını da sarmış olduğunu görebiliyordu. Hemen önlerindeki sandala doğru ağır aksak süzülürlerken Axl asayı uzatıp sandalın kıçını itti, durdular.</p>

    <p>“Öbür kayıkhaneye mi geldik kocam?”</p>

    <p>“Henüz değil.” Axl ırmağın aşağı akmaya devam eden bölümüne baktı. “Çok üzgünüm prensesim. Sazlara takıldık. Ama şurada bir sandal var, sağlamsa ona binip devam ederiz yolumuza.” Axl asayı bir kez daha suya daldırıp sepetleri ağır ağır sandalın bordasına yanaştırdı.</p>

    <p>Alçaktan baktığı için kayık koskocaman görünüyordu, Axl zedelenmiş kaba ahşabı ve minnacık buzdan sarkıtların balmumu misali dizilmiş olduğu küpeşte altını en ince ayrıntısına kadar görebiliyordu. Asasını suya saplayıp dikkatle doğrularak sepetin içinde ayağa kalktı ve kayığın içine baktı.</p>

    <p>Baş taraf turuncu bir ışıkla kaplıydı, Axl ancak bir süre sonra kalasların üstündeki paçavra yığınının aslında yaşlıca bir kadın olduğunu görebildi. Giysisinin tuhaflığı –birbirine dikili çok sayıda küçük, koyu renk paçavradan oluşuyordu– ve yüzüne sıvanmış yağlı kara onu aldatmıştı. Ayrıca kadın tuhaf bir pozisyonda oturuyordu; başı yana devrilmiş, neredeyse kayığın zeminine değiyordu. Yaşlı kadının giysisi Axl’ın hafızasını dürtüyordu; o sırada kadın gözlerini açıp ona baktı.</p>

    <p>“Yardım edin yabancı,” dedi usulca, pozisyonunu değiştirmeden.</p>

    <p>“Hasta mısınız hanımcığım?”</p>

    <p>“Koluma laf geçiremiyorum, yoksa şimdiye kalkıp küreğe asılmış olurdum. Yardım edin yabancı.”</p>

    <p>“Kiminle konuşuyorsun Axl?” diye sordu Beatrice, arkasında bir yerden. “Dikkat et, iblis olmasın.”</p>

    <p>“Bizim yaşlarımızda, belki daha yaşlı bir kadıncağız, kayığının içinde, sakatlanmış.”</p>

    <p>“Beni unutma Axl.”</p>

    <p>“Unutmak mı? Seni niye unutayım ki prensesim?”</p>

    <p>“Bu sis o kadar çok şeyi unutturuyor ki bize. Birbirimizi niye unutturmasın?”</p>

    <p>“Öyle bir şey asla olamaz prensesim. Şimdi ben şu kadıncağıza yardım edeyim, şansımız yaver giderse üçümüz birlikte onun kayığında ırmak aşağı gideriz.”</p>

    <p>“Yabancı, dediklerinizi duydum. Kayığımı sizinle seve seve paylaşırım. Ama şimdi yardım edin bana, düştüm, sakatlandım çünkü.”</p>

    <p>“Axl, beni burada bırakma. Unutma beni.”</p>

    <p>“Şu yanı başımızdaki sandala çıkıyorum prensesim. Bu kadıncağıza yardım etmem lazım.”</p>

    <p>Axl’ın kolları bacakları soğuktan kaskatı kesilmişti; kayığa tırmanırken dengesini kaybeder gibi oldu, ama toparlanıp etrafına bakındı.</p>

    <p>Sandal basit ve sağlam görünüyordu, şöyle bir bakınca, su almamış gibiydi. Kıça yakın istiflenmiş yükler vardı, ama Axl bununla pek ilgilenmedi, çünkü kadın tekrar bir şeyler söylüyordu. Sabah güneşi tam üzerine vuruyordu hâlâ, kadının sabit bakışlarının kendi ayaklarına dikili olduğunu gördü Axl –öyle ki kendi de ister istemez başını eğip ayaklarına baktı. Dikkati çekecek bir şey göremeyince, kaplamaların üzerinde dikkatle kadına doğru ilerlemeye devam etti.</p>

    <p>“Yabancı. Genç olmadığınızı görüyorum, ama gücünüz var hâlâ. Korkutucu yüzünüzü gösterin onlara. Görünce ürküp kaçsınlar.”</p>

    <p>“Gelin bakalım hanımcığım. Doğrulup oturabilir misiniz?” Axl kadının bedeninin duruşundaki tuhaflık kendisini kaygılandırdığı için böyle söylemişti –kadının salınmış kır saçları aşağı dökülerek ıslak tahtalara değiyordu. “Gelin, yardım edeyim size. Biraz daha dik oturmaya çalışın.”</p>

    <p>Axl ileri uzanıp kadına dokunduğunda kadının elinde tuttuğu paslı bıçak yere düştü. Aynı anda ufak bir hayvan paçavraların altından çıkıp koşuşturarak gölgelerin arasında gözden kayboldu.</p>

    <p>“Sıçanlar başınıza bela mı oldu hanımcığım?”</p>

    <p>“Şuradalar yabancı. Korkutucu yüzünüzü göstersenize onlara.”</p>

    <p>Axl o zaman anladı: Kadın onun ayaklarına değil, ötesine, kayığın kıçındaki bir şeye bakıyordu. Dönüp baktı, ama alçakta parlayan güneşin ışınları gözünü kamaştırdığı için gördüğü kıpır kıpır şeyin ne olduğunu seçemedi.</p>

    <p>“Sıçan mı bunlar hanım?”</p>

    <p>“Sizden korkuyorlar yabancı. Bir süre benden de korktular, ama âdetleri olduğu üzere yavaş yavaş iliğimi kuruttular. Siz gelmeseniz şu anda her yanımı kaplamış olurlardı.”</p>

    <p>“Bekleyin bir dakika hanımcığım.”</p>

    <p>Axl sandalın kıçına gidip yatay güneş ışınlarına karşı elini siper ederek gölgelerin arasına yığılmış nesnelere baktı. Birbirine karışmış ağlar, dertop edilip atılmış sırılsıklam bir battaniye ve üzerinde çapaya benzer, uzun saplı bir alet gördü. Bir de kapaksız, tahta bir kutu vardı; balıkçıların can çekişen balıkları taze tutmak için kullandıkları türden bir kutu. Ama Axl baktığında içinde balık değil, derisi yüzülmüş tavşanlar gördü; sayıları çoktu, öyle sıkışık dizilmişlerdi ki, minik bacakları birbirine kenetlenmiş gibiydi. Sonra Axl’ın gözleri önünde sinir, dirsek ve bileklerden oluşan kütle olduğu gibi hareket etmeye başladı. Axl açılan bir göz, sonra bir göz daha görünce geriye doğru bir adım attı. Arkasından gelen sese döndü ve sandalın hâlâ turuncu ışığa batmış öteki ucunda, yaşlı kadının iyice yere devrilmiş olduğunu, üzerinde de yaramaz cinlerin kaynaştığını gördü; sayılamayacak kadar çoktular. Kadın ilk bakışta sanki sevgiye boğulmuş gibi memnun görünüyordu; küçük cılız yaratıklar paçavralarının arasında, yüzünde, omuzlarında koşuşturuyordu. Bu arada ırmaktan durmadan yenileri çıkıyor, sandalın kenarlarından yukarı tırmanıyordu.</p>

    <p>Axl önündeki uzun saplı aleti almak üzere eğilerek uzandı, ama onu da bir dinginlik duygusu sarmıştı, aletin sapını birbirine dolaşmış ağların arasından garip bir gevşeklikle çıkarmakta olduğunu gördü. Sudan giderek daha fazla yaratık çıktığını biliyordu; sandala kaç tanesi binmişti acaba? Otuz mu? Altmış mı? Yaratıklardan yükselen uğultu ona uzakta oyun oynayan çocukların sesleri gibi geliyordu. Uzun saplı aleti –çapa olsa gerekti, şu sopanın ucunda göğe yükselen şey paslı bir çapa ağzı ya da ona asılmış bir yaratık değil miydi?– havaya kaldırıp var gücüyle sandalın kenarına tırmanan minik parmak boğumlarına ve dizlere indirecek kadar aklı başındaydı. Sonra ikinci bir kez indirdi çapayı, bu sefer içinden yaramaz cinlerin koşarak çıktığı, derisi yüzülmüş tavşanlarla dolu kutuya. Aslında kılıcı hiçbir zaman pek iyi kullanamamıştı; onun mahareti diplomasi ve gerektiğinde entrikaydı; gerçi maharetiyle kazandığı güveni kötüye kullandığını kim ileri sürebilirdi? Aksine, onu suiistimal etmişlerdi; yine de iyi kötü silah kullanabilecek durumdaydı hâlâ; elindeki aleti sağa sola savuracaktı şimdi, Beatrice’i bu kaynayan yaratıklardan korumak zorundaydı, değil mi ya? Gel gör ki sayıları giderek artıyordu, hâlâ o kutudan mı çıkıyorlardı yoksa sığ sulardan mı? Yoksa şu anda sepetinin içinde uyuyan Beatrice’in etrafına mı toplanıyorlardı? Son çapa hamlesi etkili olmuştu; çok sayıda yaratık geriye, suya düşmüş, ardından bir başka çapa darbesi ikisini, hatta üçünü havaya uçurmuştu, hem yaşlı kadın yabancının tekiydi, kendi karısı dururken Axl’ın ona karşı ne mecburiyeti olabilirdi? Ama yabancı kadın işte karşısında, kıvıl kıvıl yaratıkların altında neredeyse görünmez olmuştu; Axl çapasını kaldırıp sandalın başına giderek yabancıya zarar vermeden azami sayıda yaratığı kovmak için havada salladı. Nasıl yapışıyorlardı öyle! Şimdi de Axl’la konuşma cüretini gösteriyorlardı; yoksa yaratıkların altındaki yaşlı kadın mıydı konuşan?</p>

    <p>“Bırak onu yabancı. Bize bırak onu. Bırak onu yabancı.”</p>

    <p>Axl çapayı tekrar salladı, çapa koyu bir sıvının içindeymiş gibi hareket etti havada, ama hedefi buldu, yenileri gelirken çok sayıda yaratığı dağıttı.</p>

    <p>“Bize bırak onu yabancı,” dedi yaşlı kadın yeniden ve Axl nihayet, konuşan her kimse, karşısındaki can çekişen yabancıdan değil, Beatrice’ten söz ettiğini anladı; içine saplanan korkunun dibi yoktu sanki. Sazların arasına, karısının sepetine dönüp baktığında, etraftaki sularda bacakların, omuzların kıvıl kıvıl oynaştığını gördü. Kendi sepeti ise, kenarlarına tırmanmaya çalışan yaratıkların çekiştirmesiyle alabora olacakken içeridekiler ağırlık yaptığı için devrilmiyordu. Ne var ki, yaratıklar Axl’ın sepetine sırf yanındaki sepete geçmek için doluşuyordu. Birtakım yaratıkların Beatrice’i örten hayvan postunun üzerinde toplanmış olduğunu gördü ve bir haykırışla sandalın kenarına çıkıp suya atladı. Su tahmininden daha derindi, belini aşıyordu, ama soğukluğu nefesini bir an kesti sadece; sonra içinden adeta uzak hatıralardan gelircesine yükselen bir savaşçı narası atarak, çapası havada, sepetlerin üzerine çullandı. Giysileri çekiştiriliyordu, su bal kıvamındaydı, ama çapayı kendi sepetine indirdiğinde silahı havada sinir bozucu bir yavaşlıkla hareket etmekle birlikte sonunda sepete inince, tahmininden çok yaratık suya devrildi. İkinci darbe daha da büyük yıkıma yol açtı; bu sefer çapayı ağzı dışarı bakacak şekilde savurmuş olmalıydı, güneş ışığına doğru havalandığını gördüğü şu nesne kanlı bir et parçası değil miydi? Fakat Beatrice ta uzaktaydı hâlâ; yaratıklar etrafında yükselirken kayıtsızca suda salınıyordu; şimdi karadan gelenler de vardı, ırmağın kıyısındaki otların arasından akın ediyorlardı. Çapasına asılanlar vardı şu anda; Axl ansızın sadece Beatrice’in yanında olmayı isteyerek çapayı suya bıraktı.</p>

    <p>Suyun içinde otların, kırık kamışların arasından, ayaklarına yapışan çamura bata çıka yürüdü, ama Beatrice daha da uzaktaydı şimdi. Sonra tekrar yabancının sesini duydu; Axl şimdi suyun içindeyken onu göremediği halde, yaşlı kadını zihninde şaşırtıcı netlikte canlandırabiliyordu; sabah güneşinde sandalın dibine çökmüş, yaramaz cinler üstünde cirit atarken Axl’ın işittiği sözleri söylüyordu: “Bırak onu yabancı. Bize bırak onu.”</p>

    <p>“Lanet olsun size,” diye mırıldandı Axl, ileriye doğru zorlukla ilerlerken. “Ondan asla vazgeçmeyeceğim, asla.”</p>

    <p>“Halbuki sen akıllı adamsın yabancı. Onu kurtaracak bir ilaç olmadığını ne zamandır biliyorsun. Nasıl dayanacaksın onu bekleyen kadere? Canın ciğerin ıstırap içinde kıvranırken senin elinden kulağına şefkatli sözler fısıldamaktan başka bir şeyin gelmediği günü mü bekliyorsun? Ver onu bize, ıstırabını azaltalım, ondan önce kaç kişiye yaptığımız gibi.”</p>

    <p>“Lanet olasıcalar! Vermem onu size!”</p>

    <p>“Onu bize verirsen acı çekmemesini sağlarız. Irmağın sularında yıkarız, yıllar üstünden dökülür gider, tatlı bir rüyadaymış gibi olur. Niye tutuyorsun onu beyim? Sen ona mezbahadaki hayvanın ıstırabından başka ne verebilirsin?”</p>

    <p>“Kurtulacağım sizden. Çekilin. Çekilin onun üstünden.”</p>

    <p>Axl iki elinin parmaklarını birbirine kenetleyip kollarını sopa gibi kullanarak sağa sola savuruyor, suda kendine yol açarak ilerliyordu; sonunda sepetin içinde hâlâ derin uykuda olan Beatrice’in yanına vardı. Üstündeki hayvan postu yaramaz cinlerle dolup taşıyordu; Axl onları teker teker çekip kopararak ırmağa fırlatmaya koyuldu.</p>

    <p>“Hadi ver onu bize. Bu şekilde iyilik elmiş olmuyorsun ona.”</p>

    <p>Axl sepeti suda ite ite karaya kadar götürdü ve otlarla sazların arasına, sulu çamurun üstüne yerleştirdi. Sonra öne doğru eğilip karısını kucaklayarak sepetten çıkardı. Neyse ki Beatrice Axl’ın boynuna sarılacak kadar uyanabildi, birlikte önce ırmak kıyısında sendeleye sendeleye birkaç adım attılar, sonra da ileriye, tarlalara doğru yürüdüler. Axl ancak ayağının altındaki toprak iyice sertleşip kuruduğunda bıraktı onu yere; birlikte otların arasına oturdular; Axl soluklanıyor, Beatrice ise giderek uyanıyordu.</p>

    <p>“Axl, nereye geldik biz?”</p>

    <p>“Kendini nasıl hissediyorsun prensesim? Buradan gitmemiz lazım. Seni sırtımda taşıyacağım.”</p>

    <p>“Axl, sen iliklerine kadar ıslanmışsın! Irmağa mı düştün?”</p>

    <p>“Burası tekinsiz bir yer prensesim, bir an önce gitmemiz şart. Seni sırtımda seve seve taşırım; gençken, aklımız bir karış havadayken ılık bahar günlerinde yaptığım gibi.”</p>

    <p>“Irmaktan uzaklaşmamız şart mı? Irmağın bizi gideceğimiz yere daha hızlı götüreceği konusunda Sir Gawain haklı olsa gerek. Burası dağın tırmandığımız en yüksek yeri gibi görünüyor.”</p>

    <p>“Başka çaremiz yok prensesim. Buradan uzaklaşmamız şart. Gel sırtıma alayım seni. Gel prensesim, omuzlarıma sarıl.”</p>
  </div>
</body>
</html>
