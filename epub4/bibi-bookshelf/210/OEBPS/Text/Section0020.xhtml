<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On İkinci Bölüm</h2>

    <p>Edwin savaşçının daha yavaş tırmansın diye aşağıdan seslendiğini duyduğu halde kulak asmadı. Wistan çok yavaş hareket ediyordu, genel olarak da durumun aciliyetinin farkında değilmiş gibiydi. Daha kayalıkların ortasına gelmeden, “Şu geçip giden şahin miydi genç yoldaşım?” diye sormuştu. Ne olduğu önemli miydi sanki? Humma savaşçıyı zayıf düşürmüştü, hem zihnini hem bedenini.</p>

    <p>Az bir tırmanış kalmıştı, ondan sonra hiç değilse kendisi uçurumun başına, sağlam toprağa gelmiş olacaktı. O zaman koşabilirdi –koşmayı nasıl istiyordu!– ama nereye? Nereye gittikleri bir an hatırından çıkmıştı. Üstelik savaşçıya söyleyeceği önemli bir şey vardı; bir konuda Wistan’ı kandırıyordu, artık itiraf etme zamanıydı. Bitkin kısrağı patikanın kenarında bir çalılığa bağlayıp tırmanmaya başladıklarında Edwin tepeye varır varmaz her şeyi itiraf etmeye karar vermişti. Ama şimdi neredeyse tepeye varmışken zihninde bölük pörçük, bulanık bir şeyler vardı sadece.</p>

    <p>Son kayaları da aştı ve kendini yukarı, uçurumun tepesine çekti. Önünde uzanan topraklar çoraktı, rüzgârdan kavrulmuştu; ufuktaki solgun doruklara doğru hafif bir eğimle yükseliyordu. Yakında yer yer süpürge otları ve dağ otları bitmişti, ama ayak bileğini geçecek yükseklikte hiçbir bitki yoktu. Buna rağmen, tuhaftır, orta mesafede, karşısında orman gibi görünen bir şey vardı; gür ağaçlar rüzgârın saldırılarının ortasında sakince ayaktaydı. Bir tanrının aklına esmiş de gür bir ormanın bir bölümünü iki parmağıyla tutup bu çorak topraklara mı bırakmıştı?</p>

    <p>Edwin tırmanışın ardından nefes nefeseydi, ama kendini iterek koşmaya başladı. Gitmesi gereken yer o ağaçlardı mutlaka; oraya vardığında her şeyi hatırlayacaktı. Wistan’ın haykıran sesi yine arkasında bir yerlerden geliyordu –savaşçı nihayet tepeye varmış olacaktı–, ama Edwin arkasına bakmadan daha da hızlı koşmaya başladı. İtirafını ağaçların oraya saklayabilirdi. Ağaçların altına sığındıklarında daha net hatırlardı, rüzgârın uğultusu olmadan konuşmaları da daha kolay olurdu.</p>

    <p>Toprak yükselip ona çarptı ve nefesini kesti. O kadar beklenmedik şekilde olmuştu ki, serseme dönerek olduğu yerde biraz yatmak zorunda kaldı; tekrar ayağa fırlamak istediğinde de, yumuşak ama güçlü bir şey kalkmasını engelledi. O zaman Wistan’ın dizini sırtına bastırdığını, ellerini de arkasında bağlamakta olduğunu anladı.</p>

    <p>“Yanımızda niçin ip taşıyalım diye sormuştun,” dedi Wistan. “Gördüğün gibi çok işe yarayabiliyor.”</p>

    <p>Edwin aşağıdaki patikada konuştuklarını hatırlamaya başladı. Tırmanışa geçmeye heveslendiğinden, savaşçının eyere asılı eşyalar arasından yanlarına alacaklarını özenle ayırıp iki çuvala dolduruşu sinirine dokunmuştu.</p>

    <p>“Acele etmemiz lazım savaşçı! Bütün bunlara ne ihtiyacımız var?”</p>

    <p>“Al şunu taşı yoldaş. Dişi ejderha zaten yeterince güçlü bir hasım, bir de biz soğuktan, açlıktan zayıf düşüp ekmeğine yağ sürmeyelim.”</p>

    <p>“Ama koku kaybolacak! Hem ipi ne yapacağız?”</p>

    <p>“İhtiyacımız olabilir genç yoldaşım, tepeye çıktığımızda lazım olursa ağaçtan mı toplayacağız?”</p>

    <p>Şimdi ip hem bileklerinin hem de belinin etrafına dolanmıştı; öyle ki, sonunda ayağa kalktığında, öne doğru hareket etmek istediği anda yularının onu geri çekeceğini anladı.</p>

    <p>“Savaşçı, artık dostum ve öğretmenim değil misin?”</p>

    <p>“Hem öyleyim, hem koruyucunum hâlâ. Bundan sonrasında daha yavaş ilerlemen lazım.”</p>

    <p>Edwin ipten rahatsız olmadığını fark etti. İpin kendisini mecbur ettiği yürüyüş katır yürüyüşünü andırıyordu; yakın zamanda tam da öyle bir hayvanı taklit edercesine bir arabanın etrafında mecburen dönüp durduğunu hatırladı. Şimdi de ip kendisini geri çekerken inatla yamaç yukarı ilerleyen, yine aynı katır mıydı?</p>

    <p>Çektikçe çekiyor, ara sıra, ip gerilerek kendisini durdurana kadar birkaç adım koşmayı başarıyordu. Kulaklarında bir ses –tanıdık bir ses– küçüklüğünden çok iyi bildiği bir çocuk tekerlemesini yarı şarkı gibi, yarı şiir gibi tekrarlıyordu. Tekerleme yatıştırdığı ölçüde rahatsız da ediyordu onu; Edwin bir yandan ipi çekerken bir yandan da tekerlemeye katılırsa sesin o sinir bozucu tınısının kaybolduğunu fark etti. Bunun üzerine o da tekrarlamaya başladı; önce mırıldanırcasına, sonra çekinmeden rüzgâra karşı: “Bira kupasını deviren kimdi? Ejderhanın kuyruğunu kesen kimdi? Yılanı kovanın içinde bırakan kimdi? Amcaoğlun Adny’ydi.” Edwin’in hatırlamadığı başka dizeler de vardı, ama sesle birlikte söylemeye başlayınca kelimelerin kendiliğinden doğru çıktığını fark edip şaşırdı.</p>

    <p>Ağaçlara yaklaşmışlardı, savaşçı tekrar geri çekti Edwin’i.</p>

    <p>“Yavaş ol genç yoldaşım. Bu garip koruya girmek için cesaretten fazlasına ihtiyacımız var. Bak şuraya. Bu yükseklikte çam ağacı olması normal, ama şu çamların yanındakiler meşeyle karaağaç değil mi?”</p>

    <p>“Savaşçı, burada hangi ağaçların yetiştiği, bu göklerde hangi kuşların uçtuğu önemli değil! Az zamanımız kaldı, acele etmemiz lazım!”</p>

    <p>Ormana girdiler, ayaklarının altındaki toprak değişti; burada yumuşak yosunlar, ısırganlar, hatta eğreltiler vardı. Tepelerindeki yapraklar bir tavan oluşturacak kadar sıktı, bu yüzden bir süre gri bir loşluk içinde yürüdüler. Ama burası orman filan değildi, çünkü az sonra önlerinde bir açıklık, tepesinde de geniş bir daire halinde açık gökyüzü göründü. Edwin eğer bu işte gerçekten bir tanrının parmağı varsa, ilerideki bir şeyi bu ağaçlarla gizlemek istemiş olduğunu düşündü. Öfkeyle ipi çekerek, “Niye oyalanıyorsun savaşçı?” dedi. “Yoksa korkuyor musun?”</p>

    <p>“Şuraya baksana genç yoldaşım. Senin avcı içgüdün çok işimize yaradı. Şu karşımızdaki ejderhanın ini olsa gerek.”</p>

    <p>“Savaşçı, avcı olan benim ve sana o açıklıkta ejderha olmadığını söylüyorum. Hızla onu geçip ötesine varmalıyız, çünkü daha gidecek çok yolumuz var!”</p>

    <p>“Yarana bakacağım genç yoldaşım. Bakalım hâlâ temiz mi?”</p>

    <p>“Boş ver şimdi yarayı! Koku kaybolacak diyorum sana! İpi bırak savaşçı. Bırakmasan da koşacağım!”</p>

    <p>Bu sefer Wistan bıraktı onu, Edwin de devedikenlerinin, birbirine dolaşmış köklerin arasından ilerledi. Birçok kez dengesini kaybetti; bağlı olduğundan elini uzatıp dengesini koruyamıyordu. Ama yara bere almadan açıklığa vardı ve kıyısında durup karşısındaki manzaraya baktı.</p>

    <p>Açıklığın ortasında bir gölet vardı. Buz tutmuştu, öyle ki –insan yeterince cesur ya da aptalsa– yaklaşık yirmi adımda karşıya geçebilirdi. Buzun dümdüz yüzeyini bozan tek şey, karşı kıyıya yakın bir yerde, ölü bir ağacın buzdan fırlamış kof gövdesiydi. Kıyıda, kurumuş ağacın biraz ötesinde, iri bir yamyam dev suyun hemen kenarında, dizleriyle dirseklerinin üzerinde duruyordu, kafası tamamen suyun içindeydi. Yaratık belki su içerken –ya da yüzeyin altında bir şey ararken– ansızın donmuş kalmıştı. Dikkatsiz biri, susuzluğunu gidermeye çalışırken kafası kesilmiş başsız bir ceset sanabilirdi onu.</p>

    <p>Göletin üstündeki gökyüzü parçasından yamyam devin üzerine garip bir ışık vuruyordu; Edwin bir süre neredeyse tekrar canlanmasını, iğrenç, kıpkırmızı bir suratın sudan çıkmasını bekleyerek seyretti onu. Sonra birden irkilerek göletin sağında, karşı tarafta birincisiyle tıpatıp aynı konumda ikinci bir yaratık olduğunu fark etti, işte, şurada da bir üçüncüsü! Pek uzağında değildi, bu kıyıda, eğreltilerin arasında yarı gizlenmiş haldeydi.</p>

    <p>Yamyam devler genellikle Edwin’de sadece tiksinti uyandırırdı, ama bu yaratıklar ve duruşlarındaki tekinsiz hüzün, içinde bir acıma da uyandırdı. Bu akıbetin sebebi neydi? Onlara doğru yürüyecek oldu, ama ip tekrar gerildi, Wistan bu kez çok yakınından konuştu:</p>

    <p>“Buranın bir ejderha ini olduğunu hâlâ inkâr mı ediyorsun yoldaş?”</p>

    <p>“Burası değil savaşçı. Daha ilerlememiz lazım.”</p>

    <p>“Oysa burası bana bir şeyler fısıldar gibi. İni olmasa bile, su içip yıkanmaya geldiği bir yer değil mi?”</p>

    <p>“Bana kalırsa lanetli bir yer savaşçı, onunla çarpışılacak yer değil. Burada talihimiz ters gidebilir ancak. Şu zavallı yamyam devlere baksana. Üstelik geçen gece öldürdüğün ifritler kadar da büyükler.”</p>

    <p>“Sen neden söz ediyorsun delikanlı?”</p>

    <p>“Görmüyor musun? Bak, şurada! Orada!”</p>

    <p>“Edwin Efendi, sen bitkin düştün, ben de bundan korkuyordum. Biraz dinlenelim. İç karartıcı bir yer, ama rüzgârdan korunaklı bari.”</p>

    <p>“Ne dinlenmesi savaşçı? Şu zavallı yaratıklar da o şekilde, bu büyülü yerde fazla oyalandıkları için mahvolmadılar mı? Onların uyarısına kulak ver savaşçı!”</p>

    <p>“Benim duyduğum tek uyarı, seni dinlendirmezsem kalbini çatlatacağını söylüyor.”</p>

    <p>Edwin geriye çekildiğini hissetti, sırtı bir ağacın gövdesine çarptı. Sonra savaşçı Edwin’in etrafında ağır ağır dönerek ipi göğsüne, omuzlarına iyice doladı; yerinden kıpırdaması mümkün değildi.</p>

    <p>“Bu ağacın sana bir kastı yok genç yoldaşım.” Savaşçı elini yavaşça Edwin’in omzuna koydu. “Onu köklemek için böyle gücünü tüketmenin ne anlamı var? Ben burayı biraz daha yakından incelerken sen de sakinleş, dinlen bence.”</p>

    <p>Wistan’ın ısırganların arasından kendine yol açarak gölete inişini izledi. Savaşçı suyun kenarına vardığında birkaç dakika yavaş yavaş, ileri geri yürüdü; dikkatle toprağa bakıyor, bazen çömelip dikkatini çeken bir şeyi inceliyordu. Sonra doğruldu, hülyalara dalmışçasına göletin karşı tarafındaki ağaçlara baktı uzun bir süre. Edwin savaşçıyı buz tutmuş suyun üzerinde bir karaltı olarak görüyordu. Yamyam devlere niçin bir kez olsun bakmıyordu?</p>

    <p>Wistan bir hareket yaptı, ansızın kılıcı elinde belirdi, kolu havada kıpırtısız asılıydı. Sonra kılıç kınına döndü ve savaşçı suya sırtını dönüp Edwin’e doğru yürüdü.</p>

    <p>“Burayı bizden önce ziyaret edenler çok,” dedi. “Daha bir saat önce birileri gelmiş buraya, hem de dişi ejderha değil. Edwin Efendi, seni daha sakin gördüğüme sevindim.”</p>

    <p>“Savaşçı, benim bir şeyi itiraf etmem gerekiyor. Şu ağaca bağlanmışken beni öldürmene sebep olabilecek bir şey.”</p>

    <p>“Konuş delikanlı, korkma benden.”</p>

    <p>“Savaşçı, sen bende avcılık cevheri buldun, daha sen söylerken ben güçlü bir çekim hissettim, bu yüzden burnuma Querig’in kokusu geliyormuş gibi yaptım. Ama seni kandırıyordum başından beri.”</p>

    <p>Wistan iyice yaklaşıp tam karşısında durdu.</p>

    <p>“Devam et yoldaşım.”</p>

    <p>“Devam edemeyeceğim savaşçı.”</p>

    <p>“Benim öfkemden değil, kendi suskunluğundan korkman gerekir. Konuş.”</p>

    <p>“Bu imkânsız, savaşçı. Bu tırmanışa geçtiğimizde sana ne diyeceğimi tam olarak biliyordum. Oysa şimdi... senden gizlediğim neydi, bilemiyorum.”</p>

    <p>“Dişi ejderhanın nefesi yüzünden, başka bir şey değil. Daha önce seni pek etkilemiyordu, ama şimdi pençesine aldı. Ona yaklaştığımızın kesin işareti.”</p>

    <p>“Bu lanetli havuzun beni büyülediğinden şüpheleniyorum savaşçı, belki seni de büyülüyor, şu boğulmuş yamyam devlere bir göz bile atmadan böyle fütursuzca oyalanmana sebep oluyor. Ama bir şeyi itiraf etmem gerektiğini biliyorum, keşke bulabilsem ne olduğunu.”</p>

    <p>“Sen bana dişi ejderhanın ininin yolunu göster, ben de söylediğin ufak tefek yalanları affedeyim.”</p>

    <p>“Mesele de bu zaten savaşçı. Kısrağı neredeyse kalbini çatlatacak kadar koşturduk, sonra bu sarp yamacı tırmandık, oysa ben seni dişi ejderhaya filan götürmüyorum.”</p>

    <p>Wistan o kadar yaklaşmıştı ki, Edwin savaşçının nefesini hissedebiliyordu.</p>

    <p>“Öyleyse nereye götürüyorsun beni acaba Edwin Efendi?”</p>

    <p>“Anneme savaşçı, şimdi hatırladım. Teyzem benim annem değil. Gerçek annemi aldılar; ben o sırada küçük bir çocuktum, ama gördüm. Günün birinde onu geri getireceğime söz verdim anneme. Artık neredeyse yetişkin sayılırım, yanımda da sen varsın, o adamlar bile karşımızda tir tir titrer. Seni kandırdım savaşçı, ama lütfen anla beni, ona bu kadar yaklaşmışken yardım et bana.”</p>

    <p>“Annen ha. Şu anda yakınımızda mı diyorsun?”</p>

    <p>“Evet savaşçı. Ama burada değil. Bu lanetli yerde değil.”</p>

    <p>“Onu götüren adamlarla ilgili ne hatırlıyorsun?”</p>

    <p>“Vahşi görünüyorlardı savaşçı, öldürmeye alışık görünüyorlardı. O gün köyden tek bir erkek yüzünü göstermeye cesaret edemedi.”</p>

    <p>“Sakson muydular, Briton mu?”</p>

    <p>“Briton’dular savaşçı. Üç adam; Steffa herhalde yakın zamana kadar asker olduklarını söyledi, asker gibi hareket ediyorlarmış. Ben daha beş yaşında bile değildim, yoksa karşı koyardım onlara.”</p>

    <p>“Benim de annemi almışlardı genç yoldaşım, bu yüzden seni gayet iyi anlıyorum. Annem alındığında ben de çocuktum, âcizdim. Savaş zamanıydı, adamların ne çok kişiyi katlettiğini, astığını gördüğümden, anneme gülümsediklerinde aptal gibi sevindim, ona iyi davranacaklarını, onu kayıracaklarını sandım. Belki sen de öyle sanmışsındır Edwin Efendi, küçüktün, erkekleri tanımıyordun.”</p>

    <p>“Benim annemi barış zamanında aldılar savaşçı, o yüzden başına çok büyük bir felaket gelmedi. Memleket memleket geziyor, belki de o kadar kötü bir hayat değildir. Ama o bana dönmek istiyor, ayrıca yanındaki adamların bazen acımasız olduğu da doğru. Savaşçı, itirafımı kabul et, beni daha sonra cezalandır, ama şimdi onu esir alanlarla yüzleşmeme yardım et, annem yıllardır beni bekliyor.”</p>

    <p>Wistan tuhaf tuhaf baktı. Bir şey söyleyecekmiş gibi olup sonra başını iki yana salladı, ağaçtan birkaç adım uzaklaştı, utanmıştı sanki. Edwin savaşçıyı hiç böyle görmemişti, şaşkınlıkla seyrediyordu.</p>

    <p>“Bu kandırmacayı affetmeye razıyım Edwin Efendi,” dedi Wistan sonunda, dönüp Edwin’e bakarak. “Söylemiş olabileceğin başka küçük yalanları da. Birazdan seni o ağaçtan çözeceğim, bizi hangi hasma götürürsen gidip onunla yüzleşeceğiz. Ama karşılığında ben de senden bir söz istiyorum.”</p>

    <p>“Söyle savaşçı.”</p>

    <p>“Ben ölüp de sen kalırsan, söz ver bana, yüreğinde Britonlara hep bir nefret taşıyacaksın.”</p>

    <p>“Ne demek istiyorsun savaşçı? Hangi Britonlara?”</p>

    <p>“Bütün Britonlara genç yoldaşım. Bugün sana iyilik edenlere bile.”</p>

    <p>“Anlamıyorum savaşçı. Benimle ekmeğini paylaşan bir Briton’dan nefret etmem mi gerekiyor? Ya da beni bir düşmandan kurtaran bir Briton’dan, mesela saygıdeğer Sir Gawain’den?”</p>

    <p>“Bizde saygı, hatta sevgi uyandıran Britonlar vardır, bunu gayet iyi biliyorum. Ama şu anda tek tek birbirimize olan hislerimizden daha önemli meselelerle karşı karşıyayız. Soyumuzu katledenler Arthur komutasındaki Britonlardı. Senin de, benim de annelerimizi alanlar Britonlardı. Onların soyundan istisnasız bütün erkek, kadın ve çocuklardan nefret etmek bizim görevimiz. Bu yüzden söz ver bana. Sana maharetlerimi öğretmeden ölecek olursam, söz ver bana, yüreğinde bu nefreti hep besleyeceksin. Eğer titreşip sönecek gibi olursa, tekrar alevlenene kadar özenle koruyacaksın. Söz veriyor musun Edwin Efendi?”</p>

    <p>“Pekâlâ savaşçı, söz veriyorum. Ama şimdi annemin seslendiğini duyuyorum; ayrıca bu iç karartıcı yerde fazlasıyla kaldık herhalde.”</p>

    <p>“Annene gidelim öyleyse. Ama onu kurtarmak için çok geç kalmış olabiliriz, hazırlıklı ol.”</p>

    <p>“Ne demek istiyorsun savaşçı? Böyle bir şey olabilir mi, şu anda bile seslendiğini işitirken?”</p>

    <p>“Öyleyse çağrısına kulak verelim. Yalnız şunu unutma genç yoldaşım. Kurtarmak için çok geç kalınsa bile, intikam için geç kalınmamıştır. Onun için verdiğin sözü bir tekrarla bakayım. Yaraların veya geçireceğin zorlu yıllar yüzünden can vereceğin güne kadar Britonlardan nefret edeceğine söz ver.”</p>

    <p>“Seve seve söz veriyorum savaşçı. Ama çöz artık beni şu ağaçtan, şu anda hangi yöne gitmemiz gerektiğini açıkça hissediyorum.”</p>
  </div>
</body>
</html>
