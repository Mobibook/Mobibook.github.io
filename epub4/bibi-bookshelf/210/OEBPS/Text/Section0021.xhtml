<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Üçüncü Bölüm</h2>

    <p>Axl keçinin bu dağlık arazide ne kadar rahat ettiğinin farkındaydı. Rüzgâra da, sol ayaklarının sağ ayaklarından çok daha aşağıda olmasına da hiç aldırmadan, memnun mesut küt çimenleri, süpürge otlarını yiyordu. Hayvanın çekişi pek yamandı –tırmanırlarken Axl az uğraşmamıştı–; Beatrice’le ikisi dinlenirlerken sağlam bir şekilde bağlanması da kolay olmamıştı. Ama Axl yamaçta çıkıntı yapan bir ağaç kökü bulmuş, ipi dikkatle etrafına bağlamıştı.</p>

    <p>Şu anda oturdukları yerden keçiyi rahatlıkla görebiliyorlardı. Yaşlı bir karı koca gibi birbirlerine doğru eğilmiş iki iri kayayı epeyce aşağıdan görmüşlerdi, ama Axl onlara varmadan çok daha önce rüzgârdan korunacak bir yer bulmayı ummuştu. Tepenin çıplak yamacında bir şey bulamayınca küçük patikayı sebatla tırmanmaları gerekmişti; keçi de amansız rüzgâr kadar güçlü çekiyordu ipini. Ama nihayet ikiz kayalara vardıklarından beri, sanki Tanrı bu sığınağı onlar için yaratmış gibi, etrafta patlayan rüzgârın sesi hâlâ duyulduğu halde havada sadece hafif bir kıpırtı hissediyorlardı. Yine de birbirlerine sokulup oturmuşlardı, tepelerindeki taşları taklit edercesine.</p>

    <p>“Daha aşağıda bunca arazi var Axl. O ırmak hiç mi aşağı taşımadı bizi?”</p>

    <p>“Pek fazla gidemeden durduk mecburen prensesim.”</p>

    <p>“Şimdi yine yamaç yukarı tırmanıyoruz.”</p>

    <p>“Doğru söylüyorsun prensesim. Korkarım o genç kız bu işin esas zorluğunu bizden gizledi.”</p>

    <p>“Ona hiç şüphe yok Axl, hoş bir gezintiymiş gibi anlattı. Ama kim suçlayabilir ki onu? Daha çocuk sayılır, omuzlarında o yaşta kaldırılamayacak bir yük taşıyor. Axl, baksana şuraya. Şu aşağıdaki vadide, görüyor musun?”</p>

    <p>Axl bir elini göz kamaştıran ışığa siper ederek karısının işaret ettiği şeyi görmeye çalıştı, ama sonunda başını iki yana salladı. “Benim gözlerim seninkiler kadar iyi görmüyor prensesim. Dağların alçaldığı yerde peş peşe vadiler görüyorum, ama dikkati çekecek bir şey göremiyorum.”</p>

    <p>“Bak Axl, parmağımı takip et. Şunlar sıraya dizilmiş yürüyen askerler değil mi?”</p>

    <p>“Şimdi gördüm, evet. Ama hareket etmiyorlar, değil mi?”</p>

    <p>“Ediyorlar Axl, upuzun bir sıra olduklarına göre, askerdirler, değil mi?”</p>

    <p>“Prensesim, benim zayıf gözlerime hareketsiz görünüyorlar. Askerseler de bizi rahatsız edemeyecek kadar uzaktalar. Beni daha çok kaygılandıran, şu batıdaki fırtına bulutları; onlar uzaktaki askerlerden daha çabuk bela olacak başımıza.”</p>

    <p>“Doğru söylüyorsun kocam, daha ne kadar gitmemiz gerekecek acaba? Kızın gezinti gibi bir yürüyüş diye ısrar etmesi dürüstçe bir davranış değildi. Yine de suçlayabilir miyiz onu? Annesi babası yok, kardeşleriyle ilgilenmesi gerekiyor. Kız ricasını yerine getirelim diye her şeyi yapacak durumdaydı herhalde.”</p>

    <p>“Şimdi güneş bulutların arkasından çıkınca daha iyi gördüm onları prensesim. Onlar asker de değil, adam da, bir sıra kuş onlar.”</p>

    <p>“Olur mu hiç Axl? Kuş olsalar buradan nasıl görürdük?”</p>

    <p>“Sandığından daha yakındalar prensesim. Kara kuşlar sıra olup oturmuş, dağlarda hep yaptıkları gibi.”</p>

    <p>“Öyleyse biz bakarken niçin biri olsun havalanmıyor?”</p>

    <p>“Havalanır belki prensesim. O genç kızı ben suçlamam şahsen, o kadar zor durumda ki. Hem o yardım etmese halimiz nice olurdu? Onu gördüğümüzde sırılsıklamdık, tir tir titriyorduk. Ayrıca prensesim, hatırladığım kadarıyla keçiyi devin yığma taşlarına götürmeye tek hevesli olan o kız değildi. Sen de onun kadar istiyordun, daha üstünden bir saat geçmedi.”</p>

    <p>“Hâlâ istiyorum Axl. Querig öldürülse, bu sis sona erse iyi olmaz mı? Şimdi keçiyi toprağı öyle eşelerken görünce bu kadar salak bir hayvanın koskoca bir dişi ejderhanın işini bitirebileceğine inanmakta zorlanıyorum, o kadar.”</p>

    <p>Sabah daha erken saatte, küçük taş eve ilk geldiklerinde keçi aynı iştahla otlamaktaydı. Yüksek, ürkütücü bir uçurumun dibindeki gölgeliğe gizlenmiş ev kolaylıkla gözden kaçabilirdi; Beatrice gösterdiğinde bile Axl onu dağın içlerine kadar kazılmış, kendilerininkine benzeyen bir yerleşimin girişi sanmıştı. Ancak yaklaştıklarında, bunun duvarları da, çatısı da kurşuni kaya parçalarından inşa edilmiş müstakil bir yapı olduğunu anlayabilmişti. Uçurumun önyüzünde, yükseklerden ince bir iplik halinde akan su evin az ötesinde bir havuzda birikiyor, oradan incecik akarak eğimli araziyle birlikte gözden kayboluyordu. Eve gelmeden biraz önce, şu anda sabah güneşiyle ışıl ışıl aydınlanan noktada çitle çevrili küçük bir otlak vardı; otlağın tek sakini keçiydi. Hayvan her zamanki gibi harıl harıl otlamaktayken Axl’la Beatrice’i görünce durup hayretler içinde bakmıştı.</p>

    <p>Ama çocuklar yaklaştıklarını fark etmemişlerdi. Kızla iki oğlan kardeşi bir hendeğin kenarında duruyorlardı, sırtları konuklara dönüktü, ayaklarının altındaki bir şeyle meşguldüler. Bir ara oğlanlardan biri çömelip hendeğe bir şey atınca kız kolundan tutup geri çekti.</p>

    <p>“Ne yapıyorlar acaba Axl?” dedi Beatrice. “Görünüşe bakılırsa yaramazlık; üstelik en küçükleri yanlışlıkla hendeğe yuvarlanacak kadar küçük.”</p>

    <p>Keçinin yanından geçip yaklaşmaya devam ederlerken çocuklar hâlâ onları fark etmemişti; Axl elinden geldiğince yumuşak bir tonda seslenmişti: “Tanrı sizinle olsun.” Bunun üzerine çocukların üçü birden korkuyla dönmüşlerdi.</p>

    <p>Yüzlerindeki suçlu ifadeler Beatrice’in yaramazlık yaptıkları şüphesini doğrular gibiydi, ama kız –oğlanlardan bir kafa boyu uzundu– hemen toparlanıp gülümsedi.</p>

    <p>“Büyüklerimiz! Hoş geldiniz! Bize sizleri göndersin diye daha dün gece Tanrı’ya dua ettik, işte geldiniz! Hoş geldiniz, hoş geldiniz!”</p>

    <p>Kız bataklık otlara bata çıka, peşinde kardeşleriyle yanlarına geldi.</p>

    <p>“Bizi başkası sandın evladım,” dedi Axl. “Biz yolunu kaybetmiş iki yolcuyuz sadece; üşüyoruz, yorgunuz, giysilerimiz ırmakta ıslandı; az önce ırmakta vahşi yaramaz cinlerin saldırısına uğradık. Annenizi ya da babanızı çağırır mısınız, ateş başında biraz ısınıp kurumak için izin isteyelim?”</p>

    <p>“Başkası sanmadık beyim! Dün gece Efendimiz İsa’ya dua ettik, siz de geldiniz! Lütfen büyüklerimiz, girin evimize, ateş hâlâ yanıyor.”</p>

    <p>“Ama annenizle babanız nerede evladım?” diye sordu Beatrice. “Ne kadar bitkin olsak da rahatsızlık vermek istemeyiz, evin beyi ya da hanımı kapıdan çağırana kadar bekleriz.”</p>

    <p>“Hanımcığım, üçümüzden başkası yok, yani evin hanımı ben sayılırım! Lütfen girin içeri, ısının. Kirişe asılı torbada yiyecek var, ateşin yan tarafında da odun var. Lütfen büyüklerimiz, girin içeri, dinlenin, biz sizi uzunca bir süre rahatsız etmeyiz, keçiyle ilgilenmemiz lazım.”</p>

    <p>“İyiliğinize müteşekkiriz evladım,” dedi Axl. “Ama söylesene, en yakın köy buraya uzak mı?”</p>

    <p>Kızın yüzünden bir gölge geçti, gelip yanına dizilmiş olan kardeşleriyle bakıştı. Sonra tekrar gülümseyip konuştu: “Beyim, burası dağın çok yüksek bir yeri. Yakında hiç köy yok, o yüzden bizimle kalın, ateş sıcak, yiyeceğimiz var. Çok yorgun olmalısınız; rüzgârda ikinizin de titrediğini görüyorum. Şu gitme lafını bırakın ne olur. İçeri girip dinlenin büyüklerimiz, sizi o kadar uzun zamandır bekliyoruz ki!”</p>

    <p>“Şu hendekte o kadar ilginizi çeken ne?” diye sordu ansızın Beatrice.</p>

    <p>“Ha, yok bir şey hanımcığım! Hiçbir şey! Ama siz hâlâ rüzgâr altındasınız, hem üstünüz sırılsıklam! Lütfen bizi kırmayın, ateşimizin başında dinlenin. Bakın dumanı çatıdan yükseliyor!”</p>

    <p class="bolum_arasi">* * *</p>

    <p>“İşte!” Axl öne uzanıp parmağıyla işaret etti. “Bir kuş havalandı. Ben dememiş miydim prensesim, onlar sıraya dizili kuşlar diye? Gökyüzünde yükselişini görüyor musun?”</p>

    <p>Bir iki dakika önce ayağa kalkmış olan Beatrice korunaklı kayalardan bir adım uzaklaştı, Axl rüzgârın derhal giysilerini çekiştirdiğini gördü.</p>

    <p>“Doğru, kuş o,” dedi Beatrice. “Ama orada gördüğümüz şekillerin arasından havalanmadı. Belki sen hâlâ benim işaret ettiğim şeyi görmüyorsun Axl. Ben şurayı diyorum, bir sonraki tepede, neredeyse gökyüzündeki şu kara şekiller.”</p>

    <p>“Görüyorum prensesim, görüyorum. Ama sen rüzgârdan çekil.”</p>

    <p>“Asker olsunlar olmasınlar, yavaş yavaş ilerliyorlar. Kuş onlardan biri değildi kesinlikle.”</p>

    <p>“Rüzgârdan çekil prensesim, gel otur. Gücümüzü elimizden geldiğince toparlamamız lazım. Kim bilir bu keçiyi daha ne kadar çekeceğiz?”</p>

    <p>Beatrice tekrar korunaklarına döndü, çocuklardan ödünç aldığı harmaniye sıkı sıkı sarındı. “Axl,” dedi, tekrar yanına oturarak, “gerçekten inanıyor musun? Koskoca şövalyelerle savaşçıların değil de, bizim gibi kendi köylerinde mum bulundurmaları yasaklanmış dermansız bir yaşlı karı kocanın dişi ejderhayı öldürebileceğine inanıyor musun? Üstelik yardımcı niyetine bu huysuz keçiyle?”</p>

    <p>“Ne olacağını kim bilebilir prensesim? Belki bir kızcağızın dileğinden başka şey değildir. Ama misafirperverliğine minnetimizden istediği şeyi sızlanmadan yapmak durumundayız. Hem kim bilir, belki haklıdır, belki Querig bu şekilde ölecektir.”</p>

    <p>“Axl, söylesene. Dişi ejderha gerçekten ölür de sis dağılırsa... Axl, o zaman gözlerimizin önüne serilecek şeyden korktuğun oluyor mu hiç?”</p>

    <p>“Sen kendin söylemedin mi prensesim? İkimizin hayatı, sonu mutlu biten bir masal gibi, arada hangi olayların yaşandığı önemli değil.”</p>

    <p>“Daha önce söylemiştim bunu Axl. Ama şimdi, belki Querig’i kendi ellerimizle öldürecekken, bir yanım sisin dağılmasından korkuyor. Sen de aynı şeyi hissediyor musun Axl?”</p>

    <p>“Olabilir prensesim. Belki hep öyle hissediyorduk. Ama benim en çok korktuğum, daha önce söylediğin şey. Ateşin başında dinlenirken hani.”</p>

    <p>“Ne söylemiştim o zaman Axl?”</p>

    <p>“Hatırlamıyor musun prensesim?”</p>

    <p>“Aptalca bir kavga mı ettik? Şu anda hiç hatırlamıyorum, bir tek soğuktan, yorgunluktan neredeyse aklımı kaçırdığımı hatırlıyorum.”</p>

    <p>“Hatırlamıyorsan bırak öyle kalsın prensesim.”</p>

    <p>“Ama çocukların yanından ayrıldığımızdan beri bir şey hissediyorum Axl. Yürürken benden uzak duruyorsun sanki, keçi çektiği için de değil üstelik. Ben hatırlamasam bile, daha önce kavga mı ettik yoksa?”</p>

    <p>“Niyetim senden uzak durmak değildi prensesim. Affet beni. Keçi sağa sola çekiştirdiği için değilse, aramızda geçen aptalca bir laf takılmıştır herhalde aklıma. İnan bana, unutalım daha iyi.”</p>

    <p class="bolum_arasi">* * *</p>

    <p>Ortada, yerde yanan ateşi tekrar harlandırdığında küçük evin içindeki öteki her şey karanlığa gömülmüştü. Axl giysilerini tek tek alevlere tutarak kurutuyor, Beatrice de yakınında, kilimlere gömülmüş, huzur içinde uyuyordu. Ama sonra ansızın doğrulup oturarak etrafına bakınmıştı.</p>

    <p>“Ateş çok mu sıcak geldi prensesim?”</p>

    <p>Beatrice bir iki saniye daha şaşkın şaşkın bakınmış, sonra bitkin bir edayla kilimlerin üzerine yatmıştı tekrar. Ama gözleri açık kalmıştı; tam Axl sorusunu tekrarlayacakken, usulca konuşmuştu:</p>

    <p>“Uzun zaman önceki bir geceyi düşünüyordum kocam. Sen gitmiş, beni yatağımda yalnız bırakmıştın, acaba bana dönecek misin diye düşünüyordum kendi kendime.”</p>

    <p>“Prensesim, şu ırmaktaki yaramaz cinlerden kurtulduk kurtulmasına, ama senin üzerinde bu rüyaları gördüren bir büyü kalmış olmasından korkuyorum.”</p>

    <p>“Rüya değil bu kocam. Geri gelen bir iki hatıra. En karanlık gecelerden biri, bense yatağımızda tek başıma, senin daha genç, daha güzel birine gittiğini bile bile.”</p>

    <p>“Prensesim, bana inansana. Hâlâ aramıza fesat sokmaya çalışan yaramaz cinlerin işi bu.”</p>

    <p>“Haklı olabilirsin Axl. Gerçek hatıralar da olsa, geçmişe ait hatıralar. Yine de...” Beatrice sustu, Axl onun yine uykuya daldığını düşündü. Ama sonra tekrar konuştu: “Yine de kocam, bu hatıralar senden uzaklaştırıyor beni. Burada dinlenip tekrar yola koyulduğumuzda ben önden yürüyeyim biraz, sen de arkadan gel. Yola öyle devam edelim kocam, çünkü şu anda yanımda yürümen hoşuma gitmeyecek.”</p>

    <p>Axl önce bir şey demedi. Sonra giysiyi ateşten alıp dönerek Beatrice’e baktı. Beatrice’in gözleri kapanmıştı yine, ama Axl onun uyumadığından emindi. Nihayet konuşacak gücü kendinde bulduğunda sesi fısıltı halinde çıktı:</p>

    <p>“Benim için bu çok acı bir şey prensesim. Toprak hep yürüdüğümüz gibi yürümemize izin verirken ayrı ayrı yürümek.”</p>

    <p>Beatrice duyduğuna dair bir işaret vermemiş, birkaç saniye sonra da nefesleri uzamış, düzene girmişti. Axl sonra ısıttığı giysileri üzerine geçirip yere bir battaniye sererek karısının yakınına, ama ona değmeyecek şekilde uzanmıştı. Müthiş bir yorgunluğun altında eziliyordu; buna rağmen önündeki suda kaynaşan yaramaz cinler, kendisinin çapayı havada sallayarak ortalarına indirişi tekrar gözünde canlanıyordu; uzakta oynayan çocukların seslerine benzer seslerini, kendisinin neredeyse bir savaşçı gibi, sesinde öfkeyle mücadele ettiğini hatırladı. Şimdi Beatrice kalkmış bu lafları söylüyordu. Beatrice’le birlikte, tepelerinde geniş, kurşuni gökyüzü, karısı birkaç adım önde, bir dağ yolunda yürüyüşleri açık seçik gözünde canlandı, içi derin bir hüzünle doldu. Yaşlı bir karı koca, başları eğik, beş altı adım arayla yürüyorlardı.</p>

    <p>Axl uyandığında ateş için için yanıyordu; Beatrice ayakta durmuş, bu tür evlerde pencere işlevi gören taştaki küçük aralıkların birinden dışarı bakıyordu. Son konuşmaları geldi aklına, ama o sırada Beatrice döndü ve çehresi bir ışık üçgeninin içinde, neşeli bir sesle konuştu:</p>

    <p>“Sabahın dışarıda ilerlediğini görünce seni uyandırayım diye düşündüm önce Axl. Ama sonra ırmakta nasıl ıslandığını, azıcık uyuklamanın yetmeyeceğini düşündüm.”</p>

    <p>Axl cevap vermeyince sordu: “Ne oldu Axl? Niye öyle bakıyorsun bana?”</p>

    <p>“Rahatlayarak, mutlulukla bakıyorum prensesim.”</p>

    <p>“Çok daha iyi hissediyorum kendimi Axl. Sadece dinlenmeye ihtiyacım varmış.”</p>

    <p>“Belli oluyor. Öyleyse gecikmeden yola koyulalım; dediğin gibi biz uyurken sabah büyümüş.”</p>

    <p>“Şu çocukları seyrediyordum da Axl. Hâlâ onları ilk gördüğümüz gibi, hendeğin başında duruyorlar. Orada onları cezbeden bir şey var, bir yaramazlık olduğundan da eminim; sık sık dönüp arkalarına bakıyorlar, bir yetişkine yakalanıp azar işiteceklermiş gibi. Aileleri nerede acaba Axl?”</p>

    <p>“Bizi ilgilendirmez, ayrıca karınları tok, sırtları pek görünüyorlar. Biz vedalaşıp yolumuza devam edelim.”</p>

    <p>“Axl, biz kavga mı ettik? Aramıza bir şey girmiş gibi geliyor bana.”</p>

    <p>“Boş veremeyeceğimiz bir şey değil prensesim. Gerçi gün akşam olmadan konuşuruz belki, kim bilir? Ama şimdi, tekrar açlıkla soğuğun pençesine düşmeden yola çıkalım.”</p>

    <p>Soğuk, güneşli havaya çıktıklarında Axl otların üstünde parça parça buzlar, geniş bir gökyüzü ve soluklaşarak uzayıp giden dağlar gördü. Keçi otlağında otluyordu, ayaklarının yakınında yere devrilmiş çamurlu bir kova vardı.</p>

    <p>Üç çocuk hâlâ hendeğin başında, aşağıya bakıyorlardı; sırtları eve dönüktü, kavga ediyor gibiydiler. Axl’la Beatrice’in yaklaştığını ilk kız fark etti; daha arkasına dönerken yüzü aydınlandı, gülümsedi.</p>

    <p>“Sevgili büyüklerimiz!” Kardeşlerini de çekiştirerek hızla hendekten uzaklaşmaya koyuldu. “Umarım evimizde rahat etmişsinizdir, pek ahım şahım sayılmaz ama...”</p>

    <p>“Çok rahat ettik evladım, sana çok müteşekkiriz. İyice dinlendik, yola koyulmaya hazırız. Ama anne babanıza ne oldu da sizi yalnız bıraktılar?”</p>

    <p>Kız iki yanına geçmiş olan kardeşleriyle bakıştı. Sonra biraz duraksayarak, “Kendi başımıza idare ediyoruz beyim,” deyip oğlanları kollarıyla sardı.</p>

    <p>“Peki o hendekte gözünüzü alamadığınız şey ne?” diye sordu Beatrice.</p>

    <p>“Bizim keçi hanımcığım. Eskiden en iyi keçimiz oydu, ama öldü.”</p>

    <p>“Keçiniz nasıl öldü evladım?” diye sordu Axl şefkatle. “Şu öteki gayet iyi görünüyor.”</p>

    <p>Çocuklar yine bakıştılar, bir karara varmış gibi görünüyorlardı.</p>

    <p>“İsterseniz gidin bakın beyim,” dedi kız ve kardeşlerini bırakarak kenara çekildi.</p>

    <p>Axl hendeğe doğru giderken Beatrice de yanı sıra ilerledi. Yolun yarısına gelmeden önce Axl durup fısıldadı: “Ben önden gideyim prensesim.”</p>

    <p>“Daha önce hiç ölü keçi görmedim mi sanıyorsun Axl?”</p>

    <p>“Gördün, ama yine de, prensesim. Sen bir saniye bekle burada.”</p>

    <p>Hendek adam boyu derinlikteydi. O anda neredeyse doğrudan hendeğe vuran güneş önündeki şeyi görmesini kolaylaştıracağına, kafa karıştıran gölgeler, su birikintisi ve buz olan yerlerde de gözü kamaştıran sayısız yüzey oluşturuyordu. Keçi belli ki devasa boyutlardaydı ve çok sayıda parçaya bölünmüştü. Şurada bir arka bacak; ötede boyun ve kafa –suratta dingin bir ifade. Hayvanın havaya çevrilmiş yumuşak karnını tanıması biraz daha uzun sürdü, çünkü içine kara çamurdan yükselen dev bir el batmıştı. Axl ancak o zaman anladı ki, başlangıçta ölü keçinin parçaları zannettiği parçaların büyük bölümü ona karışmış ikinci bir hayvana aitti. İlerideki tümsek bir omuzdu; şuysa kasılmış bir diz. Sonra Axl bir hareket gördü ve hendekteki yaratığın hâlâ canlı olduğunu anladı.</p>

    <p>“Ne görüyorsun Axl?”</p>

    <p>“Yaklaşma prensesim. Seni neşelendirecek bir manzara değil. Sanırım zavallı bir yamyam dev can çekişiyor, çocuklar yemekle iyileşeceğini düşünerek aptallık edip yaratığa bir keçi atmış olabilirler.”</p>

    <p>Daha Axl sözünü bitirmeden iri, saçsız bir kafa ağır ağır çamurda döndü, açık bir göz de kafayla birlikle hareket ediyordu. Sonra çamur oburca kafayı emdi ve kafa gözden kayboldu.</p>

    <p>“Biz yamyam devi beslemedik beyim,” dedi kız arkasından. “Yamyam devlerin asla beslenmeyeceğini, geldiklerinde kendimizi içeriye hapsetmemiz gerektiğini biliyoruz. Bu geldiğinde de öyle yaptık beyim; o çitimizi devirip en iyi keçimizi alırken biz pencereden seyrettik. Sonra tam şuraya oturdu beyim, sizin olduğunuz yere; bacaklarını çocuklar gibi aşağı sarkıttı, keçiyi bütün yamyam devler gibi çiğ çiğ, memnun mesut yemeye koyuldu. Biz kapının sürgüsünü açmadık, güneş alçalıyordu, yamyam dev hâlâ bizim keçiyi yiyordu, ama gücünün giderek azaldığını gördük beyim. Sonunda elinde keçinin geri kalanıyla ayağa kalktı ve düştü; önce dizlerinin üstüne çöktü, sonra yana devrildi. Bir de baktık keçiyi de sürükleyerek hendeğe yuvarlandı; iki gündür orada, hâlâ ölmedi.”</p>

    <p>“Gel şöyle geri çekilelim evladım,” dedi Axl. “Senin de, kardeşlerinin de göreceğiniz manzara değil bu. Peki bu zavallı yamyam dev niye böyle hastalandı? Sizin keçi hastalıklı mıydı acaba?”</p>

    <p>“Hastalıklı değil beyim, zehirliydi! Aynı Bronwen’in öğrettiği gibi zehirle besliyorduk onu, bir haftayı geçmişti. Günde altı kere yapraklarla birlikte.”</p>

    <p>“Niye öyle bir şey yaptınız ki evladım?”</p>

    <p>“Beyim, keçiyi dişi ejderhaya zehirli göndermek için elbette. Bu zavallı yamyam dev nereden bilecek, kendini zehirledi. Ama bizim kabahatimiz değil beyim, yağmacılık etmeseydi o da!”</p>

    <p>“Dur bir dakika evladım,” dedi Axl. “Yani keçiyi zehirle doldurmak için bilerek mi beslediniz?”</p>

    <p>“Zehir dişi ejderha içindi beyim, Bronwen bizlere zararı olmayacağını söyledi. Yani bir yamyam deve zararlı olacağını nereden bilebilirdik? Bizim suçumuz yok beyim, bizim kötü bir niyetimiz yoktu!”</p>

    <p>“Kimsenin sizi suçlayacağı yok evladım. Ama sen söyle bakayım, neden Querig’e zehir hazırlıyordunuz? Herhalde sözünü ettiğin dişi ejderha odur.”</p>

    <p>“Ah beyim! Her sabah, her akşam, çoğu kez gün içinde de dua ettik. İşte siz bu sabah geldiğinizde anladık ki sizi Tanrı gönderdi. Lütfen yardım edin, biz anne babası tarafından unutulmuş zavallı çocuklarız! Şu keçiyi, bize kalan tek keçiyi alıp şu patikadan devin yığma taşlarına götürür müsünüz? Yürümesi zor bir yol değil beyim, gidip dönmesi yarım gün sürmez; kendim giderdim ama kardeşlerimi yalnız bırakamıyorum. Bu keçiyi de aynen yamyam devin yediği öbür keçi gibi besledik; hem bu üç gün fazla yedi. Sizin tek yapacağınız onu devin yığma taşlarına götürüp bağlayarak dişi ejderhaya bırakmak beyim; gezinti gibi bir yürüyüş. Lütfen olur deyin büyüklerimiz! Çünkü yoksa sevgili annemizle babamızı hiçbir şey bize geri getiremeyecek diye korkuyoruz.”</p>

    <p>“Nihayet onlardan söz ettin,” dedi Beatrice. “Annenizle babanızı size geri getirmek için ne yapmak lazım?”</p>

    <p>“Demin dediğim gibi hanımcığım. Siz sadece keçiyi devin yığma taşlarına götüreceksiniz; orada dişi ejderhaya yemek bırakılır hep, herkes bilir. Kim bilir, belki zavallı yamyam dev gibi ölür o da; yemeğini yemeden bu da pek güçlü görünüyordu! Daha önce büyü ilmini biliyor diye Bronwen’den korkardık hep, ama bizi burada tek başımıza, kendi anne babamız tarafından unutulmuş görünce acıdı bize. Ne olur yardım edin bize büyüklerimiz, buraya sizden sonra başkası ne zaman gelir bilinmez. Kendimizi askerlere, buraya uğrayan yabancı adamlara göstermeye korkuyoruz, ama sizler, İsa Efendimize göndersin diye yalvardığımız kişilersiniz.”</p>

    <p>“Siz bu çocuk halinizde bu dünya hakkında ne biliyorsunuz ki zehirli bir keçinin anne babanızı size geri getireceğine inanıyorsunuz?” diye sordu Axl.</p>

    <p>“Bronwen öyle söyledi beyim; korkunç bir kocakarıdır, ama asla yalan söylemez. O dedi ki, şu tepemizde yaşayan dişi ejderha unutturmuş bizi annemizle babamıza. Yaramazlık edip annemizi sık sık kızdırırız, ama Bronwen diyor ki annemiz bizi hatırladığı gün hemen koşup dönecek, hepimizi bir bir, böyle kucaklayacakmış.” Kız ansızın görünmez bir çocuğu göğsüne bastırdı, gözlerini kapadı, birkaç saniye olduğu yerde sallandı. Sonra gözlerini tekrar açıp devam etti: “Ama şu anda dişi ejderhanın yaptığı büyü yüzünden annemizle babamız bizi hatırlamıyor, eve gelmiyorlar. Bronwen dişi ejderhanın sadece bizim için değil, herkes için baş belası olduğunu, ne kadar çabuk ölürse o kadar iyi olacağını söylüyor. Bu yüzden biz de canımızı dişimize taktık beyim, iki keçiyi de aynı onun dediği şekilde, günde altı kere yedirdik. Lütfen ricamızı yerine getirin, yoksa annemizle babamızı bir daha göremeyeceğiz. Sizden tek istediğimiz, keçiyi devin yığma taşlarına bağlamanız, sonra yolunuza devam edersiniz.”</p>

    <p>Beatrice konuşacak oldu, ama Axl ona fırsat vermeden atıldı: “Kusura bakma evladım. Keşke yardım edebilseydik, ama şu tepelerde daha yukarıya tırmanmamız mümkün değil. Hem yaşlıyız, hem de gördüğün gibi günlerdir zorlu bir yolculuk yaptığımızdan bitkiniz. Başımıza yeni felaketler gelmeden bir an önce yolumuza devam etmek zorundayız.”</p>

    <p>“Ama beyim, sizi bize Tanrı’nın kendisi gönderdi! Hem kısa bir gezinti, patika dik bile sayılmaz.”</p>

    <p>“Yavrucuğum,” dedi Axl, “halinize çok acıyoruz, ilk köyden yardım göndereceğiz size. Ama biz ricanı yerine getiremeyecek kadar dermansızız; yakında başkaları da geçer elbet buradan, seve seve götürürler keçinizi. Biz yaşlıyız, elimizden bir şey gelmez, ama annenizle babanız dönsün diye, Tanrı sizi daima korusun diye dua edeceğiz.”</p>

    <p>“Gitmeyin büyüklerimiz! Yamyam dev bizim yüzümüzden zehirlenmedi.”</p>

    <p>Axl karısının kolundan tutup yürümeye koyuldu, çocuklardan uzaklaştılar. Ancak keçinin ağılını geçtiklerinde dönüp arkasına baktı, çocukların hâlâ aynı yerde, üçü yan yana, sessizce izlediklerini gördü, arkalarında dev uçurum yükseliyordu. Axl cesaret verircesine el salladı, ama utanca benzer bir his –ve belki belli belirsiz, eski bir anı, buna benzer başka bir ayrılışın anısı– adımlarını hızlandırmasına sebep oldu.</p>

    <p>Fazla gitmemişlerdi ki –bataklık toprak alçalmaya başlamıştı, önlerinde vadiler açılıyordu– Beatrice yavaşlatmak için Axl’ın kolunu çekiştirdi.</p>

    <p>“Çocukların yanında sana itiraz etmek istemedim kocam,” dedi, “ama istediklerini yapamaz mıyız gerçekten?”</p>

    <p>“Prensesim, şu anda bir tehlike yok karşılarında, bizim de kendi derdimiz var. Senin ağrın ne durumda?”</p>

    <p>“Ağrım artmadı. Axl, baksana şu çocuklara, bıraktığımız gibi duruyorlar, gitgide ufalışımızı izliyorlar. Hiç değilse şu taşın yanında durup konuşamaz mıyız? Dikkatsizce, aceleyle gitmeyelim.”</p>

    <p>“Dönüp bakma onlara prensesim, umutlanmasınlar yok yere. Onlara, keçiye dönmeyeceğiz, şu vadiden aşağı ineceğiz, bir ateşin başına geçip, iyi yürekli yabancıların vereceği birkaç lokmayı yiyeceğiz.”</p>

    <p>“Ama ricalarını bir düşün Axl.” Beatrice’in zoruyla durmuşlardı. “Böyle bir fırsat bir daha çıkar mı karşımıza? Düşünsene! Querig’in inine bunca yakın bir yere geldik tesadüfen. Ve bu çocuklar, bizim gibi yaşlı ve güçsüz iki kişinin bile dişi ejderhayı öldürmesini sağlayabilecek bir zehirli keçi sunuyorlar! Düşünsene Axl! Querig ölürse sis anında dağılmaya başlayacak. Kim bilir, belki de çocuklar haklı, belki bizi buraya bizzat Tanrı getirdi!”</p>

    <p>Axl bir iki dakika sessiz kaldı, dönüp taş eve bakmamak için kendini zor tutuyordu. “O keçinin Querig’e herhangi bir zararı dokunup dokunmayacağı belli değil,” dedi sonunda. “Talihsiz bir yamyam dev başka, bu dişi ejderha başka, bir orduyu dağıtacak gücü var. Hem bizim gibi iki ahmak ihtiyarın inine bu kadar yaklaşması akıllıca olur mu?”</p>

    <p>“Onunla yüzleşmeyeceğiz ki Axl, keçiyi bağlayıp kaçacağız. Querig’in oraya gitmesi günler sürebilir; biz o arada sağ salim oğlumuzun köyünde oluruz. Axl, birlikte yaşadığımız bu uzun hayatın anılarının bize geri verilmesini istemiyor muyuz? Yoksa bir gece bir korunakta karşılaşmış yabancılara mı dönüşeceğiz? Hadi kocam, olur de, dönüp şu çocukların istediğini yapalım.”</p>

    <p class="bolum_arasi">* * *</p>

    <p>Böylece burada bulmuşlardı kendilerini; tırmandıkça tırmanıyorlardı, rüzgâr arttıkça artıyordu. Şimdilik ikiz kayalarda iyi korunuyorlardı, ama sonsuza dek orada kalamazlardı. Axl acaba razı olmakla aptallık mı ettim diye düşündü tekrar.</p>

    <p>“Prensesim,” dedi sonunda, “farz et yaptık bu işi. Farz et Tanrı başarmamıza izin verdi, dişi ejderhayı öldürdük. O zaman bana bir söz vermeni istiyorum.”</p>

    <p>Beatrice şimdi yanı başında oturuyordu, ama gözleri hâlâ uzakta, sıraya dizili minik şekillerdeydi.</p>

    <p>“Nedir istediğin Axl?”</p>

    <p>“Basit bir şey prensesim. Querig gerçekten ölürse ve sis dağılmaya başlarsa. Anılar geri gelirse, aralarında seni hüsrana uğrattığım anların anıları olursa. Veya bir zamanlar yapmış olabileceğim kötülüklerin anısı bana baktığında şimdikinden farklı bir adam görmene sebep olursa. En azından şuna söz ver. Prensesim, şu anda kalbinde bana beslediğin hisleri unutmayacağına söz ver. Bir anı bir başkasını itip yok edecekse, sisten çıkıp gelmesinin ne yararı olabilir? Söz verir misin prensesim? Şu andaki hislerini kalbinde hep tutacağına, sis kalktığında ne görürsen gör, hatırlayacağına söz ver.”</p>

    <p>“Söz veririm Axl, hem de zorlanmadan.”</p>

    <p>“Bu sözlerin benim için ne büyük teselli olduğunu kelimelerle tarif edemem prensesim.”</p>

    <p>“Sen pek tuhaf bir ruh halindesin Axl. Kim bilir bu devin yığma taşlarına daha ne kadar yol var? Şu koca kayaların arasında oturup daha fazla vakit harcamayalım. Çocuklar biz giderken kaygılıydı, dönüşümüzü beklerler.”</p>
  </div>
</body>
</html>
