<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Beşinci Bölüm</h2>

    <p>Sabahın büyük bölümünü meşakkatli bir tırmanışla geçiren kafilenin yolu hızlı akan bir ırmak tarafından kesilmişti. Bunun üzerine esas dağ yolunu bulmak için korunaklı ormanların içinden geçerek biraz aşağı inmişlerdi; o yolda mutlaka ırmağı aşabilecekleri bir köprü olacağını düşünüyorlardı.</p>

    <p>Köprü konusunda yanılmamışlardı, ama üzerindeki askerleri görünce, adamlar gidinceye kadar çam ağaçlarının arasında dinlenmeye karar vermişlerdi. Çünkü ilk başta askerler orada mevzilenmiş gibi değil de, hem serinlemek hem de atlarına su içirmek için şelale başında durmuş gibi gelmişti onlara. Ama zaman geçmiş, askerler yola devam etme emaresi göstermemişti. Sırayla yüzüstü yatıp köprüden aşağı uzanarak yüzlerini yıkıyor, sırtlarını ahşap köprü korkuluğuna dayayıp zar atıyorlardı. Sonra at üzerinde dördüncü adam çıkagelince öbürleri ayağa kalkmış, yeni gelenin verdiği talimatları dinlemişlerdi.</p>

    <p>Ağacın ta tepesindeki Edwin kadar iyi göremeseler de Axl, Beatrice ve savaşçı ağaçların arkasına gizlenerek bütün bu olan biteni pekâlâ izlemişler, atlı gittikten sonra sorgulayan gözlerle bakışmışlardı.</p>

    <p>“Daha uzun süre burada kalabilirler,” dedi Wistan. “Siz ikiniz ise bir an önce manastıra varmak istiyorsunuz.”</p>

    <p>“Karanlık çökmeden varsak iyi olur beyim,” dedi Axl. “Duyduğumuza göre dişi ejderha Querig o topraklarda geziniyormuş, karanlıkta oralarda ortalıkta dolaşmak için ahmak olmak gerekir. Sizce bunlar kimin askerleri?”</p>

    <p>“Bu mesafeden anlamak zor beyim, yerel kıyafetleri de pek bilmiyorum. Ama tahminimce Britonlar, Lord Brennus’a bağlı askerler. Beatrice Hanım, yanılıyor muyum?”</p>

    <p>“Benim yaşlı gözlerim uzağı seçemiyor,” dedi Beatrice, “ama haklısınız gibi geliyor bana, Wistan Efendi. Aynı koyu renk üniformayı Lord Brennus’un adamlarında çok gördüm.”</p>

    <p>“Onlardan gizleyecek bir şeyimiz yok,” dedi Axl. “Durumumuzu açıklarsak sorun çıkarmadan geçmemize izin verirler.”</p>

    <p>“Eminim öyledir,” dedi savaşçı, sonra birkaç saniye susup aşağıya, köprüye baktı. Tekrar yerlerine oturan askerler oyuna geri dönüyor gibiydiler. “Öyle olsa da,” diye devam etti, “köprüden geçerken gözleri üzerimizde olacaksa, en azından şunu önereyim; Axl Efendi, siz ve Beatrice Hanım önden gidip adamlarla münasip şekilde konuşursunuz. Oğlan peşinizden kısrakla gelir, ben de onun yanı sıra, çenem ahmaklar gibi aşağı sarkmış, gözlerim boş boş bakarak yürürüm. Askerlere benim dilsiz ve yarım akıllı olduğumu, oğlanla benim alacaklarınıza karşılık yanınıza verilmiş iki kardeş olduğumuzu söylersiniz. Kılıcımla kuşağımı atın heybesinin içine, diplere saklayacağım. Bulurlarsa sizin olduğunu söylersiniz.”</p>

    <p>“Böyle bir tiyatro şart mı gerçekten Wistan Efendi?” diye sordu Beatrice. “Bu askerler genellikle kaba saba tavırlı olabilir, ama daha önce çok askerle karşılaştık, hiç sorun çıkmadı.”</p>

    <p>“Şüphesiz hanımcığım. Ama komutanları başlarında olmayan silahlı adamlara kolay kolay güvenmem. Beni görünce, yabancıyım ya, sırf eğlence olsun diye alay edip kışkırtmaya kalkışabilirler. En iyisi çocuğu çağıralım, insin ağaçtan, dediğim gibi yapalım.”</p>

    <p class="bolum_arasi">* * *</p>

    <p>Ormandan çıktıklarında köprü hâlâ epey uzaktaydı, ama askerler onları anında görüp ayağa kalktılar.</p>

    <p>“Wistan Efendi,” dedi Beatrice alçak sesle, “korkarım o kadar kolay olmayacak. Ne kadar ahmak rolü yapsanız da savaşçı olduğunuzu açıkça belli eden bir haliniz var.”</p>

    <p>“Hanımcığım, ben usta bir oyuncu değilim. Rolümü daha iyi oynamama yardımcı olabilirseniz memnun olurum.”</p>

    <p>“Yürüyüşünüzden ötürü beyim,” dedi Beatrice. “Savaşçı gibi yürüyorsunuz. Küçük küçük adımlarla, arada bir daha büyük bir adım atarak, her an tökezleyebilirmiş gibi yürüseniz daha iyi olur.”</p>

    <p>“Tavsiyeniz pek isabetli, teşekkür ederim hanımcığım. Artık susmam lazım, dilsiz olmadığımı anlamasınlar. Axl Efendi, siz münasip bir şekilde konuşup bizi bu adamların yanından geçirin.”</p>

    <p>Köprüye yaklaştıklarında, kayaların üzerinden dökülüp nöbet tutan üç askerin ayaklarının altından akan suyun çağıltısı yükseldi; Axl bu gürültüyü hayra alamet bulmadı. Önden gidiyordu, kulağı arkada, atın yosunlu toprak üzerindeki nal seslerindeydi; adamlara sesini duyurabileceği mesafeye geldiklerinde kafileyi durdurdu.</p>

    <p>Askerlerin örme zırhları, miğferleri yoktu, ama koyu renk, birörnek tunikleri ve sağ omuzlarından sol kalçalarına inen çapraz şeritler mesleklerini açıkça belli ediyordu. Kılıçları şimdilik kınlarındaydı, ama ikisi elleri kılıçlarının kabzalarında bekliyorlardı. Biri kısa boylu, tıknaz ve kaslı bir adamdı; yaşça Edwin’den pek büyük görünmeyen öteki de kısa boylu bir delikanlıydı. İkisinin de saçları kısa tıraşlıydı. Buna karşılık üçüncü asker uzun boylu, uzun kır saçlıydı; saçları çok bakımlıydı, omuzlarına iniyordu ve kafasını çepeçevre saran koyu renk bir iple tutturulmuştu. Yalnız görünümü değil, tavrı da öteki askerlerden çok farklıydı; ötekiler köprüden geçişi engellemek üzere kaskatı duruyorlardı; üçüncü askerse onlardan birkaç adım geride kalmış, köprünün korkuluğuna gevşek şekilde yaslanmış, kollarını önünde kavuşturmuş, gece vakti ateş başında masal dinler gibi duruyordu.</p>

    <p>Tıknaz asker ileri doğru bir adım atınca Axl ona hitaben konuştu: “İyi günler beyler. Kötü bir niyetimiz, kimseyle kavgamız yok, geçip gitmek istiyoruz.”</p>

    <p>Tıknaz asker cevap vermedi. Yüzünde bir kararsızlık okunuyor, Axl’a panikle karışık bir küçümsemeyle, dik dik bakıyordu. Arkasındaki genç askere bir göz attı, yardım bulamayıp tekrar Axl’a döndü.</p>

    <p>Axl bir yanlış anlaşılma olduğunu anladı: Askerler başka bir kafileyi bekliyorlardı ve yanıldıklarının henüz farkında değillerdi. Bunun üzerine, “Biz çiftçiyiz beyler, oğlumuzun köyüne gidiyoruz,” dedi.</p>

    <p>Tıknaz asker kendini toparlayıp lüzumsuz derecede yüksek sesle cevap verdi Axl’a: “Yanmınızdakiler kim, çiftçi? Görünüşlerine bakılırsa Sakson bunlar.”</p>

    <p>“Bunlar iki kardeş, kısa süre önce teslim edildiler bize, eğitmeye çalışıyoruz. Gerçi gördüğünüz gibi biri hâlâ çocuk, öteki de yavaş akıllı bir dilsiz, yani bize pek de faydaları dokunmayabilir.”</p>

    <p>Axl bunları söylerken, uzun boylu, kır saçlı asker ansızın bir şey hatırlamış gibi korkuluğa yasladığı sırtını dikleştirip doğruldu, başını yana eğip dikkat kesildi. Bu arada tıknaz asker öfke içinde Axl’la Beatrice’in ötesine bakıyordu. Sonra, eli hâlâ kılıcının kabzasında, ötekileri incelemek üzere yanlarından yürüyüp geçti. Kısrağın dizginini tutan Edwin askerin gelişini ifadesiz bakışlarla izliyordu. Ama Wistan kendi kendine kıkır kıkır gülüyor, gözleri yuvalarında dönüp duruyordu, ağzı açıktı.</p>

    <p>Tıknaz asker bir ipucu yakalamaya çalışırcasına bir birine, bir ötekine bakıyordu. Sonra çaresizliğine yenildi. Wistan’ı saçından yakalayıp öfkeyle çekti. “Saçını kesen olmadı mı, Sakson?” diye bağırdı savaşçının kulağına, sonra Wistan’a diz çöktürmek istercesine tekrar saçını çekti. Wistan tökezledi, ama ayakta kalmayı başardı, acıklı iniltiler çıkıyordu ağzından.</p>

    <p>“Konuşamıyor beyim,” dedi Beatrice. “Gördüğünüz gibi budala. İtilip kakılınca ses çıkarmıyor, ama henüz terbiye edemediğimiz bir hırçınlığı var.”</p>

    <p>Karısı konuşurken ufacık bir hareket, Axl’ın dönüp arkaya, hâlâ köprünün üstünde duran askerlere bakmasına sebep oldu. Uzun boylu, kır saçlı adamın bir kolunu kaldırmış olduğunu gördü; parmakları bir şeyi işaret edecek gibi olurken gevşedi, manasız bir hareketle aşağı düştü. Sonra kolunu tamamen indirdi, ama bakışlarından, olanları tasvip etmediği anlaşılıyordu. Bunu gören Axl ansızın kır saçlı askerin az önce yaşadığı şeyi anladığı, hatta tanıdığı hissine kapıldı: Öfkeli bir azar dilinin ucuna gelmiş, ama tıknaz meslektaşı üzerinde resmen bir otoritesi olmadığını vaktinde hatırlamıştı. Axl kendisinin de bir zamanlar bir yerde neredeyse aynı şeyi yaşadığından emindi, ama bu düşünceyi zihninden uzaklaştırıp uzlaştırıcı bir tonda konuştu:</p>

    <p>“Beyler, sizin kendi işleriniz vardır, alıkoyduğumuz için kusura bakmayın. Geçip gitmemize izin verirseniz oyalanmadan çekiliriz ayakaltından.”</p>

    <p>Ama tıknaz asker hâlâ Wistan’a işkence ediyordu. “<em>Bana</em> hırçınlık etmese iyi olur!” diye bağırdı. “Hırçınlık etsin de görsün gününü!”</p>

    <p>Sonunda Wistan’ı bırakıp köprüdeki yerine döndü. Hiçbir şey söylemedi, niye öfkelendiğini tamamen unutmuş öfkeli bir adam gibi görünüyordu.</p>

    <p>Hızla akan suyun sesi havaya daha bir gerginlik katıyordu sanki; Axl dönüp kafilesini tekrar ormana doğru yürütse askerler ne tepki gösterir acaba diye düşündü. Ama tam o anda, kır saçlı asker öne doğru yürüyüp ötekilerle aynı hizaya geldi ve ilk kez konuştu:</p>

    <p>“Bu köprünün birkaç kalası kırık amca. Galiba onun için duruyoruz burada, sizin gibi namuslu insanları dikkatli geçmeleri için uyaralım diye; yoksa dalgalara kapılıp yamaç aşağı yuvarlanırsınız.”</p>

    <p>“Sağ olun beyim. Dikkatli geçeriz öyleyse.”</p>

    <p>“Amca, senin şu at. Gelirken topallıyor gibi göründü bana.”</p>

    <p>“Bir ayağını incitti beyim, ama ciddi bir şey olmadığını umuyoruz, yine de gördüğünüz gibi binmiyoruz.”</p>

    <p>“Kalaslar sudan çürümüş, biz o yüzden buradayız, ama yoldaşlarım başka bir vazifemiz daha olması gerektiğini düşünüyor. Bu yüzden soruyorum amca: Saygıdeğer hanımınla ikiniz, yollarda hiç yabancıyla karşılaştınız mı?”</p>

    <p>“Buralarda biz kendimiz de yabancıyız beyim,” dedi Beatrice, “o yüzden yabancıları hemen tanıyamayabiliriz. Ama iki gündür yoldayız, olağandışı bir şey görmedik.”</p>

    <p>Kır saçlı asker Beatrice’e bakınca gözleri yumuşar, gülümser gibi oldu. “Hanımcığım, sizin yaşınızda bir kadın için oğlunun köyüne bunca yolu yürüyüp gitmek zor. Böyle yoldaki bin bir tehlikeyi göze alarak yürümek zorunda kalacağınıza onun yanında yaşasanız, her gün ihtiyaçlarınızı karşılasa daha iyi olmaz mı?”</p>

    <p>“Benim de istediğim bu, beyim, oğlumuzu gördüğümüzde kocamla ben bu konuyu konuşacağız onunla. Ama onu uzun zamandır görmedik, bizi nasıl karşılayacak acaba, diye düşünüyoruz ister istemez.”</p>

    <p>Kır saçlı asker Beatrice’e hâlâ şefkatle bakıyordu. “Belki de hanımcığım,” dedi, “merak edilecek hiçbir şey yoktur. Ben de annemle babamdan uzaktayım, uzun zamandır görmedim onları. Belki bir zamanlar sert sözler söylenmiştir, kim bilir? Ama onlar yarın bir gün beni arayıp bulsa, sizin gibi onca yol yürümüş olsa, onları mutluluktan havalara uçarak karşılayacağımdan şüphe edebilir misiniz? Oğlunuz nasıl bir adamdır bilmiyorum hanımcığım, ama benden pek farklı olmasa gerek. Sizi görür görmez mutluluk gözyaşları dökeceğinden kuşkum yok.”</p>

    <p>“Bu güzel sözleriniz için teşekkür ederim beyim,” dedi Beatrice. “Haklısınız herhalde, kocamla ben de hep aynı şeyi söylüyoruz birbirimize, ama başkasının söylemesi insanı rahatlatıyor, hele evinden uzakta bir evlat söyleyince.”</p>

    <p>“Selametle gidin hanımcığım. Olur da yolda benim ana babam çıkarsa karşınıza, güzel sözler söyleyin onlara, devam etsinler yollarına, boşuna yürümüş olmayacaklar.” Kır saçlı asker kenara çekilip onlara yol verdi. “Lütfen çürük kalasları unutmayın. Amca, şu kısrağı sen kendin geçirsen daha iyi olur. Çocuğun ya da Tanrı’nın ahmağının yapacağı iş değil.”</p>

    <p>Sıkkın bir edayla konuşmayı izleyen tıknaz asker ister istemez meslektaşının doğal otoritesine boyun eğdi. Herkese sırtını dönüp asık suratla korkuluğun üstünden eğilerek suya baktı. Genç asker biraz duraksadı, sonra kır saçlı adamın yanına gidip durdu, Axl onlara son bir kez teşekkür edince ikisi de başlarıyla kibarca selamladılar; Axl aşağıyı görmesin diye elini gözlerine siper ederek kısrağı köprüden geçirdi.</p>

    <p class="bolum_arasi">* * *</p>

    <p>Askerler ve köprü görünmez olunca Wistan durdu; ana yoldan ayrılıp ormana giden dar patikayı izlemelerini önerdi.</p>

    <p>“Orman içinde yolumu hep içgüdüyle bulurum,” dedi. “Bu patikanın bize çok zaman kazandıracak bir kestirme olduğundan eminim. Ayrıca böyle askerlerle, haydutlarla dolu bir yoldan uzak durmak daha güvenli olur.”</p>

    <p>Bir süre boyunca kafilenin başını savaşçı çekti; yolda bulduğu bir sopayla dikenli dalları, çalıları yarıyordu. Kısrağı burunluğundan tutup sık sık kulağına bir şeyler fısıldayan Edwin hemen arkasından yürüyordu; böylece arkalarından gelen Axl’la Beatrice için yol epeyce açılmış oluyordu. Buna rağmen kestirme –eğer gerçekten kestirmeyse– giderek daha meşakkatli olmuştu; etraflarındaki ağaçlar sıklaşmıştı, birbirine dolaşmış kökler ve devedikenleri yüzünden attıkları her adıma dikkat etmek zorundaydılar. Her zamanki gibi yürürken fazla konuşmuyorlardı, ama bir ara, Axl’la Beatrice biraz arkada kaldıklarında Beatrice arkasına doğru seslendi: “Orada mısın Axl?”</p>

    <p>“Buradayım prensesim.” Gerçekten de Axl birkaç adım gerisindeydi. “Merak etme, bu ormanlarda bilindiği kadarıyla özel bir tehlike yok, Büyük Ova’dan da epey uzak.”</p>

    <p>“Düşünüyordum da Axl, bizim savaşçı fena oyuncu sayılmaz hani. Ben olsam kanardım rolüne, o kaba saba adam saçını çekerken bile açık vermedi.”</p>

    <p>“Güzel oynadı, doğruya doğru.”</p>

    <p>“Düşünüyordum da Axl, köyümüzden epey uzun süre uzak kalacağız. Sence daha hâlâ ekilecek onca şey, onarılacak çitle kapı varken gitmemize izin vermeleri çok garip değil mi? Bize ihtiyaçları olduğunda yokluğumuzdan yakınacaklar mı acaba?”</p>

    <p>“Eksikliğimizi çekecekler kuşkusuz prensesim. Ama uzun kalmayacağız, papaz da oğlumuzu görmek istememize anlayış gösterdi.”</p>

    <p>“Umarım öyledir Axl. Tam onlara en çok ihtiyacımız olduğu zamanda gittiler, demelerini istemem.”</p>

    <p>“Öyle diyecek biri her zaman çıkar, ama daha aklı başında olanlar bizi anlar, bizim yerimizde olsalar onlar da aynı şeyi ister.”</p>

    <p>Bir süre konuşmadan yürüdüler. Sonra Beatrice tekrar, “Orada mısın Axl?” dedi.</p>

    <p>“Buradayım prensesim.”</p>

    <p>“Haksızlık ettiler. Mumu elimizden almakla.”</p>

    <p>“Şimdi mumdan bize ne prensesim? Üstelik yaz geliyor.”</p>

    <p>“Hatırlıyordum işte Axl. Bu ağrı mumsuzluktan dolayı olabilir diye düşünüyordum.”</p>

    <p>“Ne diyorsun prensesim? Nasıl olabilir?”</p>

    <p>“Belki karanlık yüzünden oldu.”</p>

    <p>“Şu çakal eriğine dikkat et, düşülecek yer değil burası.”</p>

    <p>“Dikkat ederim Axl, sen de dikkat et.”</p>

    <p>“Karanlık senin ağrına nasıl sebep olur prensesim?”</p>

    <p>“Hatırlıyor musun Axl, geçen kış köyümüzün yakınında bir cin görüldüğü söyleniyordu. Biz kendimiz hiç görmedik, ama karanlığı seven bir cin olduğunu söylüyorlardı. Onca saat karanlıkta kaldık, bazen biz farkında olmadan odamızın içine kadar girip yanımıza gelmiş, başıma bu derdi sarmış olabilir diye düşünüyorum.”</p>

    <p>“Karanlık da olsa, yanımıza geldiğini fark ederdik prensesim. Zifiri karanlıkta bile olsa, hareket ettiğini, nefesini duyardık.”</p>

    <p>“Düşünüyorum da Axl, galiba geçen kış bazı geceler uyandığım oluyordu; sen yanımda derin derin uyuyordun, odadaki tuhaf bir sese uyanıyordum.”</p>

    <p>“Muhtemelen bir fare ya da başka bir hayvandı prensesim.”</p>

    <p>“O tür bir ses değildi, hem de birkaç kere duyar gibi oldum o sesi. Şimdi düşünüyorum da, bu ağrılar da aşağı yukarı o zaman başladı.”</p>

    <p>“Peki, diyelim cin yüzünden, ne fark eder prensesim? Ağrın pek ufak bir dert, fesat değil, oyunbaz bir yaratığın marifeti; hani bir keresinde yaramaz bir çocuk sırf korkudan ortalıkta koşuşmasını seyretmek için Enid Hanım’ın dokuma sepetine bir sıçan kafası bırakmıştı, onun gibi.”</p>

    <p>“Doğru diyorsun Axl. Fesat değil, oyunbaz. Haklısın galiba. Yine de kocam...” Beatrice birbirine yaslanmış iki asırlık ağaç gövdesinin arasından zar zor geçerken sözlerine ara verdi. Sonra devam etti: “Yine de, döndüğümüzde geceleri bir mumumuz olsun istiyorum. O cinin veya başka birinin başımıza daha beter bir dert açmasını istemiyorum.”</p>

    <p>“İcabına bakarız prensesim, merak etme. Döner dönmez papazla konuşuruz. Ama manastırdaki keşişler sana ağrınla ilgili isabetli öğütler verecek, kalıcı bir zararı olmayacak.”</p>

    <p>“Biliyorum Axl. Beni çok da fazla kaygılandıran bir şey değil zaten.”</p>

    <p class="bolum_arasi">* * *</p>

    <p>Kestirme konusunda Wistan’ın haklı olup olmadığını söylemek zordu, ama ne olursa olsun, saat öğleni geçtikten az sonra ormandan tekrar anayola çıktılar. Tekerlek izleriyle çukurlaşmış yol yer yer çamurlu olmasına karşın artık daha rahat yürüyorlardı, zamanla yol kuruyup düzleşti. Tepedeki dalların arasından süzülen tatlı güneş ışığında yürürken moralleri yüksekti.</p>

    <p>Sonra Wistan tekrar durdurdu onları ve önlerindeki araziyi işaret etti. “Tek başına bir atlı var önümüzde, uzak sayılmaz,” dedi. Çok geçmeden, yol kenarında bir açıklık ve oraya dönen taze izler gördüler. Birbirlerine bakıp dikkatle ilerlediler.</p>

    <p>Açıklığı iyice görecekleri bir noktaya vardıklarında epey büyük bir yer olduğunu anladılar; eskiden, daha müreffeh devirlerde birisi buraya bir ev yapıp etrafına da meyve ağaçları dikmeye niyetlenmiş olabilirdi. Ana yoldan ayrılan patika, şimdi ot bürümüş olmakla birlikte özenle açılmıştı; geniş, yuvarlak bir alana varıyordu, tam ortasındaki dallı budaklı, devasa meşe ağacının olduğu yer hariç, üstü açıktı. Şu anda durdukları yerden, meşenin gölgesinde, sırtını ağacın gövdesine yaslamış oturan biri görülüyordu. Profilden görüyorlardı onu, üstünde zırh vardı muhtemelen; iki demir bacak, çocuksu bir şekilde çimenlerin üzerinde kaskatı öne uzatılmıştı. Ağacın kabuğundan fışkıran yapraklar adamın yüzünü kapatıyordu, ama miğferi olmadığını görebiliyorlardı. Eyerli bir at yakında memnun mesut otluyordu.</p>

    <p>“Kimsiniz, nesiniz?” diye seslendi adam ağacın altından. “Haydutlarla hırsızları elimde kılıcımla karşılarım!”</p>

    <p>“Siz cevap verin Axl Efendi,” diye fısıldadı Wistan. “Bakalım kimin nesiymiş.”</p>

    <p>“Sıradan yolcularız beyim,” diye seslendi Axl. “Kimseyle kavgamız yok, geçip gideceğiz.”</p>

    <p>“Kaç kişisiniz? O duyduğum ses at sesi mi?”</p>

    <p>“At topal beyim. Onun dışında dört kişiyiz. Karımla ben iki yaşlı Britonuz, yanımızda da Sakson akrabaları tarafından yakın zamanda bize verilmiş, bıyıkları terlememiş bir oğlanla yarım akıllı bir dilsiz var.”</p>

    <p>“Öyleyse yanıma gelin dostlar! Sizinle paylaşacak ekmeğim var, dinlenmeye can atıyorsunuzdur, ben de sizinle sohbete can atıyorum.”</p>

    <p>“Gidelim mi yanına Axl?” diye sordu Beatrice.</p>

    <p>“Ben gidelim derim,” dedi Wistan, Axl cevap verme fırsatı bulamadan. “Bize zararı olmaz, yaşını başını almış bir adam, sesine bakılırsa. Yine de önceki gibi rol yapalım. Ben yine çenemi sarkıtıp boş boş bakacağım.”</p>

    <p>“Ama bu adam zırhlı, silahlı beyim,” dedi Beatrice. “Sizin silahınız atın üstünde, battaniyelerle bal tekneleri arasına saklanmışken hazırda sayılır mı?”</p>

    <p>“Kılıcımın şüpheci gözlerden ırak olmasında fayda var hanımcığım. İhtiyacım olursa vaktinde çıkarırım ben onu. Edwin dizgini elinden bırakmaz, kısrağın benden fazla uzaklaşmasına izin vermez.”</p>

    <p>“Çıkın ortaya dostlar!” diye bağırdı yabancı, kaskatı duruşunu değiştirmeden. “Benden size zarar gelmez. Şövalyeyim, ben de Britonum. Evet, silahlıyım, ama yakına gelirseniz saçı sakalına karışmış sersem bir ihtiyar olduğumu görürsünüz. Bu kılıçla zırhı sırf kralıma, yıllardır mekânı cennet olan yüce ve aziz Arthur’a karşı görev bildiğim için taşıyorum; kılıcımı öfkeyle kınından son çektiğimden bu yana da bir o kadar yıl geçmiştir. Bakın eski savaş atım Horace şurada. Bunca demirin yükünü o çekti hep. Baksanıza şuna, bacakları eğrilmiş, sırtı göçmüş. Ah, üzerine her bindiğimde ne ıstırap çektiğini bilmez miyim. Ama Horace’ımın yüreği altın gibidir, başka türlüsüne razı olmaz, bilirim. İkimiz de artık bir adım daha atamayacak hale gelinceye kadar da, yüce kralımız namına böyle baştan aşağı zırhlı yol alacağız. Gelin dostlar, korkmayın benden!”</p>

    <p>Açıklığa döndüler, meşeye yaklaşırlarken Axl şövalyenin gerçekten de korkutucu bir görünümü olmadığını gördü. Çok uzun boylu görünüyordu, ama zırhın altındaki beden, Axl’ın tahminince güçlü olsa da zayıftı. Zırhı yıpranıp paslanmıştı, oysa onu korumak için elinden geleni yapmış olsa gerekti. Bir zamanlar beyaz olan tuniğinde yamalar çoktu. Zırhın tepesindeki çehre mülayim ve kırışıktı; dazlak kafasında tek tük kar beyazı uzun saç telleri uçuşuyordu. Öyle yere sabitlenmiş, bacakları öne doğru açılmış otururken acınası bir görüntü oluşturabilirdi, ancak tepedeki dalların arasından süzülen güneşin ışık-gölge lekeleriyle adeta tahtta otururmuş gibi görünüyordu.</p>

    <p>“Zavallı Horace bu sabah kahvaltı edemedi, çünkü uyandığımızda kayalık arazideydik. Sonra da sabah boyunca durmadan yol almak konusunda ben inat ettim; itiraf etmem gerekir ki huysuzluğum da üstümdeydi. Durmasına izin vermedim. Adımları yavaşladı, ama artık onun numaralarını çok iyi biliyorum, hiçbirine kulak asmadım. Yorgun olmadığını biliyorum! dedim ona ve hafifçe mahmuzladım. Böyle numaralar yaptığında hiç gözünün yaşına bakmam dostlar! Ama o giderek yavaşladı, ben de onun bıyık altından güldüğünü bile bile, yufka yürekliliğimden pişman oldum; pekâlâ Horace, dur da otla bakalım, dedim. İşte gördüğünüz gibi yine enayi yerine kondum. Gelin, katılın bana dostlar.” Zırhı inleyerek öne doğru uzanıp çimenlerin üstünde duran çuvaldan bir somun ekmek çıkardı. “Taze pişmiş, önünden geçtiğim bir değirmenden verdiler, daha bir saat olmadı. Gelin dostlar, oturun yanıma, paylaşalım.”</p>

    <p>Beatrice meşenin yamru yumru köklerinin üstüne otururken Axl kolundan tutup ona destek oldu, sonra kendisi de karısıyla yaşlı şövalyenin arasına oturdu. Ve anında arkasındaki yosunlu ağaç kabuğuna, tepede itişip kakışan ötücü kuşlara minnet duydu; elden ele geçen ekmek de yumuşak ve tazeydi. Beatrice başını Axl’ın omzuna yasladı, bir süre boyunca göğsü inip kalktı, sonra o da iştahla yemeye koyuldu.</p>

    <p>Ama Wistan oturmamıştı. Kıkırdayarak yaşlı şövalyeye geri zekâlılığını hakkıyla sergiledikten sonra uzun otların arasında kısrağın dizgini elinde, ayakta duran Edwin’in yanına gitti. Sonra Beatrice ekmeğini bitirip öne uzanarak yabancıyı selamladı.</p>

    <p>“Sizi daha önce selamlamadığım için affedin beyim,” dedi. “Ama biz şövalye görmeye alışık değiliz, düşüncesi beni ürküttü. Umarım gücenmemişsinizdir.”</p>

    <p>“Kesinlikle gücenmedim hanımcığım, yârenlik edeceğimize de seviniyorum. Daha çok yolunuz var mı?”</p>

    <p>“Oğlumuzun köyü bir günlük mesafede; bu dağlardaki manastırda yaşayan bilge bir keşişi ziyaret etmek istediğimizden dağ yolundan geldik.”</p>

    <p>“Ha, Mübarek Pederler. Eminim sizi iyi karşılayacaklardır. Geçen baharda Horace’ın toynağı zehirlenip kurtulamayacak sandığımda çok yardımcı olmuşlardı ona. Birkaç yıl önce düştüğümde, ben de merhemlerinin çok yararını görmüştüm. Ama dilsiz için şifa arıyorsanız, korkarım onun dilini bir tek Tanrı açabilir.”</p>

    <p>Şövalye bunları söylerken Wistan’a bir göz atmış, savaşçının hiçbir ahmaklık belirtisi göstermeden kendisine doğru yürüdüğünü görmüştü.</p>

    <p>“Öyleyse sizi şaşırtacağım beyim,” dedi Wistan. “Dilim açıldı.”</p>

    <p>Yaşlı şövalye irkildi, sonra zırhı gıcırdayarak dönüp sorgularcasına Axl’a baktı.</p>

    <p>“Dostlarımın suçu yok sayın şövalye,” dedi Wistan. “Onlar sadece benim ricamı yerine getiriyordu. Ama artık sizden korkmama gerek kalmadığına göre rol yapmamın da lüzumu yok. Affınızı dilerim.”</p>

    <p>“Önemli değil beyim,” dedi yaşlı şövalye, “bu dünyada temkinli olmak iyidir. Ama şimdi kimsiniz nesiniz, söyleyin ki, benim de sizden korkmama gerek kalmasın.”</p>

    <p>“Adım Wistan beyim, doğudaki bataklıklar ülkesinden geliyorum, kralımın verdiği vazifeyle bu topraklardayım.”</p>

    <p>“Ya. Memleketten epey uzaktasınız yani.”</p>

    <p>“Çok uzaktayım beyim, bu yolların bana yabancı olması gerekirdi. Oysa her dönemeçte sanki hafızamın derinliklerinde yeni hatıralar kıpırdanıyor.”</p>

    <p>“Öyleyse buralara daha önce gelmiş olmalısınız beyim.”</p>

    <p>“Öyle olsa gerek, benim bataklıklar ülkesinde değil, buranın batısında bir memlekette doğduğumu söylemişlerdi. Bu yüzden de size rastlamamız büyük şans beyim, tahminimce siz de batıdaki topraklardansınız, buralarda at üstünde gezdiği bilinen Sir Gawain’siniz.”</p>

    <p>“Doğrudur, Gawain’im, bir zamanlar bu toprakları bilgelikle, adaletle yöneten yüce Arthur’un yeğeni. Uzun yıllar batıda yaşadım, ama sonra Horace’la yollara düştük, durmadan geziyoruz.”</p>

    <p>“Zamanım bana ait olsaydı, hiç durmaz batıya gider, o toprakların havasını solurdum. Ama vazifemi tamamlayıp vakit kaybetmeden haberini vermek üzere dönmek zorundayım. Fakat yüce Arthur’un şövalyelerinden biriyle, üstelik de yeğeniyle tanışmak gerçekten büyük şeref. Ben Sakson olmama rağmen kendisini takdir ederim.”</p>

    <p>“Bunu duyduğuma sevindim beyim.”</p>

    <p>“Sir Gawain, dilim mucizevi şekilde açılmışken, size bir şey sormak isterim.”</p>

    <p>“Hiç çekinmeden sorun.”</p>

    <p>“Şu yanınızda oturan bey, Axl Efendi, iki günlük mesafedeki bir Hıristiyan köyünde yaşayan namuslu bir çiftçi. Sizin yaşlarınızda bir adam, Sir Gawain, sizden rica ediyorum, dönüp dikkatle bakın kendisine. Yüzünü çok uzun zaman önce olsa da, görmüşlüğünüz var mı?”</p>

    <p>“Yüce Tanrım, Wistan Efendi!” dedi Beatrice, yine öne doğru uzanarak, Axl onun uykuya dalmış olduğunu sanıyordu. “Bu ne biçim soru?”</p>

    <p>“Kötü bir niyetle sormadım hanımcığım. Sir Gawain batı ülkesinden olduğu için, geçmişte kocanızı görmüş olabileceğini düşündüm. Bunda ne kötülük var?”</p>

    <p>“Wistan Efendi,” dedi Axl, “ilk karşılaşmamızdan beri ara sıra bana bir garip baktığınızın farkındayım, sizden bir açıklama bekliyordum. Benim kim olduğumu düşünüyorsunuz?”</p>

    <p>Ulu meşenin altında yan yana oturan üç yaşlının yakınında, ayakta duran Wistan yere çömeldi. Korkutucu görünmemek için çömelmiş olabilirdi, ama Axl’a sanki savaşçı yüzlerini daha da yakından incelemek istiyormuş gibi geldi.</p>

    <p>“Şimdilik Sir Gawain ricamı yerine getirsin,” dedi Wistan. “Tek yapacağı başını hafifçe çevirmek. İsterseniz çocuksu bir oyun olarak düşünün. Yalvarırım beyim, yanınızdaki adama bakıp söyleyin: Onu geçmişte görmüşlüğünüz var mı?”</p>

    <p>Sir Gawain güldü ve gövdesini öne uzattı. Gerçekten de bir oyuna katılması teklif edilmişçesine, eğlenceye hevesli görünüyordu. Ama Axl’ın yüzüne bakarken ifadesi şaşkınlığa, hatta dehşete dönüştü. Şövalye adeta ağacın gövdesine yapışırcasına geri çekilirken Axl da içgüdüyle başını çevirdi.</p>

    <p>“Ne diyorsunuz beyim?” diye sordu, ilgiyle izleyen Wistan.</p>

    <p>“Beyefendiyle daha önce karşılaştığımızı sanmıyorum,” dedi Sir Gawain.</p>

    <p>“Emin misiniz? Yıllar yanıltıcı olabilir.”</p>

    <p>“Wistan Efendi,” diye araya girdi Beatrice, “kocamın yüzünde aradığınız nedir? Şu ana kadar hiçbirimizin tanımadığı bu kibar şövalyeye niçin böyle bir şey soruyorsunuz?”</p>

    <p>“Affınızı dilerim hanımcığım. Bu topraklar o kadar çok anıyı canlandırdı ki; gerçi her an esintiyle kaçıp gidiverecek huzursuz birer serçe gibi hepsi. Kocanızın yüzü gün boyunca bana önemli bir anıyı vadetti durdu; doğrusunu isterseniz, yolda size eşlik etmeyi önermemin bir nedeni de buydu; elbette ayrıca bu yabani yollardan ikinizin de sağ salim geçmenizi samimiyetle istiyorum.”</p>

    <p>“Peki ama kocam öteden beri bu yakınlarda yaşadığı halde onu nasıl olup da batıdan tanıyabilirsiniz?”</p>

    <p>“Önemli değil prensesim. Wistan Efendi beni eskiden tanıdığı biriyle karıştırmış.”</p>

    <p>“Öyle olsa gerek dostlarım!” dedi Sir Gawain. “Horace ve ben karşılaştığımız çehreleri geçmiştekilerle sık sık karıştırırız. Baksana Horace, derim ben. Şu önümüzde giden adam eski dostumuz Tudur; oysa biz onu Mons Badonicus’ta öldü sanıyorduk. Sonra biraz yaklaşırız, Horace burnundan sesli sesli solur, ne ahmaksın Gawain, demek ister gibi; bu adam Tudur’un torunu yaşında, üstelik hiç de benzemiyor ona!”</p>

    <p>“Wistan Efendi,” dedi Beatrice, “söyler misiniz? Kocam çocukken sevdiğiniz birini mi hatırlatıyor size? Yoksa korktuğunuz birini mi?”</p>

    <p>“Prensesim, kapatalım bu konuyu.”</p>

    <p>Ama topukları üzerinde hafifçe ileri geri sallanan Wistan gözlerini Axl’ın yüzünden ayırmadı. “Sevdiğim biri olsa gerek hanımcığım. Çünkü bu sabah karşılaştığımızda kalbim sevinçle çarptı. Ama bir süre sonra...” Susup Axl’a bakmayı sürdürdü, bakışları neredeyse hülyalıydı. Sonra yüzü karardı, tekrar ayağa kalkıp başını çevirdi. “Size cevap veremeyeceğim Beatrice Hanım, çünkü ben de bilmiyorum. Sizinle birlikte yolculuk yaparken anıların canlanacağını sanmıştım, ama henüz canlanmadılar. Sir Gawain, iyi misiniz?”</p>

    <p>Gerçekten de Gawain öne doğru iki büklüm oturuyordu. Wistan’ın sorusu üzerine doğrulup içini çekti. “İyi sayılırım, teşekkür ederim. Ama Horace da ben de gecelerdir yumuşak bir yatak, doğru dürüst bir barınak görmedik, ikimiz de bitkiniz. Başka bir şey yok.” Elini kaldırıp alnını sıvazladı; gerçek amacının yanındaki çehreyi görmemek olabileceği geçti Axl’ın aklından.</p>

    <p>“Wistan Efendi,” dedi Axl, “madem artık açık konuşuyoruz, ben de size bir şey sormak istiyorum. Kralınızın verdiği vazifeyle bu topraklarda olduğunuzu söylediniz. Peki ama, uzun zamandır barışın hâkim olduğu bir memlekette kimliğinizi gizlemeye niçin bu kadar önem veriyorsunuz? Karım ve şu zavallı çocukla birlikte sizinle seyahat edeceksek eğer, yol arkadaşımızın tam olarak neyin nesi, dostlarının, düşmanlarının kimler olduğunu iyice bilmek isteriz.”</p>

    <p>“Haklısınız beyim. Bu memlekette barış hüküm sürüyor. Yine de ben Britonların hâkimiyetindeki topraklardan geçen bir Saksonum; bu yörede Lord Brennus’un muhafızları mısır ve hayvan vergilerini toplamak için çekinmeden her yerde geziniyorlar. Bir yanlış anlaşılma yüzünden kavga çıkmasını istemem. Bu yüzden kimliğimi gizliyorum; hepimiz bu sayede daha güvenli hareket ederiz.”</p>

    <p>“Haklı olabilirsiniz Wistan Efendi,” dedi Axl. “Ne var ki köprüde Lord Brennus’un muhafızlarının vakitlerini aylaklık ederek geçirmediklerini, orada belirli bir amaçla bulunduklarını gördüm; sis zihinlerini bulandırmasa sizi daha dikkatli inceleyebilirlerdi. Acaba Lord Brennus’un düşmanı olabilir misiniz beyim?”</p>

    <p>Wistan bir süre düşüncelere dalmış gibi durdu; meşenin gövdesinden kendi bulunduğu yere kadar uzanan ve orada toprağa gömülen boğum boğum bir köke bakıyordu. Sonunda tekrar diğerlerine yaklaştı ve bu kez kırpık otların üstüne oturdu.</p>

    <p>“Pekâlâ beyim,” dedi, “her şeyi açıkça anlatacağım. Sizin ve bu değerli şövalyenin bilmesinde mahzur yok. Sakson kardeşlerimizin bu topraklarda Britonlardan kötü muamele gördüğü söylentileri geldi doğuda kulağımıza. Soydaşları için kaygılanan kralım, işin aslını araştırmam için beni özel olarak görevlendirdi. Benim tek amacım budur beyim, atımın ayağı incindiğinde kavgasız gürültüsüz vazifemi yapıyordum.”</p>

    <p>“Durumunuzu gayet iyi anlıyorum beyim,” dedi Gawain. “Horace’la ben sık sık Sakson yönetimindeki topraklarda buluruz kendimizi; biz de aynı şekilde temkinli davranma ihtiyacı duyarız. Böyle durumlarda bu zırhtan kurtulup basit bir çiftçi kılığına girmeyi çok isterim. Ama bu demirleri bir yerlerde bıraksak sonra nasıl buluruz bir daha? Ayrıca, Arthur göçeli yıllar geçmiş olsa da, bize onun armasını herkesin göreceği şekilde, gururla taşımak düşmez mi? Bu yüzden biz de cesurca ilerleriz; insanlar benim Arthur’un şövalyelerinden biri olduğumu görünce, memnuniyetle söyleyeyim ki, bize iyi davranırlar.”</p>

    <p>“Bu yörede iyi karşılanmanızda şaşılacak bir şey yok Sir Gawain,” dedi Wistan. “Ama Arthur’un bir zamanlar onca korkulan bir düşman olduğu memleketlerde de aynı şey geçerli olabilir mi gerçekten?”</p>

    <p>“Horace’la ben kralımızın adının her yerde iyi karşılandığına şahit olduk beyim, dediğiniz memleketlerde bile. Çünkü Arthur mağlup ettiklerine karşı o kadar cömertti ki, çok geçmeden kendi krallarıymış gibi sevgiyle bağlanırlardı ona.”</p>

    <p>Bir süredir –Arthur’un adı ilk geçtiği andan itibaren– Axl’ın zihnini bir tedirginlik kemiriyordu. Nihayet, Wistan’la yaşlı şövalyenin konuşmasını dinlerken bir anıya ait parçalar canlandı kafasında. Fazla bir şey değildi, ama yakalayıp inceleyebileceği bir şey bulmak onu rahatlattı. Bir çadırın içinde ayakta durduğunu hatırlıyordu; orduların savaş meydanı yakınında kurdukları cinsten, iri bir çadır. Gece vaktiydi, kalın bir mum titrek titrek yanıyor, dışarıdaki rüzgâr çadırın kenarlarını bir şişirip bir büzüyordu. Çadırda başkaları da vardı. Çok sayıda insan da olabilirdi, ama yüzlerini hatırlayamıyordu. Kendisi bir şeye öfkelenmiş, ama öfkesini en azından bir süre belli etmemesinin çok önemli olduğunu anlamıştı.</p>

    <p>“Wistan Efendi,” diyordu Beatrice yanında, “size şu kadarını söyleyeyim: Bizim kendi köyümüzde en saygın aileler arasında birçok Sakson ailesi vardır. Bugün yola çıktığımız Sakson köyünü kendi gözünüzle gördünüz. Refah içinde yaşayan insanlar; zaman zaman sizin büyük cesaret gösterip alt ettiğiniz cinsten ifritlerden zarar görseler de, Britonlardan zarar gelmez onlara.”</p>

    <p>“Hanımefendi doğru söylüyor beyim,” dedi Sir Gawain. “Aziz Arthur burada Britonlarla Saksonlar arasında kalıcı bir barış sağladı; uzak yerlerde hâlâ savaşıldığını duysak da, burada çoktandır dostuz, hısımız.”</p>

    <p>“Gördüğüm her şey söylediklerinizi doğruluyor,” dedi Wistan. “Olumlu bir rapor vermeye de hevesliyim, ancak şu tepelerin ardındaki toprakları henüz görmedim. Sir Gawain, bu soruyu sizin kadar bilge birine sorma fırsatını bir daha bulur muyum bilmem, o yüzden şimdi sormak istiyorum. Yüce kralınız bu topraklarda savaşın açtığı yaraları bugün bir yolcunun en ufak bir izini, gölgesini göremeyeceği şekilde tamamen kapatmayı nasıl becerdi?”</p>

    <p>“Sorunuz çok isabetli beyim. Dayım kendini asla Tanrı’dan yüce görmeyen ve yol göstersin diye daima Tanrı’ya dua eden bir hükümdardı. İşte bu yüzden, onun yanında çarpışanlar kadar mağlup ettikleri de hakkaniyetini görüp kendi kralları olmasını istediler.”</p>

    <p>“Beyim, yine de bir insanın daha dün çocuklarını katletmiş olan bir başkasına kardeşim demesi tuhaf değil mi? Arthur tam da bunu başarmış gibi görünüyor.”</p>

    <p>“Meselenin özüne parmak bastınız Wistan Efendi. Çocuklarını katletmiş dediniz. Oysa Arthur bizlere daima savaş hengâmesinin ortasına düşmüş masumları esirgememizi emrederdi. Hatla ister Briton olsunlar, ister Sakson, bütün kadın, çocuk ve yaşlıları mümkünse kurtarıp korumamızı emrederdi. Onun bu tutumu sayesinde, savaş bütün şiddetiyle devam ederken bile güven bağlan oluştu.”</p>

    <p>“Söyledikleriniz kulağa doğru geliyor, yine de bana çok garip, olağanüstü görünüyor,” dedi Wistan. “Axl Efendi, Arthur’un bu memleketi bu şekilde birleştirmesi size olağanüstü gelmiyor mu?”</p>

    <p>“Wistan Efendi, yine mi!” diye haykırdı Beatrice. “Siz benim kocamı kim sanıyorsunuz? O savaştan filan anlamaz beyim!”</p>

    <p>Ama konuşma o noktada kesildi, çünkü anayola doğru gitmiş olan Edwin bağırmaktaydı, ardından hızla yaklaşan nal sesleri işitildi. Axl daha sonra düşününce, Wistan’ın geçmişe dair tuhaf yorumlarına gerçekten kendini kaptırmış olduğu geçti aklından, çünkü genellikle tetikte olan savaşçı daha ayağa kalkarken atlı açıklığa girmişti; sonra da atını hayran olunacak bir hâkimiyetle yavaşlatıp ulu meşeye doğru tırıs sürdü.</p>

    <p>Köprüde Beatrice’le kibarca konuşmuş olan uzun boylu, kır saçlı askeri Axl derhal tanıdı. Adamın yüzünde hâlâ hafif bir gülümseme vardı, ama onlara doğru gelirken kılıcını kınından çekmişti; fakat kılıcı yere bakıyordu, kabzası da eyerin kenarına dayalıydı. Ağaca sadece birkaç adım kala durdu. “İyi günler Sir Gawain,” dedi başını hafifçe eğerek.</p>

    <p>Yaşlı şövalye oturduğu yerden küçümseyen bir edayla baktı. “Buraya kılıcınızı kınından çekip gelmek de ne demek oluyor beyim?”</p>

    <p>“Affedersiniz Sir Gawain. Şu konuklarınıza birkaç soru sormak istiyorum sadece.” Atının tepesinden, aşağıda yine çenesini sarkıtmış kendi kendine kıkırdayan Wistan’a baktı. Asker gözlerini savaşçıdan ayırmadan seslendi: “Delikanlı, o atı daha fazla yaklaştırma buraya!” Gerçekten de Edwin arkasından Wistan’ın kısrağıyla yaklaşmaktaydı. “Dediğimi yap delikanlı! Dizgini bırakıp buraya gel, karşıma geç, budala ağabeyinin yanında dur. Bekliyorum delikanlı.”</p>

    <p>Edwin askerin söylediği sözleri anlamasa da ne istediğini anlamış olacak ki, kısrağı bırakıp Wistan’ın yanına geldi. O gelirken asker atını birazcık döndürdü. Bunu fark eden Axl, askerin ani bir çarpışma ihtimalinde en büyük avantajı sağlayacak şekilde kendisiyle hasımları arasında belirli bir açıyı ve mesafeyi koruduğunu hemen anladı. Daha önce, Wistan o noktada dururken, askerin kendi atının başı ve boynu bir anlığına kılıcın ilk hamlesini engelleyecek, Wistan da atı ürkütmesine veya kör yanına koşmasına fırsat tanıyacak o hayati saniyeleri kazanmış olacaktı; atın kör yanında kılıç bedenin ters tarafından hamle yaptığı için askerin erimi de, gücü de azalacaktı. Ama şimdi atını hafifçe döndürmüşken, Wistan gibi silahsız birinin atlıya saldırması intiharla eşanlamlıydı. Askerin yeni pozisyonu, arkasında, biraz uzağında serbest kalmış olan Wistan’ın kısrağını da ustalıkla saf dışı bırakıyordu. Wistan bu durumda atına koşmak istese atlının kılıcı tutan elinden uzak durmak için geniş bir yay çizmek zorunda kalacak, o zaman da kısrağının yanına varamadan atlı ona yetişecekti büyük ihtimalle.</p>

    <p>Axl bütün bunları fark edince hem askerin stratejik becerisini takdir etti, hem de olası sonuçlarından ürktü. Axl da bir zamanlar tıpkı bunun gibi küçük ama incelikli ve hayati bir manevrayla atını sürerek, birlikte yol aldığı atlının hizasına gelmişti. O gün ne yapıyordu? İkisi, Axl ve öteki atlı, at üzerinde bekliyor, önlerinde uzanan uçsuz bucaksız, kurşuni bozkıra bakıyorlardı. O ana kadar yoldaşının atı öndeydi, hatırlıyordu, atın kuyruğu önünde sallanırken Axl bu hareketin ne kadarının hayvanın reflekslerinden, ne kadarının ıssız toprakları şiddetle yalayan rüzgârdan kaynaklandığını merak etmişti.</p>

    <p>Axl kafasını karıştıran bu düşünceleri zihninden uzaklaştırıp zorlanarak ayağa kalktı, sonra da karısının kalkmasına yardım etti. Meşenin dibine yapışmış gibi görünen Sir Gawain oturduğu yerden yeni gelene dik dik bakmayı sürdürdü. Sonra alçak sesle Axl’a, “Beyim, kalkmama yardım edin,” dedi.</p>

    <p>Yaşlı şövalyeyi ayağa kaldırmak için Axl’la Beatrice’in birer koluna girmeleri gerekti, ama nihayet üstünde zırhı, kalkıp doğrulduğunda, omuzlarını dikleştirdiğinde, görünümü etkileyici bir hal aldı. Fakat Sir Gawain karamsar bakışlarla askeri izlemekle yetinince, sonunda konuşan Axl oldu:</p>

    <p>“Niye böyle üzerimize geliyorsunuz beyim? Biz basit yolcularız. Hatırlamıyor musunuz, bizi şelalenin başında sorguya çekmiştiniz, daha üzerinden bir saat geçmedi.”</p>

    <p>“Seni gayet iyi hatırlıyorum amca,” dedi kır saçlı asker. “Ancak son karşılaştığımızda, köprüde nöbet tutarken tuhaf bir büyü çökmüştü üzerimize, niye orada olduğumuzu bile unutmuştuk. Ancak şimdi, nöbetim bitip ordugâha giderken ansızın hatırladım her şeyi. Sonra da senin ve kafilenin geçip gidiverişini düşünüp peşinizden hızla sürdüm atımı. Delikanlı! Uzaklaşma dedim! Budala ağabeyinin yanından ayrılma.”</p>

    <p>Edwin suratını asarak Wistan’ın yanına döndü ve soran gözlerle savaşçıya baktı. Wistan hâlâ alçak sesle kıkırdıyor, ağzının köşesinden salyalar akıyordu. Gözleri boş boş etrafta dolanıyordu, ama Axl savaşçının aslında kendi atıyla arasındaki mesafeyi, hasmının yakınlığını ölçtüğünü ve büyük ihtimalle Axl’la aynı sonuca vardığını tahmin etti.</p>

    <p>“Sir Gawain,” diye fısıldadı Axl, “bir kavga çıkacak olursa, yalvarırım sevgili karımı savunmama yardım edin.”</p>

    <p>“Şerefim üzerine söz veririm beyim. Hiç merak etmeyin.”</p>

    <p>Axl minnetle başını salladı; bu arada kır saçlı asker atından inmekteydi. Axl yine ustalığını takdir etti: Yere bastığında, Wistan’la oğlanın karşısında yine doğru mesafede ve açıda duruyor, ayrıca kılıcını da kolunu yormayacak şekilde tutuyordu; atı ise arkadan gelecek, beklenmedik bir saldırıya karşı siper oluşturuyordu.</p>

    <p>“Son karşılaştığımızda aklımızdan uçup giden şeyi söyleyeyim amca. Yakındaki bir köyden, bir Sakson savaşçının yanında yaralı bir delikanlıyla yola çıkmış olduğunu öğrenmiştik.” Asker, başıyla Edwin’i işaret etti. “Şu delikanlının yaşında bir oğlan. Bak amca, senin ve hanımının bu konuyla ne ilgisi var bilemem. Ben sadece dediğim Sakson’la oğlanı arıyorum. Açık konuşursan size bir zarar gelmez.”</p>

    <p>“Burada savaşçı falan yok beyim. Sizinle ve tahminimce efendiniz olan Lord Brennus’la bir alıp veremediğimiz de yok.”</p>

    <p>“Sen ne dediğini biliyor musun amca? Düşmanlarımızı saklıyorsan yaşın kaç olursa olsun bize hesap vermek zorunda kalırsın. Bu yanınızdakiler, şu dilsizle şu delikanlı kimdir?”</p>

    <p>“Daha önce de söylediğim gibi beyim, onları bize borcu olan birileri mısır ve teneke yerine verdiler. Ailenin borcunu ödemek üzere bir yıl çalışacaklar.”</p>

    <p>“Yanılmadığından emin misin amca?”</p>

    <p>“Sizin kimi aradığınızı bilmiyorum beyim, ama bu zavallı Saksonları arıyor olamazsınız. Hem siz bizimle vakit kaybederken düşmanlarınız başka yerde serbestçe yol alıyor.”</p>

    <p>Asker bu sözler üzerine düşündü –Axl’ın ses tonu beklenmedik derecede otoriterdi– ve kararsızlığa düştü. “Sir Gawain,” dedi, “siz bu insanlar hakkında ne biliyorsunuz?”</p>

    <p>“Horace’la ben burada dinlenirlerken karşılaştık onlarla. Basit insanlar olduklarını sanıyorum.”</p>

    <p>Asker bir kez daha Wistan’ın yüzünü inceledi. “Dilsiz bir ahmak, öyle mi?” Öne doğru iki adım alıp kılıcını kaldırarak ucunu Wistan’ın boğazına yaklaştırdı. “Ama hepimiz gibi ölümden korkuyordur o da.”</p>

    <p>Axl askerin ilk kez bir hata yaptığını fark etti. Hasmına fazla yaklaşmıştı; feci tehlikeli olmakla birlikte Wistan şimdi çok seri hareket ederek kılıcı tutan kolu hamle yapamadan yakalamayı düşünebilirdi. Ne var ki Wistan kıkırdamaya devam etti, sonra yanındaki Edwin’e bakıp aptal aptal güldü. Nedense bu son hareketi Sir Gawain’in öfkelenmesine yol açtı.</p>

    <p>“Beyim, bu insanlar daha bir saat önce benim için yabancıydılar, evet,” diye gürledi, “ama onlara kaba davranılmasına izin veremem.”</p>

    <p>“Bu mesele sizi ilgilendirmez Sir Gawain. Sizden karışmamanızı rica edeceğim.”</p>

    <p>“Beyim, Arthur’un şövalyelerinden biriyle bu şekilde konuşmaya nasıl cüret edersiniz?”</p>

    <p>“Acaba,” dedi asker, Sir Gawain’i hiç dikkate almayarak, “bu budala kılık değiştirmiş bir savaşçı olabilir mi? Üzerinde silah olmadığına göre pek de fark etmez. Hangisi olursa olsun, kılıcım yeterince keskin.”</p>

    <p>“Bu ne cüret!” diye homurdandı Sir Gawain kendi kendine.</p>

    <p>Kır saçlı asker, belki ansızın hatasını fark ettiğinden iki adım geri çekilerek tam önceki yerine geçti ve kılıcını bel hizasına indirdi. “Delikanlı,” dedi, “öne çık, bana yaklaş.”</p>

    <p>“Sadece Sakson dilini biliyor beyim, ayrıca utangaç bir çocuk,” dedi Axl.</p>

    <p>“Konuşmasına gerek yok amca. Gömleğini kaldırıp bakmamız yeterli, o zaman savaşçıyla birlikte köyden ayrılan o mu, değil mi, anlarız. Delikanlı, bir adım daha yaklaş.”</p>

    <p>Edwin yaklaşırken asker serbest elini öne uzattı. Edwin onu kendinden uzaklaştırmaya çalışınca bir itişme oldu, ama gömlek çok geçmeden yukarı sıyrıldı ve Axl kaburgaların hemen altında, etrafı benek benek kurumuş kanla çevrili bir şişlik gördü. İki yanındaki Beatrice’le Gawain daha iyi görebilmek için öne eğilmişlerdi, ama Wistan’dan gözünü ayırmak istemeyen asker bir süre yaraya bakmadı. Nihayet bakmak üzere başını hızla çevirdiği anda Edwin’den keskin, tiz bir ses çıktı –tam çığlık denemezdi, Axl’a gamlı bir tilkiyi çağrıştıran bir ses. Ses askerin dikkatini bir an dağıtınca Edwin fırsatı kaçırmayıp ondan kurtuldu. Axl ancak o zaman sesin oğlandan değil, Wistan’dan çıktığını anladı; cevaben de, savaşçının o ana kadar tembel tembel otlamakta olan kısrağı ansızın döndü ve doğru üzerlerine koşmaya başladı.</p>

    <p>Askerin atı ise arkasında paniğe kapılıp harekete geçmiş, sahibini iyice zor durumda bırakmıştı; at sakinleştiğinde Wistan kılıcın ulaşamayacağı bir mesafedeydi. Kısrak ürkütücü bir süratle koşmaya devam ediyordu; Wistan ise bir yana dönecekmiş gibi yapıp öbür yana seğirterek bir işaret daha verdi. Kısrak yavaşlayıp tırısa geçerek Wistan’la hasmının arasına geldi; böylece savaşçı neredeyse gezinircesine hareket ederek meşeden birkaç adım uzakta mevzilenme fırsatı elde etti. Kısrak ustalıkla sahibini izleyerek tekrar döndü. Axl’ın tahminince Wistan’ın niyeti yanından geçerken kısrağın üstüne atlamaktı; çünkü savaşçı şimdi iki kolu havada bekliyordu. Hatta Axl savaşçının tam kısrak önünden geçerken eyere doğru uzandığını gördü. Ne var ki kısrak az önce otladığı noktaya doğru, üstünde binicisi olmadan tırıs gitti. Wistan olduğu yerde neredeyse hiç kıpırdamadan duruyordu, ama artık elinde kılıcı vardı.</p>

    <p>Beatrice’ten bir şaşkınlık nidası koptu; Axl ona sarılıp kendine doğru çekti. Öbür yanındaki Gawain, Wistan’ın manevrasını takdir ettiğini belirtmek istercesine homurdandı. Yaşlı şövalye meşenin toprak üzerindeki köklerinden birine ayağını dayamış, bir eli dizinde, ilgiyle izliyordu.</p>

    <p>Kır saçlı askerin sırtı şimdi onlara dönüktü; seçme şansı pek yoktu tabii, çünkü Wistan’la yüz yüze olmak zorundaydı. Axl daha birkaç saniye önce son derece kontrollü ve ustalıklı olan askerin şimdi epey şaşkın görünmesine şaşırdı. Panik içinde tırısa kalkarak uzaklaşmış olan atına ondan destek bulmak ister gibi bakıyordu; sonra kılıcını iki eliyle sıkı sıkı tutarak, kılıcın ucu omuz hizasının hemen üzerine gelecek şekilde kaldırdı. Axl bu pozisyonun zamansız olduğunu ve kol kaslarını yormaktan başka işe yaramayacağını biliyordu. Buna karşılık Wistan sakin, neredeyse lakayıt görünüyordu; tıpkı bir gece önce, onu köyden çıkarken ilk gördüklerinde olduğu gibi. Yavaşça askere yaklaştı, aralarında birkaç adım kalınca durdu; kılıcı tek eliyle alçakta tutuyordu.</p>

    <p>“Sir Gawain,” dedi asker, bu kez farklı bir ses tonunda, “arkamda hareket ettiğinizi duyuyorum. Bu düşmana karşı benimle birlikte misiniz?”</p>

    <p>“Ben bu namuslu karı kocayı korumak üzere buradayım beyim. Bunun haricinde, sizin de az önce belirttiğiniz gibi bu kavga beni ilgilendirmez. Bu savaşçı sizin düşmanınız olabilir, ama henüz benim düşmanım değil.”</p>

    <p>“Bu adam bir Sakson savaşçısı, Sir Gawain, niyeti de bize kötülük etmek. Onunla çarpışmama yardım edin; ben görevimi yerine getirmeye hazırım, ama bu aradığımız adamsa, herkesin dediğine göre korkulacak birisi.”</p>

    <p>“Sırf yabancı olduğu için ne diye bir adama silah çekeyim? Bu sakin yere kaba tavırlarla gelen sizsiniz beyim.”</p>

    <p>Bir süre sessizlik oldu. Sonra asker Wistan’a, “Dilsizliğe devam mı edeceksiniz beyim?” dedi. “Yoksa şimdi göğüs göğüse gelmişken gerçek kimliğinizi açıklayacak mısınız?”</p>

    <p>“Beyim, adım Wistan, bu memleketi ziyaret eden doğulu bir savaşçıyım. Anladığım kadarıyla efendiniz Lord Brennus benim canımı yakmak istiyor, ama sebebini bilemiyorum; ben kralımın verdiği vazifeyle geldim buraya, kimseyle kavgam yok. Şu masum çocuğu incitmek niyetinde olduğunuz kanısındayım, bu yüzden de sizi engellemeye mecburum.”</p>

    <p>“Sir Gawain,” diye haykırdı asker, “tekrar soruyorum, Briton bir kardeşinize yardım edecek misiniz? Bu adam Wistan’sa, tek başına elliden fazla Norveçliyi telef ettiği söyleniyor.”</p>

    <p>“Elli azılı Viking’i telef ettiyse, yaşlı ve bitkin bir şövalye sonucu nasıl değiştirebilir beyim?”</p>

    <p>“Yalvarırım Sir Gawain, alay etmeyin. Bu adam vahşi, bir anda saldıracak. Bakışlarından belli. Hepimize kötülük etmek için gelmiş buraya, inanın bana.”</p>

    <p>“Nasıl bir kötülük, söyleyin,” dedi Wistan, “vahşi hayvanlarla haydutlardan kendimi korumak için tek bir kılıçla, kavgasız gürültüsüz memleketinizden geçiyorum. Suçumu söyleyebiliyorsanız şimdi söyleyin, çünkü saldırmadan önce işitmek isterim.”</p>

    <p>“Ne gibi bir kötülük olduğunu bilmiyorum beyim, ama Lord Brennus sizden kurtulmak istiyor, ona inanıyorum.”</p>

    <p>“Demek suçumun adını koyamıyorsunuz, ama beni katletmek için buraya koşuyorsunuz.”</p>

    <p>“Sir Gawain, yalvarırım yardım edin bana! Ne kadar azılı olsa da ikimiz sağlam bir stratejiyle hakkından gelebiliriz.”</p>

    <p>“Beyim, tekrar hatırlatayım, ben Arthur’un şövalyesiyim, sizin Lord Brennus’unuzun neferi değilim. Rivayete istinaden ya da başka kandan oldukları için yabancılara silah çekmem. Bana öyle geliyor ki ona cephe almak için geçerli bir sebep de gösteremiyorsunuz.”</p>

    <p>“Beyim, bu durumda beni konuşmaya zorluyorsunuz; bizzat Lord Brennus’un ağzından duymama rağmen, benim mütevazı mevkim bu tür sırları ifşa etmeme izin vermez aslında. Bu adamı bu ülkeye getiren özel görev, ejderha Querig’i öldürmektir. Bunun için geldi buraya!”</p>

    <p>“Querig’i öldürmek mi?” Sir Gawain gerçekten afallamış gibiydi. Ağaçtan öne doğru yürüdü ve ilk kez görüyormuş gibi dikkatle baktı Wistan’a. “Doğru mu bu beyim?”</p>

    <p>“Bir Arthur şövalyesine yalan söylemek istemem, bu yüzden açıkça itiraf edeceğim. Daha önce bahsettiğim vazifeye ek olarak, kralım beni bu memlekette başıboş gezen dişi ejderhayı öldürmekle de görevlendirdi. Ama böyle bir görevin itiraz edilecek bir yanı olabilir mi? Fark gözetmeden herkes için tehlike oluşturan azılı bir ejderha. Söylesenize asker, bu özel görevim beni size niçin düşman ediyor?”</p>

    <p>“Querig’i öldürmek mi?! Gerçekten Querig’i öldürmeye mi niyetlisiniz?!” Sir Gawain bağırıyordu. “Ama beyim, bu özel görev <em>bana</em> verilmişti! Bundan haberiniz yok mu? Bu özel görevi bana bizzat Arthur verdi.”</p>

    <p>“Bu konuyu başka zaman tartışalım Sir Gawain. Önce beni ve dostlarımı kimseyle kavgamız olmadığı halde düşman bilen bu askerle ilgileneyim.”</p>

    <p>“Sir Gawain, bana yardım etmezseniz, korkarım birazdan son nefesimi vereceğim! Yalvarırım beyim, Lord Brennus’un Arthur’a ve hatırasına bağlılığınızı hatırlayın ve bu Sakson’a silahınızı çekin!”</p>

    <p>“Querig’i öldürmek <em>benim</em> görevim Wistan Efendi! Horace’la ben onu kandırıp ininden çıkarmak için özenle plan yaptık, yardıma da ihtiyacımız yok!”</p>

    <p>“Beyim, kılıcınızı yere bırakın,” dedi Wistan askere. “O zaman size zarar vermeyebilirim. Yoksa şu bastığınız toprakta can verirsiniz.”</p>

    <p>Asker duraksadı, sonra, “Beyim,” dedi, “kendimi sizinle tek başıma çarpışabilecek kadar güçlü zannetmem aptallıkmış, şimdi anlıyorum. Kibrim yüzünden cezalandırılabilirim. Ama bir korkak gibi kılıcımı yere bırakmam.”</p>

    <p>“Beyim,” diye haykırdı Sir Gawain, “kralınız ne hakla başka memleketten gelip Arthur’un şövalyesine verilmiş olan görevi gasbetmenizi emrediyor?”</p>

    <p>“Affınızı dilerim Sir Gawain, ama siz uzun yıllardır Querig’i öldürmekle görevlisiniz, bu arada küçük çocuklar koca adam oldu. Ben bu memlekete bir yardımda bulunup onu bu musibetten kurtarabileceksem, niye kızıyorsunuz?”</p>

    <p>“Niye mi kızıyorum beyim? Siz ne dediğinizi bilmiyorsunuz! Querig’i öldürmek kolay iş mi sanıyorsunuz? Azılı olduğu kadar akıllıdır da! Sizin ahmaklığınız onu kızdırmaktan başka işe yaramayacak, bu memleketin tamamı gazabına uğrayacak, oysa son yıllarda lafı bile edilmiyor. Bu işin büyük bir titizlikle ele alınması gerekiyor beyim, yoksa bu memleketin masum insanları için felaket olur! Horace’la ben niye bu kadar zaman bekledik sanıyorsunuz? Yanlış atılan tek bir adım bile vahim sonuçlar doğuracaktır beyim!”</p>

    <p>“Öyleyse yardım edin bana Sir Gawain,” diye haykırdı asker, artık korkusunu gizlemeye çalışmıyordu bile. “Bu tehdidi birlikte ortadan kaldıralım!”</p>

    <p>Sir Gawain askere bir an kim olduğunu unutmuş gibi şaşkınlıkla baktı. Sonra daha sakin bir tonda konuştu: “Size yardım etmeyeceğim beyim. Efendinizin dostu değilim, çünkü karanlık emellerinden korkuyorum. Burada bulunan diğer kişilere vereceğiniz zarardan da korkarım, bizim içinde bulunduğumuz entrika her neyse, onların masum olduğu kesin.”</p>

    <p>“Sir Gawain, örümcek ağına düşmüş bir sinek gibi hayatla ölüm arasında asılı vaziyetteyim. Size son kez yakarıyorum; bu meselenin tamamını anlamasam da, yalvarırım size, bir düşünün, bu adam bize kötülük etmek için değilse ne için geldi memleketimize?”</p>

    <p>“Buradaki vazifesini tam olarak söyledi beyim; tedbirsiz planlarıyla beni kızdırsa da, bu sizin yanınızda onunla çarpışmama sebep teşkil etmez.”</p>

    <p>“Çarpışalım asker,” dedi Wistan, neredeyse uzlaşma tonunda. “Çarpışalım da bir an önce bitsin.”</p>

    <p>“Wistan Efendi,” dedi Beatrice ansızın, “bu askerin kılıcını teslim edip atına binerek gitmesine izin verseniz ne zararı olur? Daha önce köprüde bana yakınlık göstermişti, belki kötü bir adam değildir.”</p>

    <p>“Beatrice Hanım, dediğinizi yaparsam dönüp haber verecek, çok geçmeden en az otuz askerle birlikte geri dönecek mutlaka. O zaman insaf etmeyecekler. Üstelik dikkatinizi çekerim, oğlana ciddi zarar vermek niyetinde.”</p>

    <p>“Belki bize ihanet etmeyeceğine ant içmeye razı olur.”</p>

    <p>“İyi yürekliliğiniz beni duygulandırdı hanımcığım,” diye araya girdi kır saçlı asker, gözlerini Wistan’dan ayırmadan. “Ama ben hain değilim, iyiliğinizi suiistimal etmeyeceğim. Sakson’un dediği doğru. Canımı esirgerseniz aynen dediğini yaparım, çünkü görevim bunu emrediyor. Yine de güzel sözleriniz için size teşekkür ederim, eğer son dakikalarımı yaşıyorsam, bu dünyayı sözleriniz sayesinde biraz daha huzurlu terk edeceğim.”</p>

    <p>“Ayrıca beyim,” dedi Beatrice, “ana babanızla ilgili önceki ricanızı unutmuş değilim. O sırada şakadan söylemiştiniz, biliyorum, onlarla karşılaşma ihtimalimiz pek yok. Ama olur da karşılaşırsak, onları bir daha görmeye nasıl can attığınızı öğrenecekler.”</p>

    <p>“Tekrar teşekkür ederim hanımcığım. Ama şimdi zihnimi bu tür düşüncelerle yumuşatmanın sırası değil. Bu adamın şöhreti ne olursa olsun, talih bu çarpışmada beni kayırabilir, o zaman bana iyilik etmek istediğinize pişman olabilirsiniz.”</p>

    <p>“Öyle olur herhalde,” dedi Beatrice içini çekerek. “Öyleyse Wistan Efendi, bizler için elinizden geleni yapmalısınız. Ben başımı çevireceğim, kan dökülmesinden hoşlanmam. Edwin Efendi’ye de aynı şeyi yapmasını söyleyin lütfen, çünkü ancak siz emrederseniz dinleyecektir, eminim.”</p>

    <p>“Özür dilerim hanımcığım,” dedi Wistan, “ama ben oğlanın her şeye tanık olmasını isterim, ben onun yaşında sık sık buna mecbur kaldım. Savaşçıların eylemlerine tanık olduğunda irkilmeyeceğini, öğürmeyeceğini biliyorum.” Wistan sonra Sakson dilinde birkaç cümle söyledi; biraz uzakta tek başına dikilen Edwin ağacın oraya yürüyüp Axl’la Beatrice’in yanında durdu. Dikkatle bakan gözlerini bir an olsun kırpmıyor gibiydi.</p>

    <p>Axl şimdi kır saçlı askerin her seferinde pes bir hırıltıyla çıkan nefesinin sesini işitebiliyordu. İleriye doğru hamlesini kılıcını çok yüksekte tutarak, beceriksizce, hatta intihar gibi görünen bir şekilde yaptı, ama Wistan’a ulaşmadan bir adım önce aniden yön değiştirip sola çalım attı, kılıcını kalça hizasına indirdi. Axl kır saçlı askerin çarpışırsa fazla bir şansı olmayacağını bilerek bu umarsız taktikten medet umduğunu anlayıp birden ona acıdı. Ama Wistan öyle yapacağını öngörmüş, belki de içgüdüleri yeterli olmuştu. Sakson ustalıkla yana çekildi ve kendi kılıcını tek bir hareketle adama sapladı. Asker kuyuya indirilen bir kovanın suya çarptığı andaki sesini çağrıştıran bir ses çıkardı, sonra yüzüstü yere devrildi. Sir Gawain bir dua mırıldandı, Beatrice sordu: “Bitti mi Axl?”</p>

    <p>“Bitti prensesim.”</p>

    <p>Edwin az öncesinden farksız bir yüz ifadesiyle yerdeki adama bakıyordu. Axl oğlanın bakışlarını izleyince askerin düşüşünün otların arasındaki bir yılanı yerinden çıkarmış olduğunu gördü; sürünerek bedenin altından çıkmaktaydı. Hayvan koyu renkti, ama sarı beyaz benekleri vardı, toprağın üzerinde hızla ilerleyerek uzadıkça Axl’ın burnuna insan iç organlarının keskin kokusu geldi. Hayvan ayaklarına gelir korkusuyla, içgüdüyle, Beatrice’i de çekerek yana doğru bir adım attı. Yaratık onlara doğru ilerlemeye devam ediyordu; bir devedikeni çalısında, kayanın iki yanından akan bir ırmak gibi ikiye bölündü, sonra yine birleşip iyice yaklaştı.</p>

    <p>“Bu tarafa gel prensesim,” dedi Axl, Beatrice’in kolundan tutarak. “Bitti, iyi de oldu. Sebebini hâlâ tam anlamasak da, bu adamın niyeti bize zarar vermekti.”</p>

    <p>“Sizi elimden geldiğince aydınlatayım Axl Efendi,” dedi Wistan. Kılıcını toprakta temizlemeye ara verip yanlarına geldi. “Bu memleketteki Sakson soydaşlarımızın insanlarınızla uyumlu bir birliktelik içinde yaşadıkları doğru. Ama bizim kendi memleketimizde duyduğumuza göre, Lord Brennus bu toprakları kendi adına fethetme hırsıyla şu anda üzerinde yaşayan bütün Saksonlara savaş açmak niyetindeymiş.”</p>

    <p>“Aynı şeyi ben de duyuyorum beyim,” dedi Sir Gawain. “Şimdi alabalık gibi deşilmiş olan şu biçarenin tarafını tutmayışının bir nedeni de buydu. Korkarım bu Lord Brennus, Arthur’un sağladığı muazzam barışı bozmak istiyor.”</p>

    <p>“Bizim memlekette dahasını da duyduk beyim,” dedi Wistan. “Brennus şatosunda tehlikeli bir konuğu ağırlıyormuş. Ejderha terbiye etme ilmini haiz olduğu söylenen bir Norveçli. Kralım, Lord Brennus’un Querig’i ordusunda savaştırmak üzere yakalamaya kalkmasından korkuyor. Dişi ejderha gerçekten yaman bir asker olur, Brennus’un hırsları da gerçeğe dönüşebilir. İşte bu yüzden, ejderhanın vahşeti Lord Brennus’a karşı çıkan herkese yönelmeden önce onu yok etmek üzere buraya gönderildim. Sir Gawain, dehşete düşmüş gibi görünüyorsunuz, ama ben samimi konuşuyorum.”</p>

    <p>“Dehşete düşmemin sebebi sözlerinizin kulağa mantıklı gelmesi beyim. Bir zamanlar, bir delikanlıyken, düşman ordusunda çarpışan bir ejderhayla karşı karşıya gelmiştim, korkunç bir şeydi. Daha bir an önce zafer hırsıyla yanan silah arkadaşlarım onu görünce korkudan donakaldı; üstelik bu yaratık güç bakımından da, kurnazlık bakımından da Querig’in yarısı etmezdi. Querig Lord Brennus’un hizmetkârı olursa mutlaka yeni savaşlar çıkacaktır. Yine de ben onun insan eliyle ehlileştirilemeyecek kadar vahşi olduğu umudunu taşıyorum.” Gawain sözlerine ara verip yerdeki ölü askere bakarak başını iki yana salladı.</p>

    <p>Wistan Edwin’in durduğu yere yürüdü, oğlanı kolundan tutup yavaşça cesedin olduğu yere götürdü. Sonra ikisi yan yana, bir süre askerin başında durdular; Wistan alçak sesle konuşuyor, ara sıra parmağıyla bir şeyi işaret ediyor, tepkisini görmek için Edwin’in yüzüne bakıyordu. Axl bir ara Wistan’ın parmağının havada düz bir çizgi çizdiğini gördü, oğlana kılıcının hareketini açıklıyor olabilirdi. Edwin bütün bu süre boyunca boş gözlerle yerdeki ölüye bakmaya devam etti.</p>

    <p>Sir Gawain Axl’ın yanına gelip, “Tanrı’nın bütün yorgun yolculara armağanı olan bu huzurlu mekânın kana bulanmış olması yazık,” dedi. “Başka birileri çıkıp gelmeden, bir an önce gömelim şu adamı; ben atını Lord Brennus’un ordugâhına götürür, ona yolda rastladığımı, haydutların saldırısına uğramış olduğunu söylerim, mezarının yerini tarif ederim.” Sonra dönüp Wistan’a, “Bu arada, beyim,” dedi, “size tavsiyem derhal doğuya dönmenizdir. Querig’i düşünmenize gerek yok. Horace’la ben, bugün duyduklarımızdan sonra onu yok etme çabamızı iki misline çıkaracağız, hiç merak etmeyin. Şimdi gelin dostlar, şu adamı toprağa verelim de huzur içinde yaradanına kavuşsun.”</p>
  </div>
</body>
</html>
