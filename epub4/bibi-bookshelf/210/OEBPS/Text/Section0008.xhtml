<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">İkinci Bölüm</h2>

    <p>Fakat yola çıkmadan önce yapmaları gereken çok şey vardı. Bu tür köylerde yolculuk için gerekli birçok malzeme (battaniye, su matarası, çıra) ortak mülktü ve kullanabilmek için komşularla sıkı pazarlık yapmak gerekiyordu. Üstelik yaşları ilerlemiş olmasına rağmen, Axl’la Beatrice’in gündelik görevleri vardı, topluluğun onayını almadan kalkıp gidemezlerdi. Nihayet hazırlıklarını tamamladıklarında hava birden dönünce, yola çıkışları iyice gecikti. Güneşin şu tepenin arkasından çıkıvermesine sayılı gün kalmışken sisi, yağmuru, soğuğu göze almanın ne anlamı vardı?</p>

    <p>Ama sonunda, göğü tüy tüy beyaz bulutların kapladığı, rüzgârın sert estiği, güneşli bir sabah vakti, ellerinde değnekler, sırtlarında bohçalarla yola çıktılar. Axl hava aydınlanır aydınlanmaz çıkmak istemişti (o gün havanın güzel olacağına emindi), ama Beatrice güneş biraz daha yükselinceye kadar beklemek konusunda ısrar etmişti. İlk gece konaklayacakları Sakson köyüne bir günde rahatlıkla yürüyebileceklerini söylüyordu, en büyük öncelikleri ise Büyük Ova’nın köşesini öğleye mümkün olduğunca yakın bir saatte, oranın karanlık güçleri büyük ihtimalle uykudayken dönmekti.</p>

    <p>Birlikte uzun bir yolculuğa çıkmayalı epey zaman olmuştu; Axl karısının çok geçmeden su koyuvereceğinden endişeliydi. Ama bir saat sonra şüpheleri yatıştı; Beatrice fazla süratli olmamakla birlikte (sanki bir ağrıyı gizlemeye çalıştığı için yürüyüşünün çarpıldığını fark etmişti yine) açık arazide rüzgâra karşı başını öne eğerek, kararlılıkla ilerliyor, önüne çıkan devedikenlerinden, çalılardan çekinmiyordu. Bayır yukarı çıkarlarken, ayağını kaldırmak için bile çaba harcaması gereken çamurlu yerlerde birdenbire yavaşlıyor, ama sebatla yoluna devam ediyordu.</p>

    <p>Yola çıkmalarından önceki günlerde Beatrice katedecekleri yolu, en azından yıllar boyunca öteki kadınlarla birlikte düzenli biçimde gittiği Sakson köyüne kadar olan kısmını hatırladığına giderek daha çok güvenir olmuştu. Ama kendi yerleşimlerinin yukarısındaki sarp tepeyi geride bırakıp bataklığın ötesindeki vadiyi aştıklarında güveni sarsıldı. Bir yol ayrımına geldiklerinde ya da rüzgârın yaladığı bir tarlanın karşısında durup uzun süre bekliyor, araziyi gözleriyle tararken bakışlarından telaş okunuyordu.</p>

    <p>“Merak etme prensesim,” diyordu Axl böyle durumlarda. “Merak etme, acelemiz yok, rahat rahat düşün.”</p>

    <p>“Ama Axl,” diyordu Beatrice, ona dönerek, “vaktimiz yok. Büyük Ova’yı sağ salim aşmamız için öğlene oraya varmamız şart.”</p>

    <p>“Vakitlice orada olacağız prensesim. Sen rahat rahat düşün.”</p>

    <p>Bu noktada şunu belirteyim ki, o günlerde açık arazide yön bulmak çok daha zor bir işti; bunun sebebi güvenilir pusulalarla haritaların olmaması da değildi sadece. Günümüzde kırsal bölgeleri hoş bir şekilde tarla, yol ve çayırlara ayıran çalılık çitlerimiz yoktu henüz. O günlerde yolcular muhtemelen sık sık ayırt edici hiçbir özelliği olmayan manzaraların ortasında, ne yana dönseler neredeyse tıpatıp aynı görüntülerle karşı karşıya kalıyorlardı. Uzakta, ufuk çizgisinde dik taşlardan oluşan bir sıra, bir ırmak kıvrımı, bir vadinin iniş çıkışı; bunlar bir yol çizebilmek için tek ipuçlarıydı. Yanlış bir dönüşün felaketle sonuçlanması çok muhtemeldi. Kötü hava koşulları yüzünden telef olanlardan söz etmeye bile gerek yok; yolunu şaşıranların işlek yollardan uzakta pusu kurmuş –insan, hayvan ya da doğaüstü varlık kılığındaki– saldırganlarla karşılaşma tehlikesi iyice artardı.</p>

    <p>Genellikle konuşup paylaşacak pek çok şeyi olan bu karı kocanın yürürken ne kadar az konuştuğunu görseniz şaşardınız. Ama kırık bir ayak bileğinin, iltihap toplamış bir sıyrığın hayati tehlike oluşturabileceği böyle bir zamanda attıkları her adıma dikkat etmeleri gerektiğini çok iyi biliyorlardı. Patika iki kişinin yan yana yürüyemeyeceği kadar daraldığında, önden Axl’ın değil, her seferinde Beatrice’in yürüdüğünü de fark etmiş olabilirsiniz. Tehlikeli olabilecek arazide erkeğin önden gitmesi daha doğal göründüğünden buna şaşırmışsınızdır; zaten ormanlık alanlarda, kurt ya da ayı çıkma ihtimali olan yerlerde hiç tartışmadan yer değiştiriyorlardı. Ama Axl çoğunlukla karısının önden gitmesine özen gösteriyordu; çünkü karşılaşabilecekleri neredeyse bütün ifritlerin ve kötü ruhların –tıpkı sürünün sonundaki antilobun izini süren kaplanlar gibi– kafilenin sonundakini av olarak seçtikleri bilinen bir şeydi. Dönüp baktığında, arkasından yürüyen yoldaşının geride hiçbir iz bırakmadan ortadan kaybolmuş olduğunu gören yolcuların sayısı az değildi. Yürürlerken Beatrice’in belirli aralıklarla, “Orada mısın Axl?” diye sormasının sebebi de bu tür bir olaydan korkmasıydı, Axl her defasında, “Buradayım prensesim,” diye cevap veriyordu.</p>

    <p>Kuşluk vakti Büyük Ova’nın kıyısına vardılar. Axl yollarına devam edip tehlikeli bölgeyi geride bırakmalarını önerdi, ama Beatrice öğlene kadar beklemek konusunda inat etti. Aşağıya, ovaya inen yamacın tepesindeki bir kayanın üzerine oturdular ve önlerinde dimdik tutup toprağa sapladıkları değneklerin giderek kısalan gölgelerini izlediler dikkatle.</p>

    <p>“Hava güzel olabilir Axl,” dedi Beatrice. “Ayrıca ovanın bu köşesinde kimsenin başına kötü bir şey geldiğini duymadım. Yine de en iyisi öğleni beklemek, o zaman hiçbir iblis biz geçerken zahmet edip göz ucuyla bile bakmaz.”</p>

    <p>“Bekleyelim prensesim, dediğin gibi olsun. Haklısın, munis bir köşesi de olsa, burası Büyük Ova eninde sonunda.”</p>

    <p>Bir süre boyunca orada öylece, önlerinde uzanan araziye bakarak, pek konuşmayarak oturdular. Bir ara Beatrice, “Axl,” dedi, “oğlumuza kavuştuğumuzda onun köyünde yaşamamız için ısrar edecek mutlaka. Ara sıra kır saçlarımızla alay etseler bile, bunca yıl sonra komşularımızı bırakıp gitmemiz tuhaf olmayacak mı?”</p>

    <p>“Henüz bir karar yok ortada prensesim. Görüştüğümüzde oğlumuzla her şeyi konuşuruz.” Axl Büyük Ova’yı seyretmeyi sürdürdü. Sonra başını iki yana sallayıp alçak sesle, “Ne garip, şu anda hiç hatırlayamıyorum onu,” dedi.</p>

    <p>“Dün gece onu rüyamda gördüm galiba,” dedi Beatrice. “Bir kuyunun başında durmuş, hafifçe yana dönüyor, birisine sesleniyordu. Öncesini de, sonrasını da unuttum.”</p>

    <p>“En azından görmüşsün onu prensesim, rüyada bile olsa. Nasıl görünüyordu?”</p>

    <p>“Güçlü, yakışıklı bir yüz, o kadarını hatırlıyorum. Ama gözlerinin rengini, yanağının şeklini hiç hatırlamıyorum”</p>

    <p>“Ben artık yüzünü hiç hatırlamıyorum,” dedi Axl. “Bu sisin marifeti olsa gerek. Birçok şeyi umursamadan sise verebilirim, ama böylesine değerli bir şeyi hatırlayamamak işkence.”</p>

    <p>Beatrice Axl’a yanaşarak başını omzuna koydu. Rüzgâr şiddetlenmiş, Beatrice’in harmanisinin bir tarafı açılmıştı. Axl kolunu dolayıp harmaniyi altına sıkıştırarak Beatrice’i sıkıca sardı.</p>

    <p>“Neyse, ikimizden biri yakında hatırlayacak, eminim,” dedi.</p>

    <p>“Çabalayalım, Axl. İkimiz de çabalayalım. Değerli bir taşı kaybetmek gibi bir şey bu. İkimiz de çaba gösterirsek buluruz mutlaka.”</p>

    <p>“Elbette bulacağız prensesim. Ama bak, gölgeler kaybolmak üzere. Aşağı inme vakti geldi.”</p>

    <p>Beatrice doğrulup bohçasını karıştırmaya koyuldu. “Al, elimizde bunları taşıyacağız.”</p>

    <p>Axl’a sıradan çakıl taşı gibi görünen iki kaygan taş verdi, ama Axl dikkatle bakınca birer yüzlerine karmaşık şekiller çizilmiş olduğunu gördü.</p>

    <p>“Onları kemerine sıkıştır Axl, dikkat et, çizgiler dış tarafta olsun. İsa Efendimizin bizi korumasına yardımcı olur. Ben de bu ikisini taşıyacağım.”</p>

    <p>“Bana bir tanesi yeter prensesim.”</p>

    <p>“Hayır Axl, eşit paylaşacağız. Şimdi benim hatırladığım şu: Aşağıda takip edebileceğimiz bir patika var, yağmurda yok olmadıysa şimdiye kadarki yolun büyük kısmından daha rahat yürürüz patikada. Ama dikkat etmemiz gereken bir yeri var. Axl, dinliyor musun? Devin gömülü olduğu yerin üstüne denk gelen kısım. Ne olduğunu bilmeyene normal bir tepe gibi görünür, ama ben sana işaret ederim; işaretimi görünce patikadan ayrılıp benim peşimden, tepenin etrafından dolaşacaksın, tepenin öbür yanına vardığımızda yine aynı patikadan devam edeceğiz. Öğle saati olsun olmasın, o mezarın üstünden geçmemiz hayırlı olmaz. İyice anladın mı dediklerimi, Axl?”</p>

    <p>“Merak etme prensesim, gayet iyi anladım.”</p>

    <p>“Bir de, hatırlatmama gerek yok, yolda bir yabancı görürsek, civardan biri seslenirse, kapana kısılmış, hendeğe düşüp yaralanmış zavallı bir hayvan ya da bu tür dikkat çekebilecek herhangi bir şey görürsek, ne tek kelime et ne de yavaşla.”</p>

    <p>“O kadar aptal değilim prensesim.”</p>

    <p>“İyi öyleyse Axl, düşelim yola.”</p>

    <p>Beatrice’in dediği gibi Büyük Ova’nın içinden kısa bir mesafe yürüyeceklerdi sadece. Patika yer yer çamurlu olmakla birlikte belirgindi ve güneş alıyordu. Başlangıçtaki inişin ardından yavaş yavaş tırmanan patikayı takip edince kendilerini yüksek bir sırtta buldular, iki yanlarında bozkırlar uzanıyordu. Rüzgâr çok şiddetliydi, ama öğle güneşinde ikisine de çok iyi gelmişti. Her taraf diz boyunu geçmeyen süpürge otlarıyla, dikenli katırtırnaklarıyla kaplıydı, pek ağaç yoktu –bitmez tükenmez fırtınalardan beli bükülmüş kocakarılar misali tek başına kalmış numuneler. Sonra sağlarında bir vadi belirdi ve onlara Büyük Ova’nın gücüyle esrarını ve şu anda yalnızca kıyısından geçmekte olduklarını hatırlattı.</p>

    <p>Dip dibe yürüyorlardı, Axl karısına yapışmıştı neredeyse. Buna rağmen, vadiyi geçerlerken Beatrice her beş altı adımda bir, ilahi söyler gibi aynı soruyu tekrarlıyordu: “Orada mısın Axl?” O da cevap veriyordu: “Buradayım prensesim.” Bu ayinsi diyalog dışında bir konuşma geçmedi aralarında. Devin höyük mezarına vardıklarında, Beatrice telaşlı el kol hareketleriyle patikadan ayrılıp fundalığa dalmaları gerektiğini haber verdiği zaman bile ses tonlarını hiç değiştirmeden bu soru-cevabı sürdürdüler; onlara kulak veren iblisler varsa niyetlerini belli etmemek istermiş gibi. Axl bu arada hızla hareket eden sise, gökyüzünün aniden kararmasına karşı tetikteydi, ama ikisi de olmadı; çok geçmeden Büyük Ova’yı arkalarında bıraktılar. Ötücü kuşlarla dolu bir koruda bayır yukarı tırmanırlarken Beatrice bir yorumda bulunmadıysa da, Axl bedeninin tamamen gevşediğini ve nakaratını kestiğini gördü.</p>

    <p>Bir dere kenarında mola verip dinlendiler, ayaklarını yıkadılar, ekmek yiyip mataralarına su doldurdular. Bu noktadan itibaren Romalılar devrinden kalma, iki yanında meşelerle karaağaçların yükseldiği uzun, çökük bir toprak yola gireceklerdi; yürümesi çok daha kolaydı, ama başka yolcularla karşılaşabileceklerinden tetikte olmaları gerekiyordu. Nitekim bir saat içinde, karşı yönden gelen iki çocuklu bir kadınla, eşek güden bir oğlanla ve truplarına yetişmeye çalışan iki gezgin oyuncuyla karşılaştılar. Her defasında durup hoşbeş ettiler, yalnız bir kere, yaklaşmakta olan tekerlek ve nal sesleri duyunca hendeğe saklandılar. Meğer zararsız bir yolcuymuş –at arabasına tepeleme yakacak odun yüklemiş bir Sakson çiftçi.</p>

    <p>İkindi ortasına doğru gökyüzü fırtınaya hazırlanırcasına bulutlanmaya başladı. Axl’la Beatrice ulu bir meşenin altında dinlenmekteydiler, sırtlarını yola vermiş, gelen geçenin görmeyeceği şekilde yerleşmişlerdi. Karşılarında açık bir düzlük uzanıyordu, dolayısıyla havanın döneceğini hemen anlamışlardı.</p>

    <p>“Merak etme prensesim,” dedi Axl. “Güneş tekrar çıkıncaya kadar bu ağacın altında ıslanmadan bekleriz.”</p>

    <p>Ama Beatrice ayağa kalkmış, öne eğilmiş, bir elini gözlerine siper etmişti. “Yolun kıvrımını görüyorum Axl. Eski konak buradan pek uzakta değil. Bir keresinde, kadınlarla geldiğimde orada barınmıştık. Harabeye dönmüş bir yer, ama o zamanlar çatısı sağlamdı.”</p>

    <p>“Fırtına kopmadan yetişebilir miyiz prensesim?”</p>

    <p>“Hemen yola koyulursak yetişiriz.”</p>

    <p>“Haydi o zaman, acele edelim. Yağmurda ıslanıp da şifayı kapmayalım. Zaten şu ağaca bakıyorum da, delik deşik, tepemdeki gökyüzünü enikonu görüyorum.”</p>

    <p class="bolum_arasi">* * *</p>

    <p>Yıkık konak yola Beatrice’in hatırladığından daha uzaktı. İlk yağmur damlaları düşüp gökyüzü karardığında dar, uzun bir patikada, bellerine kadar ısırganotlarıyla çevrili haldeydiler, değnekleriyle kendilerine yol açarak zar zor ilerlediler. Yıkıntıyı yoldan açık seçik gördükleri halde, yaklaşırlarken çoğu zaman ağaçların, yaprakların ardında kalıyor, gözden kayboluyordu; bu yüzden ansızın karşılarına çıktığında yolcularımız hem irkildiler hem rahat bir nefes aldılar.</p>

    <p>Konağın Romalılar devrinde epey görkemli olduğu belliydi, ama ancak küçük bir bölümü ayakta kalabilmişti. Bir zamanların muhteşem zemin taşları her türlü hava şartlarına maruz kalmış, kokuşmuş su birikintileriyle, rengi solmuş döşeme taşlarının arasından fışkıran ayrık otlarıyla, çimenlerle berbat olmuştu. Bazı yerlerde bilek hizasına ancak gelen duvar kalıntılarından odaların eski planı anlaşılıyordu. Binanın ayakta kalan bölümüne taş bir kemerden geçiliyordu; Axl’la Beatrice temkinli adımlarla kemerin önüne gidip durarak kulak kesildiler. Sonunda Axl, “İçeride kimse var mı?” diye seslendi. Cevap gelmeyince devam etti: “İki yaşlı Britonuz, fırtına geçene kadar sığınacak yer arıyoruz. Kimseyle kavgamız yok.”</p>

    <p>Yine hiçbir ses gelmeyince kemerin altından içeriye, bir zamanlar geçit olduğu anlaşılan bir gölgeliğe girdiler. Oradan geniş bir odanın kurşuni aydınlığına çıktılar; burada da bir duvarın tamamı yıkılmıştı. Bitişik oda bütünüyle yok olmuştu, yaprak dökmeyenler döşeme taşlarının kıyısına kadar dayanmışlardı. Ama ayakta kalmış üç duvar ve sağlam tavan korunaklı bir alan oluşturuyordu. İçeride, bir zamanlar beyaz badanalı, şimdi pislenmiş olan taş duvarların önünde, biri ayakta, öteki oturan, birbirlerinden biraz uzak iki karaltı vardı.</p>

    <p>Yıkılmış bir duvar parçasının üzerinde ufak tefek, kuş gibi bir yaşlı kadın oturuyordu; Axl’la Beatrice’ten daha yaşlıydı, üzerinde koyu renk bir harmani vardı, kukuletasını köseleye benzer çehresini açığa çıkaracak şekilde geriye itmişti. Gözleri o kadar çukura kaçmıştı ki, zor görülüyorlardı. Kambur sırtı arkasındaki duvara tam değmiyordu. Kucağında bir şey kıpırdadı, Axl kadının kemikli ellerinin arasında sıkı sıkı tuttuğu tavşanı gördü.</p>

    <p>Aynı duvarın en dibinde, sanki tavanın altında kalıp hem de kadından mümkün olduğunca uzaklaşmış, zayıf, çok uzun boylu bir adam duruyordu. Çobanların soğuk gece vardiyalarında giydikleri türden kalın, uzun bir palto vardı üzerinde, ama paltonun açıkta bıraktığı baldırları çıplaktı. Ayağındaki ayakkabıları Axl daha önce balıkçılarda görmüştü. Büyük ihtimalle henüz genç olduğu halde başının tepesi dümdüz dazlaktı, kulaklarının çevresinde koyu renk, sert saçlar vardı. Adam sırtını odaya vermiş, bir elini önündeki duvara dayamış, duvarın öteki tarafındaki bir şeyi dikkatle dinlermiş gibi kaskatı duruyordu. Axl’la Beatrice içeri girdiklerinde başını çevirip baktı ama bir şey demedi. Yaşlı kadın da hiçbir şey demeden gözünü dikmiş onlara bakıyordu; ancak Axl, “Selam olsun,” deyince biraz gevşediler. Uzun boylu adam, “Biraz daha sokulun içeri dostlar,” dedi, “yoksa ıslanacaksınız.”</p>

    <p>Gerçekten de gökyüzü tam anlamıyla yarılmış gibiydi, yağmur suları damın kırık bölümünden içeri akıp misafirlerin durduğu yerin yakınında zemine çarpıyordu. Axl adama teşekkür edip karısını duvara götürdü, iki ev sahibinin ortasında bir nokta seçti. Beatrice’in bohçasını çözmesine yardım etti, ardından kendi bohçasını yere bıraktı.</p>

    <p>Sonra, fırtına giderek şiddetlenirken, dördü bir süre öylece durdular; bir şimşek çakıp barınağı aydınlattı. Uzun boylu adamla yaşlı kadının garip biçimde donmuş gibi durmaları Axl’la Beatrice’i büyülemiş gibiydi, onlar da şimdi aynı derecede sessiz ve kıpırtısızdılar. Sanki bir resme rastlayıp içine adım atmış, sonra kendileri de resimde birer figür olmak zorunda kalmışlardı.</p>

    <p>Ardından, yağmurun şiddeti biraz azaldığında, kuşa benzeyen kadın nihayet sessizliği böldü. Bir eliyle sıkı sıkı tuttuğu tavşanını öteki eliyle okşayarak konuştu:</p>

    <p>“Tanrı sizinle olsun yeğenlerim. Daha önce selamlamadım sizi, kusura bakmayın, sizi burada görünce şaşırdım çünkü. Yine de hoş geldiniz. Bu fırtına kopana kadar tam yolculuk edilecek havaydı. Ama bu fırtınalar geldiği gibi ansızın gider. Yolculuğunuzu pek fazla geciktirmez, hem güzelce dinlenmiş olursunuz. Ne yana gidiyorsunuz yeğenlerim?”</p>

    <p>“Oğlumuzun köyüne gidiyoruz,” dedi Axl. “Gözü yollarda bizi bekliyor. Ama bu gece bir Sakson köyünde konaklayacağız, akşam olmadan oraya varmayı umuyoruz.”</p>

    <p>“Saksonlar delibozuktur,” dedi yaşlı kadın. “Ama yolcuları bizimkilerden daha iyi ağırlarlar. Oturun yeğenlerim. Arkanızdaki şu kütük kuru, onun üzerinde çok oturup memnun kalmışlığım vardır.”</p>

    <p>Axl’la Beatrice kadının dediğini yaptılar, sonra birkaç dakikalık bir sessizlik daha oldu, yağmur yağmaya devam ediyordu. Sonunda yaşlı kadın hareket edince Axl ona baktı. Kadın tavşanın kulaklarını geriye doğru çekiyordu, hayvan kendini kurtarmaya çalışıyor, kadının pençeye benzeyen eli ona engel oluyordu. Sonra Axl kadının öteki elinde iri, paslı bir bıçak gördü, kadın bıçağı hayvanın boğazına dayadı. Yanı başındaki Beatrice irkildiğinde, Axl ayaklarının dibindeki, yıkık zeminin her yanındaki koyu renk lekelerin eski kan lekeleri, içerideki rutubetli, küflü taş ve sarmaşık kokusuna karışmış, daha hafif ama inatçı kokunun da katliam kokusu olduğunu anladı.</p>

    <p>Yaşlı kadın bıçağı tavşanın boğazına dayadıktan sonra yine kıpırtısız kaldı. Axl çukura kaçmış gözlerinin sanki bir işaret beklermiş gibi duvarın öbür ucundaki adama dikilmiş olduğunu fark etti. Ama adam tıpkı önceki gibi, alnı neredeyse duvara dayalı, kaskatı duruyordu. Yaşlı kadını ya fark etmemişti ya da görmezden gelmeye kararlıydı.</p>

    <p>“Hanımefendi,” dedi Axl, “mecbursanız öldürün tavşanı. Ama bir hamlede boynunu kırın. Ya da bir taş alıp kafasına indiriverin.”</p>

    <p>“Gücüm olsaydı keşke, ama gücüm yok beyim. Keskin bir bıçağım var sadece.”</p>

    <p>“Ben memnuniyetle yardım ederim size. Bıçağa gerek yok.” Axl ayağa kalkıp elini uzattı, ama kadın tavşanı vermek üzere hiçbir hareket yapmadı. Duruşunu hiç değiştirmedi: Bıçak tavşanın boğazındaydı, kadının bakışları ise odanın öbür tarafındaki adama dikiliydi.</p>

    <p>Sonunda uzun boylu adam yüzünü onlara döndü. “Dostlar,” dedi, “az önce içeri girdiğinizde şaşırmıştım, ama şimdi geldiğinize memnunum. Sizin iyi insanlar olduğunuz belli, yalvarırım size, fırtınanın dinmesini beklerken çilemi bir dinleyin. Ben çalkantılı sularda yolcu taşıyan basit bir kayıkçıyım. Çok uzun saatler çalıştığım halde, kayığa binmek için bekleyen çok yolcu olduğunda uykusuz kaldığım halde, küreğe her asılışımda kollarım ağrıdığı halde işimden şikâyetçi değilim. Yağmurda, rüzgârda, kızgın güneşin altında çalışırım. Dinleneceğim günü düşünerek moralimi yüksek tutarım. Benim gibi daha birçok kayıkçı var, haftalarca çalıştıktan sonra bile olsa, sırayla hepimiz dinlenebiliyoruz. Tatil günümüzde hepimizin gittiği özel bir yer vardır, işte dostlar, benimki de burası. Bu evde ben bir zamanlar gamsız bir çocuktum. Şimdi evin eski halinden eser yok, ama benim için burası çok değerli anılarla dolu; buraya o günleri huzurla anabilmek için geliyorum bir tek. Durum şu: Buraya her geldiğimde, gelişimin üzerinden bir saat geçmeden bu yaşlı kadın şu kemerin altından içeri giriyor. Oturup gece gündüz, her saat sataşıyor bana. Haksız yere gaddarca suçluyor. Karanlığa sığınıp en korkunç lanetleri yağdırıyor üzerime. Bir an nefes aldırmıyor. Bazen, gördüğünüz gibi, yanında bir tavşan ya da başka bir küçük hayvan getirip kesiyor, bu değerli mekânı kanıyla kirletiyor. Beni rahat bıraksın diye ne diller döktüm, ama o Tanrı’nın ruhuna bahşettiği merhamete kulaklarını tıkamış. Ne gidiyor ne de sataşmaktan vazgeçiyor. Şimdi de sırf sizin beklenmedik gelişiniz yüzünden işkenceye ara verdi. Yakında benim dönüş yoluna koyulmam gerekecek, yine haftalarca sularda çalışıp didineceğim. Dostlar, yalvarırım size, gitsin diye elinizden geleni yapın. Bu davranışının insanlığa sığmadığını anlatın ona. Siz dışarıdan geldiğiniz için ona söz geçirebilirsiniz belki.”</p>

    <p>Kayıkçı sözlerini bitirdikten sonra bir sessizlik oldu. Axl daha sonra düşündüğünde, belli belirsiz bir cevap verme zorunluluğu hissettiğini, ama aynı zamanda adamın onunla rüyada konuştuğu ve aslında cevap vermesi gerekmediği duygusuna kapıldığını hatırladı. Beatrice de cevap verme ihtiyacı duymamış olacak ki, bakışlarını yaşlı kadından ayırmadı; yaşlı kadın bıçağı tavşanın boğazından çekmiş, bıçağın ağzını hayvanın kürkünde neredeyse şefkatle gezdiriyordu. Bir süre sonra Beatrice konuştu:</p>

    <p>“Hanımcığım, yalvarırım izin verin, kocam yardım etsin tavşanı öldürmenize. Böyle bir yerde kan dökmenin âlemi yok, kanı akıtacak leğen de yok. Yalnız şu namuslu kayıkçıya değil, kendinize de, buraya sığınmak için gelen bütün yolculara da uğursuzluk getireceksiniz. Kaldırın şu bıçağı, hayvanı başka yerde işkence etmeden öldürün. Bu gayretkeş kayıkçıya böyle sataşmanın ne yararı var?”</p>

    <p>“Hanıma çıkışmadan önce bir düşünelim prensesim,” dedi Axl usulca. “Bu insanların arasında ne geçtiğini bilmiyoruz. Kayıkçı namuslu bir adam gibi görünüyor, öte yandan bu hanımın da buraya gelip bunları yapmak için geçerli bir nedeni olabilir.”</p>

    <p>“Pek güzel söylediniz beyim,” dedi yaşlı kadın. “Ben ömrümün bu son günlerini böyle geçirmeyi çok mu isterdim? Bana kalsa buradan çok uzaklarda, kendi kocamın yanında olurdum; bu kayıkçının yüzünden şimdi kocamdan ayrıyım. Kocam akıllı, temkinli bir adamdı beyim; yolculuğumuzu uzun uzun planladık, yıllar boyunca konuşup hayalini kurduk. Nihayet hazır olduğumuzda, bütün ihtiyaçlarımızı sağladığımızda yola düştük, günlerce yol aldıktan sonra adaya geçebileceğimiz koyu bulduk. Kayıkçıyı bekledik, bir süre sonra kayığı karşıdan göründü. Ama şansa bakın ki, gelen işte şu kayıkçıydı. Bakın ne kadar uzun boylu. Suyun üstünde, kayığın içinde ayakta duruyordu, elinde uzun küreği, arkasında gökyüzü; bize değnek üstünde yürüyen oyuncular kadar uzun boylu ve zayıf göründü. Kocamla beklediğimiz kayalara yanaşıp kayığını bağladı. Nasıl yaptı, bugün hâlâ bilmiyorum, ama bir şekilde kandırdı bizi. Biz ona fazla güvendik. Ada çok yakındaydı, bu kayıkçı kocamı alıp götürdü, ben kıyıda kalıp bekledim; kırk yıldır karı kocaydık, bir günümüz ayrı geçmemişti. Nasıl yaptı anlayamıyorum. Sesi bizi uyutup rüyalara daldırmış olmalı; daha ben ne olduğunu anlayamadan kocamı kayığa bindirmiş kürek çekiyordu, bense hâlâ karadaydım. O sırada bile inanamamıştım. Bir kayıkçının bu kadar zalim olabileceği kimin aklına gelir? Bekledim. Kayık bir yolcudan fazlasını taşımıyor demek, dedim kendi kendime; o gün su çalkantılıydı, gökyüzü de neredeyse şimdiki kadar kara. Kayanın üstünde öylece durup izledim, kayık küçüldü, küçüldü, sonunda nokta kadar kaldı. Ben beklemeye devam ettim; bir süre sonra nokta büyüdü, büyüdü, kayıkçı bana doğru geliyordu. Kayıkta şimdi yolcu yoktu, çakıl gibi kaygan kafasını gördüm az sonra. Benim sıramın geldiğini, az sonra sevdiğimle birlikte olacağımı sandım. Ama o benim beklediğim yere gelip ipini direğe bağladığında, başını salladı, beni adaya götürmeye yanaşmadı. Ben itiraz ettim, ağladım, haykırdım, dinlemedi. Kalkıp bana bir tavşan verdi, ada sahilindeki bir kapana yakalanmış, öyle dedi –ne zalimlik! Yalnız başıma yiyeceğim ilk akşam yemeğine uygun düşer diye düşünmüş. Sonra da, adaya götürülmeyi bekleyen başka kimse olmadığını görünce çekip gitti, beni elimde o kör olası tavşanla, gözyaşları içinde kıyıda bıraktı. Bir iki dakika sonra tavşanı fundalığa saldım, o akşam da, sonraki çok akşamlar da boğazımdan bir lokma geçmedi. İşte bu yüzden, buraya her gelişimde ben de ona küçük bir armağan getiriyorum. O günkü nezaketine karşılık yahnilik bir tavşan.”</p>

    <p>“O tavşan benim o akşamki yemeğim olacaktı,” diye araya girdi kayıkçının sesi, odanın karşı tarafından. “Haline acıdım, tavşanı ona verdim. Nezaket gösterdim.”</p>

    <p>“Biz sizin işlerinizi bilemeyiz beyim,” dedi Beatrice. “Ama bu hanımı kıyıda öyle bir başına bırakmak pek acımasızca bir kandırmaca olmuş doğrusu. Böyle bir şeyi niye yaptınız?”</p>

    <p>“Hanımefendiciğim, bu yaşlı kadının sözünü ettiği ada öyle bildiğiniz adalardan değil. Biz kayıkçılar yıllarca nice yolcu taşıdık oraya, o adanın kırlarında, ormanlarında şimdi yüzlerce kişi yaşıyordur. Ama orası garip özellikleri olan bir yer; oraya giden kişi yeşilliklerin, ağaçların arasında tek başına yürür, asla bir başkasını görmez. Ara sıra, mehtap olduğu geceler ya da fırtına kopmadan hemen önce, başka ada sakinlerinin varlığını hissedebilir. Ama çoğu gün, her yolcu adeta adanın tek sakinidir. Ben bu kadını seve seve götürürdüm adaya, ama kocasıyla birlikte olmayacağını anlayınca, orada yalnız kalmak istemediğini söyleyip gitmeyi reddetti. Ben de kararına boyun eğdim –zaten öyle yapmaya mecburum– ve bıraktım, yoluna gitti. Tavşanı, dediğim gibi, nezaketen verdim. İşte böyle teşekkür ediyor bana.”</p>

    <p>“Bu kayıkçı çok kurnazdır,” dedi yaşlı kadın. “Siz dışarıdan geldiğiniz halde sizi de kandırmaya kalkıyor. Herkesin o adada tek başına gezdiğini söylüyor size, ama doğru değil. Kocamla ben yıllar yılı niçin öyle bir yerin hayalini kuralım ki? İşin doğrusu şu; Adada birlikte yaşamak üzere, evli karı koca olarak karşıya geçmelerine izin verilen çok kişi var. O ormanlarda, sakin kumsallarda kol kola dolaşan çok. Kocamla ben bunu biliyorduk. Çocukluğumuzdan biliyorduk. Sevgili yeğenlerim, siz de kendi hatıralarınızı deşerseniz, aynen benim dediğim gibi olduğunu hatırlayacaksınız. O koyda beklerken suyun üzerinden bize böyle zalim bir kayıkçı geleceği aklımızdan bile geçmezdi.”</p>

    <p>“Söylediklerinin sadece bir parçası doğru,” dedi kayıkçı. “Ara sıra bir karı kocanın adaya birlikle geçirilmesine izin verilir, ama nadiren. Aralarında olağandışı güçlü bir bağ olması gereklidir. Olduğu vakidir, inkâr etmiyorum, işle bu yüzden, adaya geçirilmeyi bekleyen bir karı koca, hatta evli olmayan sevgililer gördüğümüzde onları titizlikle sorgulamak bizim görevimizdir. Çünkü aralarındaki bağın birlikte geçebilecekleri kadar güçlü olup olmadığını algılamak bize düşer. Bu hanım kabullenmeye yanaşmıyor, ama kocasıyla bağı pek zayıftı, işin aslı bu. Kendi kalbini açıp baksın, sonra söylesin bakalım, o günkü hükmüm yanlış mıymış.”</p>

    <p>“Hanımcığım,” dedi Beatrice, “ne diyorsunuz?”</p>

    <p>Yaşlı kadın sesini çıkarmadı. Gözlerini yerden kaldırmadan asık suratla bıçağı tavşanın kürkünde gezdirmeye devam elti.</p>

    <p>“Hanımcığım,” dedi Axl, “yağmur diner dinmez biz tekrar yola düşeceğiz. Siz de bizimle gelsenize. Yolun bir bölümünde seve seve size eşlik ederiz. Canınız neyi istiyorsa onu konuşuruz uzun uzun. Bu namuslu kayıkçıyı bırakın da bu ev ayakta durdukça kalıntılarının tadını çıkarsın huzur içinde. Burada böyle oturmakla ne geçecek elinize? Eğer isterseniz, yollarımız ayrılmadan önce tavşanı temiz bir şekilde öldürürüm. Ne dersiniz?”</p>

    <p>Yaşlı kadın ne bir cevap verdi, ne de Axl’ın söylediklerini duymuş olduğuna dair bir işaret. Bir süre sonra, tavşanı sıkı sıkı göğsüne bastırarak yavaş yavaş ayağa kalktı. Kadın çok kısa boyluydu, odanın yıkık tarafına doğru yürürken harmanisi yerde sürükleniyordu. Tavanın bir yerinden üstüne sular döküldü, ama o aldırmazmış gibi göründü. Zeminin karşı kenarına vardığında dışarıdaki yağmura ve arsız yeşilliğe baktı. Sonra yavaşça eğilerek tavşanı ayaklarının dibine bıraktı. Hayvan belki korkudan kaskatı kesilmiş olduğu için ilk anda hareket etmedi. Sonra otların arasında gözden kayboldu.</p>

    <p>Yaşlı kadın özenle doğruldu. Döndüğünde kayıkçıya bakıyormuş gibiydi –garip biçimde çukura kaçmış gözlerinden ötürü insan emin olamıyordu–; sonra konuştu: “Bu yabancılar iştahımı kaçırdı. Ama geri gelecektir, eminim.”</p>

    <p>Sonra da harmanisinin eteklerini kaldırdı ve kendini usulca bir havuza bırakırcasına yavaşça otların arasına indi. Kesintisiz yağan yağmurun altındaydı; birkaç adım daha atıp yüksek ısırganotlarının arasına girmeden önce kukuletasını iyice öne çekti.</p>

    <p>“Birkaç dakika beklerseniz birlikte yürürüz,” diye seslendi Axl arkasından. Ama kolunun üzerinde Beatrice’in elini hissetti, fısıltısını duydu: “En iyisi hiç bulaşma ona Axl. Bırak gitsin.”</p>

    <p>Birkaç dakika sonra Axl kadının indiği yere doğru giderken, onu yakında bir yerlerde, önüne çıkan bitkilerle boğuşur halde görecekmiş gibi bir his vardı içinde. Ama kadından iz yoktu.</p>

    <p>“Sağ olun dostlar,” dedi arkasından kayıkçının sesi. “Belki en azından bugün çocukluğumu hatırlayacak huzuru bulacağım.”</p>

    <p>“Biz de ayakaltında olmayacağız kayıkçı,” dedi Axl. “Şu yağmur dinsin hele.”</p>

    <p>“Acele etmeyin dostlar. Hakkaniyetli konuştunuz, teşekkür ederim.”</p>

    <p>Axl yağmura bakmaya devam etti. Arkasından karısının sesini duydu: “Burası eskiden muhteşem bir evdi belli ki beyim.”</p>

    <p>“Ah, öyleydi hanımefendiciğim. Ben çocukken ne kadar muhteşem olduğunu bilmezdim, çünkü tek bildiğim buydu. Güzel resimler, hazineler, iyi yürekli, akıllı hizmetkârlar vardı. Hemen şuradan geçince şölen odasına çıkılırdı.”</p>

    <p>“Burayı böyle görmek sizi üzüyordur beyim.”</p>

    <p>“Hâlâ ayakta olduğu için minnet duyuyorum sadece, saygıdeğer hanımcığım. Bu ev savaş gördü, buna benzer birçok ev yanıp kül oldu, şimdi otlarla fundaların altına gömülmüş tümseklerden ibaret hepsi.”</p>

    <p>Sonra Axl, Beatrice’in kendisine yaklaşan ayak seslerini duydu, omzunda elini hissetti. “Ne oldu Axl?” diye sordu Beatrice alçak sesle. “Huzursuzsun, farkındayım.”</p>

    <p>“Yok bir şey prensesim. Bu yıkıntı yüzünden. Bir an sanki burada bir şeyler hatırlayan benmişim gibi hissettim.”</p>

    <p>“Ne gibi şeyler Axl?”</p>

    <p>“Bilmem ki prensesim. Adam savaştan, yanan evlerden bahsedince bir şeyleri hatırlayacak gibi oldum. Seninle tanışmadan önceki zamanlardan olmalı.”</p>

    <p>“Bizim birbirimizi tanımadığımız bir zaman mı vardı Axl? Bazen bana bebekliğimizden beri birlikteymişiz gibi geliyor.”</p>

    <p>“Bana da öyle geliyor prensesim. Bu tuhaf yerde öyle bir ahmaklık geldi işte üstüme.”</p>

    <p>Beatrice ona düşünceli bir edayla bakıyordu. Sonra elini sıkıp usulca konuştu: “Burası gerçekten acayip bir yer, yağmurdan çok daha fazla zararı dokunabilir bize. Buradan bir an önce ayrılmak istiyorum Axl. O kadın dönmeden, daha kötü bir şey olmadan.”</p>

    <p>Axl başıyla onayladı. Sonra dönüp odanın karşı tarafına seslendi: “Neyse kayıkçı, gökyüzü açılmaya başlıyor sanki, biz yolumuza devam edelim. Sığınmamıza izin verdiğiniz için çok teşekkür ederiz.”</p>

    <p>Kayıkçı cevaben bir şey söylemedi, ama Axl’la Beatrice bohçalarını sırtlanırlarken yardıma geldi, değneklerini ellerine verdi. “Yolunuz açık olsun dostlar,” dedi. “Oğlunuzu iyi sıhhatte bulursunuz umarım.”</p>

    <p>Tekrar teşekkür ettiler, tam kemerin altından geçerlerken Beatrice ansızın durup arkasına baktı.</p>

    <p>“Beyim,” dedi, “sizden ayrılıyoruz, bir daha da karşılaşmayabiliriz madem, acaba tek bir soru sorabilir miyim?”</p>

    <p>Duvarın dibindeki yerine dönmüş olan kayıkçı Beatrice’e dikkatle bakıyordu.</p>

    <p>“Beyim, az önce adaya geçmek için bekleyen çiftleri sorguya çekme görevinizden bahsetmiştiniz. Aralarındaki sevgi bağının adada birlikte yaşamalarına izin verecek kadar güçlü olup olmadığını bilmeniz gerektiğini söylediniz. Benim merak ettiğim şu, beyim: Bunu öğrenebilmek için onlara ne soruyorsunuz?”</p>

    <p>Kayıkçı bir an kararsız kalmış gibi göründü. Sonra, “Açıkçası, saygıdeğer hanımcığım,” dedi, “benim bu konularda konuşmamam gerek. Zaten aslında biz bugün karşılaşmayacaktık, ama tuhaf bir rastlantıyla bir araya geldik, çok da memnunum karşılaştığımız için. İkiniz de iyilik edip benim tarafımı tuttunuz, size minnettarım. Bu yüzden size elimden geldiğince cevap vereceğim. Dediğiniz gibi, adaya geçmek isteyen herkesi sorguya çekmek benim görevim. Sözünü ettiğiniz türden, aralarındaki bağın yeterince güçlü olduğunu iddia eden bir çift varsa karşımda, benim görevim onlara en aziz anılarını anlattırmaktır. Önce birine, sonra diğerine bunu sorarım. İkisiyle ayrı ayrı konuşurum. Bu şekilde aralarındaki gerçek bağ kolayca ortaya çıkar.”</p>

    <p>“Fakat beyim,” dedi Beatrice, “bir insanın gönlünde gerçekten ne yattığını görmek zor değil midir? Görünüşe aldanmak o kadar kolay ki.”</p>

    <p>“Doğru söylüyorsunuz saygıdeğer hanımcığım, ama biz kayıkçılar yıllar boyu o kadar çok insanla karşılaşırız ki, aldatıcı görünüşün ötesine nüfuz etmemiz pek uzun sürmez. Ayrıca yolcular en aziz anılarından bahsederken gerçeği gizlemeleri imkânsızdır. Bir çift birbirlerine sevgiyle bağlı olduğunu iddia eder, oysa biz kayıkçılar sevgi yerine hınç, öfke, hatta nefret görürüz bazen. Ya da koskoca bir çoraklık. Bazen sadece ve sadece bir yalnızlık korkusu. Yıllara göğüs germiş kalıcı sevgiyi pek nadiren görürüz. Gördüğümüzde de çifti adaya birlikte geçirmeye can atarız. Saygıdeğer hanımcığım, fazla konuştum, bunları bile anlatmamam gerekirdi.”</p>

    <p>“Teşekkür ederim kayıkçı. Yaşlı kadın merakı diyelim. Daha fazla rahatsız etmeyeceğiz sizi.”</p>

    <p>“Yolunuz açık olsun.”</p>

    <p class="bolum_arasi">* * *</p>

    <p>Geldikleri yoldan geriye, eğreltilerle ısırganotlarının arasından yürümeye koyuldular. Fırtına yüzünden alttaki toprak tehlikeli hale gelmişti, bu yüzden, konaktan bir an önce uzaklaşmak istemelerine rağmen temkinli bir hızda ilerliyorlardı. Nihayet çökük toprak yola vardıklarında yağmur hâlâ dinmemişti, buldukları ilk ulu ağacın altına sığındılar.</p>

    <p>“Sırılsıklam oldun mu prensesim?”</p>

    <p>“Merak etme Axl. Palto işe yaradı. Sen ne haldesin?”</p>

    <p>“Güneş çıktığında çabucak kurumayacak kadar ıslanmadım.”</p>

    <p>Bohçalarını yere bırakıp ağacın gövdesine yaslanarak nefeslendiler. Bir süre sonra Beatrice usulca, “Axl, ben korkuyorum,” dedi.</p>

    <p>“Aa, neden prensesim? Korkacak bir şey yok artık.”</p>

    <p>“Hani o gün koca diken çalısının orada beni kara paçavralar içindeki tuhaf bir kadınla konuşurken görmüştün, hatırlıyor musun? Avare bir deli gibi görünüyordu belki, ama anlattığı hikâye şu yaşlı kadının hikâyesine çok benziyordu. Onun da kocasını bir kayıkçı götürmüş, onu kıyıda tek başına bırakmış. Yalnızlığına ağlaya ağlaya koydan dönerken yüksek bir vadinin kenarına gelmiş, önünde de, arkasında da upuzun bir patika görmüş, yol boyu kendi gibi ağlayan insanlar varmış. Ben bunu duyduğumda çok da korkmamıştım Axl, bizimle ilgisi yok diye düşünmüştüm. Ama sonra kadın söze devam etti, bu toprakların bir unutuş sisiyle lanetlendiğini söyledi; biz de aynı şeyi kaç kere konuştuk aramızda. Sonra kadın bana, ‘Kocanla sen, paylaştığınız geçmişi hatırlayamazken birbirinize sevginizi nasıl kanıtlayacaksınız?’ diye sordu. O günden beri hep bunu düşünüyorum. Bazen düşündüğümde o kadar korkuyorum ki.”</p>

    <p>“Ama korkulacak ne var ki prensesim? Biz öyle bir adaya gitmeyi düşünmüyoruz, istemiyoruz da.”</p>

    <p>“Olsun Axl. Biz daha öyle bir yere gitmeyi düşünme fırsatını bulamadan ya aşkımız solup giderse?”</p>

    <p>“Sen ne diyorsun prensesim? Bizim aşkımız nasıl solabilir? Aklı havada genç âşıklarken şimdiki kadar güçlü müydü aşkımız?”</p>

    <p>“Ama Axl, o günleri hatırlayamıyoruz bile. Ne de aradaki yılları. Ateşli kavgalarımızı da, bağrımıza bastığımız küçük mutluluklarımızı da hatırlamıyoruz. Oğlumuzu, niçin bizden uzakta olduğunu hatırlamıyoruz.”</p>

    <p>“Bütün o anıları geri getirebiliriz prensesim. Ayrıca ben ne hatırlarsam hatırlayayım, ne unutursam unutayım, kalbimde sana olan sevgim hiç değişmeyecek. Sen de öyle düşünmüyor musun prensesim?”</p>

    <p>“Evet Axl. Ama bir yandan düşünüyorum, acaba bugün kalbimizde hissettiğimiz şey, yağmur çoktan dindiği halde şu tepemizdeki ıslak yapraklardan üstümüze düşen yağmur damlaları gibi bir şey mi? Acaba anılarımız olmayınca aşkımız da mecburen solup gidecek mi?”</p>

    <p>“Tanrı böyle bir şeye izin vermez prensesim.” Axl bunu alçak sesle, neredeyse fısıltıyla söyledi, çünkü kendisi de içinden adını koyamadığı bir korkunun yükseldiğini hissetmişti.</p>

    <p>“Koca diken çalısının orada konuştuğumuzda,” diye devam etti Beatrice, “tuhaf kadın daha fazla vakit kaybetme diye uyardı beni. Paylaştıklarımızı iyisiyle kötüsüyle hatırlamak için elimizden geleni yapmamızı söyledi. Şimdi de şu kayıkçı, tam ayrılırken beklediğim, korktuğum cevabı verdi. Şu halimizle hiç şansımız var mı Axl? Öyle biri bize en aziz anılarımızı sorsa? Axl, o kadar korkuyorum ki.”</p>

    <p>“Korkma prensesim, korkacak bir şey yok. Anılarımızı temelli kaybetmedik, sadece bu kahrolası sis yüzünden bulamıyoruz nerede olduklarını. Tekrar bulacağız onları, gerekirse tek tek. Bu yolculuğa da bunun için çıkmadık mı? Oğlumuzu karşımızda bir görelim, mutlaka birçok şeyi hatırlayacağız.”</p>

    <p>“Umarım öyle olur. Şu kayıkçının söyledikleri iyice korkuttu beni.”</p>

    <p>“Unut kayıkçıyı prensesim. Bizim onun kayığıyla adasıyla da işimiz yok. Hem haklısın, yağmur dindi, şu ağacın altından çıksak daha çabuk kururuz. Düşelim yola, unutalım bu kaygıları.”</p>
  </div>
</body>
</html>
