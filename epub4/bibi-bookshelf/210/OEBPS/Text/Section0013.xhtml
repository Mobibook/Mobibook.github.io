<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Altıncı Bölüm</h2>

    <p>Axl bütün yorgunluğuna rağmen uykuya dalamıyordu. Keşişler onlara üst katta bir oda vermişlerdi; topraktan yükselen soğukla boğuşmaları gerekmemesi iyiydi, ama Axl öteden beri yüksekte rahat uyuyamazdı. Samanlıklarda, ahırlarda barındığında bile, merdiveni çıktıktan sonra, altındaki mağaramsı boşluk onu gece boyunca huzursuz ederdi çoğunlukla. Ama bu geceki huzursuzluğu yukarıda, karanlığın içindeki kuşların varlığından kaynaklanıyor olabilirdi. Şimdilik sessizdiler genelde, ama ara sıra küçük bir hışırtı ya da bir kanat çırpışı işitiliyor, Axl yanında uyuyan Beatrice’i kollarıyla sarmalayıp tepeden düşebilecek pis tüylerden koruma ihtiyacı duyuyordu.</p>

    <p>Gündüz odaya ilk girdiklerinde kuşlar oradaydı. Axl daha o anda bile bu kargaların, karatavukların, tahtalı güvercinlerin çatı kirişlerinin arasından onlara bakışında bir fesatlık sezmemiş miydi zaten? Yoksa sonraki olaylar hafızasını mı çarpıtmıştı?</p>

    <p>Belki de uyku tutmamasının sebebi, yakacak odun kıran Wistan’ın manastır arazisinde şu anda bile yankılanan balta sesleriydi. Beatrice gürültüye rağmen kolaylıkla uykuya gömülmüştü; odanın karşı tarafından, yemek yedikleri masa olduğunu bildiği karanlık kütlenin arkasından ise Edwin’in düzenli ve hafif horultusu geliyordu. Ama Wistan, Axl’ın bildiği kadarıyla hiç uyumamıştı. Savaşçı karşı köşede oturup son keşişin de aşağıdaki avludan ayrılmasını beklemiş, sonra dışarının karanlığına çıkmıştı. İşte şimdi de –Peder Jonus uyarmış olduğu halde– yine yakacak odun kırıyordu.</p>

    <p>Keşişler toplantıdan çıkar çıkmaz dağılmamışlardı. Axl birçok kez tam dalacak gibiyken aşağıdaki sesler yüzünden uyanmıştı. Konuşanlar dört beş kişiyi buluyordu bazen; hep alçak sesle, birçok kez de öfke ya da korkuyla konuşuyorlardı. Şimdi bir süredir sesler kesilmişti; buna rağmen, Axl tekrar uykuya kayarken, keşişlerin hâlâ pencerenin altında olduğu hissinden sıyrılamıyordu; hem de birkaç keşiş değil, ay ışığında sessizce durup Wistan’ın yankılanan balta seslerini dinleyen onlarca cüppeli karaltı.</p>

    <p>Gündüz, ikindi güneşi odaya dolmuşken, Axl pencereden dışarı baktığında, anladığı kadarıyla cemaatin tamamının –kırkı aşkın keşişin– avluda gruplar halinde beklediğini görmüştü. Tavırları, sanki kendi aralarında bile konuşmalarının duyulmamasına özen gösterirmişçesine kaçamaktı; Axl bazıları arasında düşmanca bakışmalar gördü. Hepsinin kıyafeti aynı kahverengi kumaştandı, bazılarının kukuletası yoklu, bazılarının kolu. Karşıdaki büyük taş binaya bir an önce girmek istedikleri belliydi, ama bir gecikme olmuş, sabırsızlıkları elle tutulur hale gelmişti.</p>

    <p>Axl birkaç dakikadır aşağıdaki avluyu seyrediyordu ki, duyduğu bir ses pencereden iyice dışarıya sarkıp tam altına bakmasına sebep oldu. Güneşle sarı tonlarına bürünen açık renk taştan binanın dış duvarını ve duvara oyulmuş, yerden kendisine yükselen merdiveni gördü. Merdivenin ortasında bir keşiş –Axl kafasının tepesini görüyordu– üzerinde yemek ve bir testi süt bulunan bir tepsiyle yukarı çıkmaktaydı. Adam tepsiyi daha iyi yerleştirmek için durduğunda Axl hareketlerini kaygıyla izledi; basamakların aşınmaktan eğri büğrü olduğunu, merdivenin bir yanında korkuluk olmadığı için de, sert döşeme taşlarının üstüne düşmemek için sürekli duvara yapışık kalmak gerekliğini biliyordu. Bütün bunlar yetmiyormuş gibi, şu anda yukarıya çıkmakta olan keşiş topallıyor gibiydi; her şeye rağmen ağır ağır, sebatla geliyordu.</p>

    <p>Axl tepsiyi almak üzere kapıya gitti, ama keşiş –az sonra adının Peder Brian olduğunu öğreneceklerdi– tepsiyi masaya kadar ille de kendi taşıdı, “Siz misafirsiniz, bırakın da sizi gereğince ağırlayalım,” dedi.</p>

    <p>Wistan’la oğlan gitmişlerdi bu arada; baltalarının sesi belki havada yankılanmaya başlamıştı bile. Bu yüzden Axl’la Beatrice ahşap masaya yan yana oturarak ekmek, meyve ve sütü minnetle, tek başlarına yiyip içmişlerdi. Onlar yerken Peder Brian neşeyle, bazen hülyalı bir edayla çene çalmış, geçmişteki ziyaretçilerini, yakındaki ırmaklarda tutulabilecek balıkları, onların yanında yaşayan ve geçen kış ölen sahipsiz köpeği anlatmıştı. Yaşına rağmen kıpır kıpır bir adam olan Peder Brian ara sıra masadan kalkıp sakat bacağını sürüye sürüye odada dolaşıyor, konuşmaya hiç ara vermiyor, arada bir pencereye gidip aşağıdaki keşişlerin ne yaptığına bakıyordu.</p>

    <p>Bu sırada tepelerinde kuşlar çatı aralığında gidip geliyor, zaman zaman dökülen tüyleri sütün yüzeyini pisletiyordu. Axl kuşları kovmak istemiş, ama belki keşişler onları seviyordur diye kendini tutmuştu. Biraz sonra, dışarıdaki basamaklarda telaşlı ayak seslerinin yankılanmasının ardından kara sakallı, yüzü al al olmuş iri yarı bir keşiş odaya dalınca neye uğradığını şaşırdı.</p>

    <p>“İblisler! İblisler!” diye bağırdı adam, çatı kirişlerine dik dik bakarak. “Kana bulamazsam onları!”</p>

    <p>Yeni gelen keşişin elinde hasırdan bir çanta vardı, içinden bir taş çıkarıp kuşlara doğru fırlattı. “İblisler! Murdar iblisler, iblisler, iblisler!”</p>

    <p>İlk taş geri dönüp yere çarparak sekince ikinci taşı, sonra bir üçüncüyü fırlattı. Taşlar masadan uzağa düşüyordu, ama Beatrice başını iki koluyla örtmüştü. Axl ayağa kalkıp sakallı adama doğru yürümeye başladı. Fakat Peder Brian daha önce vardı yanına, adamı iki kolundan tutup konuştu:</p>

    <p>“Irasmus Birader, yalvarırım, yapma böyle, sakin ol!”</p>

    <p>Kuşlar bu arada keskin çığlıklarla odanın dört bir yanında uçuyorlardı; sakallı keşiş patırtıda sesini duyurmak için bağırdı: “Biliyorum ben onları! Biliyorum!”</p>

    <p>“Sakin ol Birader!”</p>

    <p>“Bana mâni olmayın Peder! Şeytanın vekilleri bunlar!”</p>

    <p>“Tanrı’nın vekilleri de olabilirler Irasmus. Henüz bilmiyoruz.”</p>

    <p>“Ben şeytanın vekili olduklarını biliyorum! Gözlerine bakın! Tanrı’nın vekili olup da bize bu gözlerle bakabilirler mi hiç?”</p>

    <p>“Irasmus, toparla kendini. Misafirlerimiz var.”</p>

    <p>Sakallı keşiş bu sözleri duyunca Axl’la Beatrice’i fark etti. Onlara öfkeyle bakıp Peder Brian’a döndü: “Böyle bir zamanda misafir ağırlamanın ne anlamı var? Niye gelmişler buraya?”</p>

    <p>“Bunlar namuslu insanlar Birader, yolları buradan geçiyormuş, her zamanki gibi yolculara misafirperverlik gösteriyoruz.”</p>

    <p>“Peder Brian, yabancılara işlerimizden bahsetmeniz ahmaklık! Baksanıza, bizi gözetliyorlar, casus bunlar!”</p>

    <p>“Kimseyi gözetledikleri yok, bizim dertlerimizle de ilgilenmiyorlar, eminim kendi dertleri kendilerine yetiyordur.”</p>

    <p>Sakallı adam ansızın çantasından bir taş daha çıkarıp fırlatmaya yeltendi, ama Peder Brian onu engellemeyi başardı. “Sen aşağıya in Irasmus, şu çantayı da bırak elinden. Bana bırak istersen. Böyle her yere taşımak olmuyor.”</p>

    <p>Sakallı adam yaşlı keşişi itip çantasını sıkı sıkı göğsüne bastırdı. Irasmus’un bu küçük zaferi kazanmasına izin veren Peder Brian onu kapıya kadar geçirdi, Irasmus öfkeli bakışlarını tekrar çatıya çevirirken de hafifçe merdivene doğru iteledi.</p>

    <p>“İn aşağı Irasmus. Aşağıda sana ihtiyaçları var. İn aşağı, dikkat et, düşme.”</p>

    <p>Adam nihayet gidince Peder Brian havada uçuşan tüyleri eliyle dağıtarak odaya döndü.</p>

    <p>“İkinizden de özür dilerim. İyi bir insandır, ama bu hayat tarzı artık ona uygun değil. Lütfen oturup yemeğinizi rahat rahat bitirin.”</p>

    <p>“Peder,” dedi Beatrice, “aslında adam haklı olabilir, sıkıntılı bir zamanınızda gelip rahatsız ettik sizleri. Fazladan yük olmak istemeyiz, bilgeliğiyle ün salmış Peder Jonus’a vakit geçirmeden akıl danışmamıza izin verirseniz, biz de oyalanmadan yolumuza devam ederiz. Onunla görüşüp görüşemeyeceğimiz konusunda haber geldi mi?”</p>

    <p>Peder Brian başını iki yana salladı. “Daha önce de söylediğim gibi hanımcığım, Jonus hasta, başkeşiş kendi izni olmadan kimsenin onu rahatsız etmemesi konusunda çok sıkı talimat verdi. Jonus’la görüşmek istediğinizi ve buraya gelmek için ne güçlüklere katlandığınızı bildiğimden, geldiğinizden beri başkeşişin dikkatini çekmeye çalışıyorum. Ama gördüğünüz gibi sıkışık bir zamanda geldiniz, sonra da başkeşişe önemli bir ziyaretçi geldi, görüşmemiz iyice ertelendi. Başkeşiş tekrar çalışma odasına gitti, ziyaretçiyle görüşmeye, hepimiz onu bekliyoruz.”</p>

    <p>Beatrice pencerede durup sakallı keşişin taş basamaklardan aşağı inişini izlemişti; parmağını uzatarak, “Aziz Peder, şu gelen başkeşiş değil mi?” dedi.</p>

    <p>Beatrice’in yanına gelen Axl, hâkimane bir tavırla avlunun ortasına yürüyen zayıf, kemikli bir adam gördü. Keşişler konuşmalarını yarıda kesmiş hep birlikte ona doğru yürüyorlardı.</p>

    <p>“Ah, evet, başkeşiş dönmüş. Şimdi siz yemeğinizi rahat rahat bitirin. Jonus konusunda da sabırlı olun, çünkü korkarım bu toplantı bitmeden size başkeşişin kararını bildiremeyeceğim. Ama söz veriyorum, sizi unutmayacağım, lehinizde konuşacağım.”</p>

    <p>Hiç kuşkusuz, şimdi olduğu gibi o sırada da savaşçının balta vuruşları avluda yankılanmaktaydı. Hatta Axl keşişlerin karşıdaki binaya tek sıra halinde girişlerini izlerken odun kıranların bir mi, iki kişi mi olduklarını merak ettiğini net olarak hatırlıyordu; ilk vuruşu ikincisi o kadar çabuk izliyordu ki, gerçek bir ses mi yoksa yankı mı olduğunu anlamak zordu. Axl şu anda, karanlıkta yatarken düşündüğünde, Edwin’in de Wistan’la birlikte, savaşçıyla aynı tempoda odun kırdığından emin oldu. Büyük ihtimalle oğlan zaten odun kırmakta ustaydı. Gündüz daha manastıra varmadan, yakınında bulduğu iki yassı taşı kullanarak toprağı süratle kazışı afallatmıştı onları.</p>

    <p>Axl o arada kazmayı bırakmıştı; gücünü manastıra doğru yapacakları tırmanışa saklamasının daha iyi olacağına savaşçı ikna etmişti onu. O da askerin içi dışına sızmaya devam eden bedeninin yanında durmuş, onu dallarda toplanmış kuşlardan korumuştu. Wistan’ın mezarı kazmak için askerin kılıcını kullandığını hatırlıyordu Axl; kendi kılıcını bu şekilde köreltmek istemediğini söylemişti. Ancak Sir Gawain, “Efendisinin entrikaları ne olursa olsun, bu asker şerefli şekilde öldü; ona mezar kazmak bir şövalyenin kılıcına yaraşır,” demişti. Ama ikisi de durup Edwin’in basit aletleriyle ne kadar hızlı kazdığını şaşkınlıkla seyretmişlerdi. Sonra tekrar kazmaya başladıklarında, Wistan, “Sir Gawain,” demişti, “korkarım Lord Brennus bu öyküye inanmayacak.”</p>

    <p>“İnanır beyim, inanır,” diye cevap vermişti Gawain, kazmaya devam ederek. “Aramızda bir soğukluk var, ama o beni dolambaçlı hikâyeler uyduracak zekâsı olmayan namuslu bir ahmak olarak görür. Hatta askerin kollarımda can verirken haydutlardan bahsettiğini söyleyebilirim. Böyle bir yalan uydurmanın büyük günah olduğunu düşünebilirsiniz, ama ben Tanrı’nın bu yalanı hoş göreceğini biliyorum; çünkü ne de olsa daha fazla kan dökülmesini önlemek için uydurulmuş bir yalan. Brennus’u inandıracağım beyim. Siz yine de tehlikedesiniz, vakit kaybetmeden memleketinize dönseniz iyi olur.”</p>

    <p>“Vakit kaybetmeden döneceğim Sir Gawain, buradaki vazifem biter bitmez. Kısrağımın toynağı çabuk iyileşmezse onu başkasıyla değiştirebilirim, çünkü bataklıklar ülkesi hayli uzak. Ama üzülürüm, az bulunur bir at çünkü.”</p>

    <p>“Gerçekten de az bulunur! Benim Horace ne yazık ki artık bu kadar çevik değil, buna rağmen tıpkı sizin kısrağınızın az önce size geldiği gibi, ihtiyacım olduğunda o da kim bilir kaç kere bana gelmiştir. Az bulunur bir at, üzüleceksiniz ondan ayrılırsanız. Bununla birlikte sürat çok önemli, siz iyisi mi yola koyulun, vazifenizi de boş verin. Horace’la ben dişi ejderhanın icabına bakarız, artık onu düşünmenize gerek yok. Zaten biraz düşünme fırsatı buldum da, Lord Brennus’un Querig’i ordusuna katmayı asla beceremeyeceğini anladım. Querig ehlileştirilmesi imkânsız bir yaratıktır, Brennus’un hasımlarına olduğu kadar kendi saflarına da ateş kusar. Son derece saçma bir fikir beyim. Hiç üzerinde durmayıp düşmanlarınız sizi köşeye sıkıştırmadan, bir an önce dönün memleketinize.” Sonra, Wistan cevap vermeden kazmaya devam edince Sir Gawain sordu: “Bana söz veriyor musunuz Wistan Efendi?”</p>

    <p>“Hangi konuda Sir Gawain?”</p>

    <p>“Dişi ejderhayı düşünmekten vazgeçip bir an önce memleketinize döneceğinize.”</p>

    <p>“Dönmemi çok istiyor gibisiniz.”</p>

    <p>“Beyim, ben sadece sizin değil, onu kışkırttığınız takdirde Querig’in hışmına uğrayacak onca insanın da can güvenliğini düşünüyorum. Birlikte yolculuk yaptığınız bu insanlar ne olacak?”</p>

    <p>“Doğru, bu dostların güvenliği beni kaygılandırıyor. Onlarla manastıra kadar gideceğim; bu vahşi yollarda savunmasız bırakamam onları. Manastırdan sonra yollarımızı ayırmak en iyisi olur belki.”</p>

    <p>“Yani manastırdan sonra memleketinize doğru yola çıkacaksınız.”</p>

    <p>“Hazır olduğumda dönüş yoluna çıkacağım saygıdeğer şövalye.”</p>

    <p>Ölünün iç organlarından yükselen koku yüzünden Axl birkaç adım uzaklaşmak zorunda kalmıştı; çekildiğinde, Sir Gawain’i daha iyi görebildiğini fark etti. Şövalye beline kadar toprağa batmış, alnı ter içinde kalmıştı; belki bu yüzden, yüz ifadesi her zamanki iyi niyetliliğini kaybetmişti. Wistan’a derin bir düşmanlıkla bakıyor, berikiyse farkına bile varmadan kazmaya devam ediyordu.</p>

    <p>Beatrice askerin ölümünden ötürü allak bullaktı. Mezar derinleşirken ağır ağır ulu meşeye yürümüş, tekrar gölgesine oturup başını öne eğmişti. Axl gidip yanına oturmak istemişti, kargalar toplanmasa giderdi. Şimdi karanlıkta yatarken, o da öldürülen adama üzüldü. Askerin küçük köprünün üzerinde kendilerine ne kadar kibar davrandığını, Beatrice’le ne kadar şefkatli konuştuğunu hatırladı. Açıklığa ilk girdiğinde atını ne kadar ustalıkla konumlandırmış olduğunu da hatırladı. O sırada bu konumlanış Axl’ın hafızasını dürtmüştü; şimdi, gecenin sessizliğinde Axl yükselip alçalan bozkırı, kasvetli gökyüzünü ve süpürge otlarının arasından gelen koyun sürüsünü hatırladı.</p>

    <p>Kendisi at üstündeydi; önünde de, yine at üstündeki arkadaşı vardı, adı Harvey’di, ağır bedeninin kokusu atlarınkini bile bastırıyordu. Uzakta bir hareket fark ettikleri için rüzgârın yaladığı kırların ortasında durmuşlardı; bir tehlike olmadığı anlaşılınca, Axl kollarını açıp gerinmiş –uzun süredir at üzerindeydiler– ve Harvey’in atının sinekler sağrısına konmasın diye kuyruğunu sağa sola sallayışını izlemişti. O anda arkadaşının yüzünü görememekle birlikte, Harvey’in sırtının şekli, hatta baştan ayağa duruşu, yaklaşmakta olan kafileyi görünce içinde uyanan kötü niyeti açığa vuruyordu. Axl Harvey’in arkasına baktığında, koyunların siyah noktalar gibi görünen yüzlerini ve onların arasında ilerleyen dört adamı seçebiliyordu; adamlardan biri eşek sırtındaydı, öbürleri yaya. Görünürde köpek yoktu. Axl çobanların kendilerini uzun süre önce görmüş olacaklarını tahmin ediyordu, siluetleri gökyüzünün aydınlığıyla tezat oluşturan iki atlıydılar; ama çobanlar korkmuş olsalar da sebatla, ağır ağır ilerleyişlerinde korkudan iz yoktu. Zaten bozkırı kateden tek bir uzun yol vardı; Axl’ın tahminine göre, çobanlar ancak geri dönerek onlarla karşılaşmaktan kaçınabilirlerdi.</p>

    <p>Sürü yaklaştıkça adamların dördünün de, katiyen yaşlı olmamakla birlikte hasta ve zayıf göründüklerini fark etmişti. Bu gözlemi üzmüştü onu, çünkü adamların durumunun arkadaşını iyice vahşileştireceğini biliyordu. Axl kafile neredeyse sesini duyurabileceği mesafeye gelinceye kadar beklemiş, sonra atını ilerletip Harvey’in yanına, çobanların ve sürünün büyük çoğunluğunun geçeceğini bildiği tarafına yerleşmişti dikkatlice. Arkadaşının kıdemlilik kuruntusunu bozmamak için kendi atını bir baş geride tutmaya özen gösteriyordu. Yine de Axl şimdi Harvey’in kırbacıyla ya da eyerine asılı sopayla yapabileceği ani saldırılardan çobanları koruyabileceği bir pozisyona gelmişti. Manevrasının görünürde yârenlikten başka amacı yoktu, zaten Harvey gerçek amacını hayalinden geçirebilecek zihinsel inceliğe sahip değildi. Gerçekten de, Axl hatırlıyordu, yanına geçtiğinde arkadaşı dalgınlıkla başını sallamış, sonra yine dönüp asık suratla bozkıra dikmişti gözlerini.</p>

    <p>Axl birkaç gün önce bir Sakson köyünde yaşanan bir olay yüzünden, yaklaşan çobanlar adına özellikle endişelenmişti. Güneşli bir sabah vaktiydi, o seferinde Axl da köylüler kadar şaşırmıştı. Harvey ansızın atını topuklayıp ileri atılarak kuyudan su çekmek için sırada bekleyen insanlara girişmişti. Harvey o seferinde kırbacını ya da sopasını kullanmış mıydı? Axl o gün bozkırda bu ayrıntıyı hatırlamaya çalışmıştı. Harvey geçen çobanlara kırbacıyla saldırmayı tercih ederse hem erimi daha fazla olurdu hem de kolunun o kadar kaldıraç gücü harcaması gerekmezdi; hatta kırbacını Axl’ın atının üzerinden savurmayı göze alabilirdi. Fakat kırbaç yerine sopayı tercih ederse, Axl’ın şu andaki pozisyonunda Harvey atını Axl’ın atından ileriye sürüp kısmen döndürmeden saldıramayacaktı. Böyle bir manevra arkadaşına fazlasıyla kasıtlı gelirdi: Harvey vahşetinin fevri ve çabasız görünmesinden hoşlanan bir tipti.</p>

    <p>Axl dikkatli hareketlerinin çobanları kurtarıp kurtarmadığını şimdi hatırlayamıyordu. Yanlarından geçip giden masum koyunlar hatırlıyordu belli belirsiz, ama çobanlar hafızasında kuyu başında saldırıya uğrayan köylülerle birleştiğinden kafası karışıyordu. İkisi o sabah köye niçin gitmişlerdi? Axl dehşet çığlıklarını, ağlayan çocukları, nefret dolu bakışları ve kendi öfkesini hatırlıyordu; öfkesi bizzat Harvey’e değil, yanına böyle bir arkadaş verip onu zor durumda bırakanlara yönelikti. Özel görevlerini yerine getirirlerse kuşkusuz yepyeni, benzersiz bir başarı kazanmış olacaklardı; öyle yüce bir başarı ki, bizzat Tanrı, o an insanlığın kendisine bir adım yaklaştığına hükmedecekti. Fakat Axl böyle bir canavara bağlı haldeyken herhangi bir şey yapmayı umabilir miydi?</p>

    <p>Kır saçlı asker ve köprünün üzerindeki, yarım kalan küçük hareketi geldi tekrar aklına. Tıknaz silah arkadaşı bağırıp çağırır, Wistan’ın saçını çekerken kır saçlı adam kolunu biraz kaldırmış, parmakları bir şeyi işaret edecek gibi olmuş, ağzından bir azar çıkmasına ramak kalmıştı. Sonra indirmişti kolunu. Axl kır saçlı askerin o saniyelerde neler yaşadığını birebir anlamıştı. Asker bunun ardından Beatrice’le özellikle şefkatli bir tonda konuşmuş, Axl da ona minnet duymuştu. Beatrice’in yüzünün köprünün önünde durduğu sırada önce ciddi ve ihtiyatlıyken sonra Axl’ın o çok sevdiği yumuşak ve gülümseyen çehreye dönüştüğünü hatırladı. Bu görüntü hem kalbini hoplattı, hem de korkuttu Axl’ı. Bir yabancı –üstelik tehlikeli de olabilecek bir yabancı– iki sevecen söz söylemeyegörsün, Beatrice yine herkese güvenecek hale geliyordu. Bu düşünce Axl’ı rahatsız etti, o anda yanındaki omzu hafifçe okşamak geçti içinden. Ama Beatrice hep böyle olmamış mıydı? Onu Axl için böylesine değerli kılan şeylerden biri değil miydi bu? Ayrıca Beatrice başına pek de büyük bir bela gelmeden bunca yıl hayatta kalmayı başarmamış mıydı?</p>

    <p>Beatrice’in endişeli, gergin bir sesle kendisine, “Biberiye olamaz beyim,” dediğini hatırlıyordu. Axl çömelip bir dizini yere dayamıştı, hava güneşli, toprak kuruydu. Beatrice arkasında duruyordu herhalde, çünkü Axl elleriyle çalıları aralarken önünde, ormanın zemininde Beatrice’in gölgesini gördüğünü hatırlıyordu. “Biberiye olamaz beyim. Böyle sarı çiçekli biberiye hiç görülmüş şey mi?”</p>

    <p>“Demek ki ismini yanlış biliyorum hanım kız,” demişti Axl. “Ama her yerde görülen, zararsız bir bitki olduğunu çok iyi biliyorum.”</p>

    <p>“Peki siz bitkileri gerçekten iyi tanır mısınız beyim? Anam bana bu topraklarda kendiliğinden yetişen bütün bitkileri öğretti, şu karşımızda gördüğümüz bitkiyi tanımıyorum ama.”</p>

    <p>“Öyleyse bu yöreye yabancı, dışarıdan yeni gelmiş bir bitki. Niye bu kadar dertlisiniz hanım kız?”</p>

    <p>“Dertleniyorum beyim, çünkü bu benim korkulması gerektiğini öğrendiğim bir zararlı ot büyük ihtimalle.”</p>

    <p>“Zararlı bir ottan zehri yüzünden korkulur, dokunmazsınız, olur biter. Halbuki siz hemen elinizi daldırdınız arasına, bana da yaptırdınız aynısını!”</p>

    <p>“Yok, zehirli değil beyim! En azından sizin kastettiğiniz anlamda zehirli değil. Ama anam bir keresinde bana bir bitkiyi ayrıntılı şekilde tasvir etmiş ve bu bitkiyi süpürge otlarının arasında gören genç kıza uğursuzluk getireceği konusunda uyarmıştı.”</p>

    <p>“Ne tür bir uğursuzluk hanım kız?”</p>

    <p>“Size söylemeye utanırım beyim.”</p>

    <p>Ama genç kadın –o gün Beatrice genç bir kadındı– daha bunu söylerken bir an dirsekleri değecek kadar yakınına, yere çömelmiş ve gülümseyerek, güvenle Axl’ın gözlerine bakmıştı.</p>

    <p>“Onu görmek bu kadar uğursuzluk getiriyorsa,” demişti Axl, “beni yoldan buraya sırf ona bakayım diye getirmek kötülük sayılmaz mı?!</p>

    <p>“Yok beyim, <em>size</em> uğursuzluk getirmez! Sadece bekâr genç kızlara. Sizin gibi erkeklere feci uğursuzluk getiren başka bir bitki var.”</p>

    <p>“O nasıl bir şey, söyleyin ki, ben de sizin bundan korktuğunuz gibi korkayım ondan.”</p>

    <p>“Benimle istediğiniz kadar alay edin beyim. Günün birinde tökezleyip o otu burnunuzun dibinde bulacaksınız. O zaman görürsünüz gülünecek şey miymiş.”</p>

    <p>Axl süpürge otlarının arasından elini geçirdiği an tenindeki hissi, tepedeki dalların arasındaki rüzgârı ve yanındaki genç kadının varlığını şimdi hatırlıyordu. Acaba o gün ilk kez mi konuşmuşlardı? Birbirlerini şahsen tanıyor olmalılardı; Beatrice’in bile tamamen yabancı birine bu kadar güvenebileceği düşünülemezdi.</p>

    <p>Bir süre kesilen balta vuruşları tekrar başladı; savaşçının bütün gece dışarıda kalabileceği geçti Axl’ın aklından. Wistan çarpışma sırasında bile sakin ve düşünceli görünüyordu; bununla birlikte gündüz ve bir önceki gece yaşanan gerginlikler sinirlerine baskı yapmış olabilirdi, belki bu şekilde rahatlaması gerekiyordu. Yine de davranışı tuhaftı. Peder Jonus daha fazla odun kırılmamasını özellikle tembih etmişti, buna rağmen Wistan tekrar başlamıştı, üstelik karanlık çoktan çökmüşken. Daha önce, ilk geldiklerinde savaşçının odun kırması basit bir nezaket olarak görünmüştü Axl’ın gözüne. Wistan’ın o sırada odun kırmak için özel nedenleri olduğunu öğrenmişti sonra.</p>

    <p>“Odunluğun konumu çok uygun,” diye açıklamıştı savaşçı. “Oğlanla ikimiz, çalışırken bile geleni gideni iyice gözleyebildik. Daha da iyisi, odunları gerekli yerlere götürürken etrafı keyfimizce gezip inceleyebildik, bize açılmayan birkaç kapı vardı ama.”</p>

    <p>İkisi manastırın yüksek duvarında, çepeçevre uzanan ormana bakarak konuşuyorlardı. Keşişler o arada çoktan toplantıya girmişlerdi, arazinin üzerine sessizlik çökmüştü. Birkaç dakika önce, Beatrice odada uyuklarken Axl akşamüzeri güneşinde dışarı çıkmış, Wistan’ın tepesinde durup aşağıdaki sık yapraklara baktığı aşınmış taş basamakları tırmanmıştı.</p>

    <p>“Peki ama bunca zahmete niye katlanıyorsunuz Wistan Efendi?” diye sormuştu Axl. “Bu iyi yürekli keşişlerden şüpheleniyor olmanız mümkün mü?”</p>

    <p>Savaşçı elini gözlerine siper edip konuşmuştu: “Bugün şu patikayı tırmanırken bir köşeye kıvrılıp rüyalara dalmaktan başka şey istemiyordum. Ama şimdi, geldikten sonra, buranın bizim için birçok tehlike barındırdığı duygusundan kurtulamıyorum.”</p>

    <p>“Yorgunluk şüphelerinizi bilediği için olmalı Wistan Efendi. Burada sizi rahatsız edecek ne olabilir?”</p>

    <p>“Şimdilik kesin olarak işaret edebileceğim bir şey yok. Ama bakın bir şey anlatayım. Bir ara kısrağı yoklamak için ahırlara gittiğimde arkadaki bölmeden sesler geliyordu. Demek istediğim şu beyim: Bölme duvarla ayrılmış olduğu halde, arkasından at sesi geliyordu, oysa ilk geldiğimizde, ben kısrağı ahıra soktuğumda orada başka at yoktu. Sonra, ahırın öteki tarafına dolaştığımda, kapının kapalı olduğunu gördüm, anahtarsız açılamayacak koca bir kilit vardı üstünde.”</p>

    <p>“Bunun çeşitli masum açıklamaları olabilir Wistan Efendi. At belki otlaktaydı, sonra getirildi.”</p>

    <p>“Ben de bu ihtimali düşünerek bir keşişle konuştum ve kendi sırtlarındaki yükü azaltmayı uygun bulmadıklarından burada at beslemediklerini öğrendim. Öyle anlaşılıyor ki bizden sonra bir başka ziyaretçi geldi; varlığını gizli tutmak konusunda titizlenen bir ziyaretçi.”</p>

    <p>“Siz öyle deyince aklıma geldi Wistan Efendi, hatırlıyorum da, Peder Brian başkeşişe önemli bir ziyaretçi geldiğinden bahsetmişti; onun gelişi yüzünden büyük toplantı gecikmiş. Burada olup bitenler hakkında hiçbir bilgimiz yok, büyük ihtimalle hiçbiri de bizi ilgilendirmiyordur.”</p>

    <p>Wistan düşünceli düşünceli başını salladı. “Haklı olabilirsiniz Axl Efendi. Biraz uyusam şüphelerim yatışır. Ben yine de oğlanı etrafta biraz daha dolaşsın diye gönderdim; onun yaşındaki birinin doğal merakı bir yetişkininkine göre daha kolay affedilir diye düşündüm. Biraz önce gelip haber verdi, şu taraftaki –Wistan dönüp parmağıyla işaret etti– bir odadan iniltiler duymuş, acı çeken bir erkek gibi gelmiş ona. Bu sesi izleyerek gizlice içeriye girince Edwin Efendi kapalı bir odanın önünde hem eski, hem yeni kan lekeleri görmüş.”</p>

    <p>“Kuşkusuz garip. Yine de keşişin biri kazaya uğramış olabilir pekâlâ, şu basamaklarda tökezlemiş olabilir mesela.”</p>

    <p>“Beyim, kabul ediyorum, burada bir terslik olduğunu gösterecek somut bir kanıtım yok. Belki savaşçı içgüdüm yüzünden keşke kılıcım belimde olsaydı, çiftçi rolü yapmasaydım diye geçiyor içimden. Belki de korkularım bu duvarların bana geçmiş günler hakkında fısıldadıklarından kaynaklanıyor sadece.”</p>

    <p>“Ne demek istiyorsunuz beyim?”</p>

    <p>“Çok uzun zaman önce sayılmaz, burası manastır değil, kaleydi mutlaka, hem de düşmanlara karşı savunma amacıyla yapılmış sağlam bir kale. Tırmandığımız zahmetli yolu hatırlıyor musunuz? Patikanın sanki gücümüzü tüketmek ister gibi nasıl zikzaklar çizdiğini hatırlıyor musunuz? Beyim, şu aşağıya bakın, o yolların üzerinde uzanan mazgallı kale duvarlarına bakın. Kaleyi savunanlar bir zamanlar işte o duvarlardan aşağıdaki konuklarına ok, taş, kaynar su yağdırıyorlardı. Sırf kapıya ulaşmak bile büyük başarı olsa gerekti.”</p>

    <p>“Görüyorum. Tırmanış kolay değildi muhtemelen.”</p>

    <p>“Üstelik Axl Efendi, bahse girerim bu kale bir zamanlar Saksonların elindeydi, çünkü burada soydaşlarıma ait, belki sizin için görünmez olan birçok işaret görüyorum. Bakın şurada,” dedi Wistan, aşağıda duvarlarla çevrili taş döşeli bir bahçeyi işaret ederek, “tam şurada ikinci bir kapı olduğunu sanıyorum; ilkinden çok daha sağlam olduğu halde yoldan yukarı tırmanan istilacıların göremeyeceği bir kapı. İstilacılar sadece ilk kapıyı görüp hücum ediyordu, ama o, biz Saksonların, ırmağın akışını kesen kapaklardan esinlenerek savak dediğimiz türden bir kapıydı. Bu savaktan içeriye belirli sayıda düşmanın girmesine kasten izin veriliyordu. Sonra gelenlerin üzerine savak kapağı iniveriyordu. Tam şu alanda, iki kapının arasına sıkışıp kalanlar bir kez daha sayıca üstün olan yukarıdakilerin saldırısına uğruyordu. Ancak onlar katledildikten sonra bir sonraki grup içeri alınıyordu. İşte böyle işliyordu beyim. Buraya bugün barış ve dua hâkim, ama kan ve korkuyu bulmak için pek de derine bakmanız gerekmiyor.”</p>

    <p>“Güzel okuyorsunuz Wistan Efendi, gösterdikleriniz tüylerimi ürpertti.”</p>

    <p>“Yine bahse girerim, burada Sakson aileleri de vardı; dört bir yandan kaçıp bu kaleye sığınmaya gelmiş aileler. Kadınlar, çocuklar, yaralılar, yaşlılar, hastalar. Şuraya bakın, keşişlerin az önce toplanmış olduğu bahçeye. En âcizler hariç başka herkes gelip orada toplanıyor, iki kapının arasında kapana kısılmış fareler gibi ciyaklayan istilacıları seyrediyordu mutlaka.”</p>

    <p>“İşte buna inanamam beyim. Aşağıda gizlenip kurtulmak için dua ediyor olsalar gerekti.”</p>

    <p>“Onu sadece en korkakları yapıyordur. Çoğu şu bahçede duruyordu mutlaka, hatta bizim şu anda durduğumuz yere tırmanıyor, aşağıda çekilen işkencenin tadına varmak için serseri bir oka ya da mızrağa hedef olma tehlikesini göze alıyorlardı.”</p>

    <p>Axl başını iki yana salladı. “Sözünü ettiğiniz türden insanlar, düşmanın kanı da olsa kan dökülmesini seyretmekten zevk alıyor olamazdı.”</p>

    <p>“Aksine beyim. Ben amansız bir yolun sonundaki insanlardan bahsediyorum, çocuklarının, yakınlarının sakatlanıp tecavüze uğradığını görmüş insanlar. Bu sığınağa uzun işkencelerden geçerek, peşlerinden kovalayan ölümü atlatarak varmış kişiler. Şimdi koskocaman istilacılar ordusu gelmiş. Kalenin düşmesi günler, hatta bir ya da iki hafta sürebilir. Ama sonunda kendilerinin de katledileceğini biliyorlar. Kucaklarında tuttukları bebelerin çok geçmeden şu döşeme taşlarının üzerinde oradan oraya tekmelenen kanlı oyuncaklara dönüşeceğini biliyorlar. Biliyorlar, çünkü kaçıp geldikleri yerde görmüşler daha önce. Düşmanın yakıp yıktığını, kesip biçtiğini, yaralanmış, can çekişen genç kızların ırzına geçmek için sıraya girdiğini görmüşler. Bunların olacağını biliyorlar, bu yüzden de düşmanın daha sonra yapacaklarının bedelini peşinen ödediği ilk kuşatma günlerinin tadını çıkarıyorlar. Bir başka deyişle Axl Efendi, intikamı gerektiğinde alamayanların kıymetini bildiği <em>peşin</em> intikam. İşte bu yüzden diyorum ki beyim, Sakson soydaşlarım burada durup tezahürat yapar, alkışlardı; ölüm ne kadar acımasızsa onlar da o kadar neşelenirdi.”</p>

    <p>“Buna inanamam beyim. Henüz yapılmamış işler yüzünden böylesine nefret etmek mümkün olabilir mi? Buraya sığınan masum insanlar muhtemelen umutlarını sonuna kadar canlı tutuyor, dost olsun düşman olsun, herkesin çektiği acıyı merhamet ve dehşetle seyrediyordu.”</p>

    <p>“Yaşça benden çok büyüksünüz Axl Efendi, ama kan meselesine gelince ben yaşlı, siz gençsiniz belki de. Benim yaşlı kadınların, ufacık çocukların yüzünde deryalar kadar dipsiz, kapkara bir nefret gördüğüm oldu; bazı günler aynı nefreti kendi içimde hissettim.”</p>

    <p>“Böyle bir şeyi kabul etmem mümkün değil beyim, üstelik bir daha dönmeyeceğini umduğumuz barbarca bir geçmişten bahsediyoruz. Tartışmamızın sınanması gerekmiyor Tanrı’ya şükür.”</p>

    <p>Savaşçı Axl’a tuhaf tuhaf baktı. Bir şey söyleyecekmiş gibi olup fikrini değiştirdi. Sonra dönüp arkalarındaki taş binaları inceledi. “Bugün kollarım yakacak odunla dolu, arazide dolaşırken,” dedi, “her köşede o geçmişin büyüleyici izlerini buldum. Aslında beyim, ikinci kapı geçilse bile, bu kalede bazıları şeytanca bir kurnazlığın eseri daha birçok tuzak düşmanı bekliyordu mutlaka. Buradaki keşişler her gün yanından geçtikleri şeylerin ne olduğunu bile bilmiyorlar. Neyse, bırakalım bunları. Şu sakin anda yan yana otururken, daha önce size verdiğim rahatsızlık için özür dilemek isterim Axl Efendi. O saygıdeğer şövalyeyi sizinle ilgili sorguya çekmemden bahsediyorum.”</p>

    <p>“Hiç üzerinde durmayın beyim. Gerçi beni de, karımı da şaşırttınız, ama gücenmedim. Beni başkasıyla karıştırdınız, herkes aynı hataya düşebilir.”</p>

    <p>“Anlayışınız için teşekkür ederim. Çehresini son gördüğümde küçük bir çocuk olmama rağmen asla unutmayacağım biriyle karıştırdım sizi.”</p>

    <p>“Batı ülkesinde demek ki.”</p>

    <p>“Evet beyim, devşirilmeden önceydi. Bahsettiğim adam savaşçı değildi, buna rağmen kılıç taşırdı, güzel bir aygırı vardı. Köyümüze sık sık gelirdi, çiftçilerle kayıkçılardan başka kimseyi tanımayan biz oğlanlar hayrandık ona.”</p>

    <p>“Evet. Nasıl biri olduğunu tahmin edebiliyorum.”</p>

    <p>“Hatırlıyorum, köyde nereye gitse biz de peşinden gider, ama çekindiğimizden arada bir mesafe bırakırdık hep. Bazı günler acele acele hareket eder, pirlerle konuşur ya da köy halkını meydana toplardı. Bazı günler de keyfince dolaşır, bol bol zamanı varmış gibi herkesle sohbet ederdi. Bizim dilimizi pek bilmezdi, ama köyümüz ırmağın üstünde olduğu ve kayıklar gidip geldiği için onun dilini bilen çok kişi vardı, bu yüzden yalnız kalmazdı hiç. Bazen gülümseyerek bize dönerdi, ama biz çocuk olduğumuzdan kaçıp saklanırdık.”</p>

    <p>“Dilimizi böyle güzel konuşmayı o köyde mi öğrendiniz peki?”</p>

    <p>“Hayır, o daha sonraydı. Devşirildiğim zaman.”</p>

    <p>“Devşirildiğiniz mi Wistan Efendi?”</p>

    <p>“Askerler beni o köyden alıp çocuk yaştan itibaren eğittiler, bugün gördüğünüz savaşçı oldum. Beni devşirenler Briton’du, dolayısıyla kısa sürede onlar gibi konuşup onlar gibi savaşmayı öğrendim. Bunlar uzun zaman önceydi, olaylar zihinde garip biçimlere bürünüyor. Bugün sizi o köyde ilk gördüğümde, belki sabah ışığının oyunu yüzünden, yine o günlere döndüm; dökümlü harmanisiyle köyümüzde domuzlarla ineklerin arasındaki bir aslan gibi yürüyen o büyük adamı çekinerek gözetleyen çocukmuşum hissine kapıldım. Tahminimce tebessümünüzdeki minik bir ayrıntı ya da bir yabancıyı başınızı hafifçe eğerek selamlayışınız yüzündendi. Oysa şimdi yanıldığımı anlıyorum, siz o adam olamazsınız. Bırakalım bu konuyu. Karınız nasıl beyim? Çok yorulmamıştır umarım.”</p>

    <p>“Nefesi yerine geldi, ilginize teşekkür ederim; ben yine de biraz daha dinlenmesini söyledim az önce. Zaten keşişler toplantıdan dönüp de başkeşiş bilge hekim Jonus’u ziyaret etmemize izin verinceye kadar beklemeye mecburuz.”</p>

    <p>“Eşiniz kararlı bir hanım beyim. Buraya kadar hiç yakınmadan nasıl geldiğini gördüm. Hah, işte oğlan dönüyor.”</p>

    <p>“Wistan Efendi, bakın nasıl yarasını tutarak yürüyor. Onu da Peder Jonus’a götürmeliyiz.”</p>

    <p>Wistan bunu duymamış gibi duvardan uzaklaşıp Edwin’i karşılamak üzere dar basamaklardan aşağıya indi; ikisi birkaç dakika alçak sesle, kafa kafaya verip konuştular. Oğlan el kol hareketleri yapıyor, savaşçı sık sık başıyla onaylayarak, kaşları çatık dinliyordu. Axl basamaklardan inip yanlarına geldiğinde Wistan alçak sesle konuştu:</p>

    <p>“Edwin Efendi ilginç bir şey keşfetmiş, biz de kendi gözümüzle görsek iyi olur. Onu izleyelim, ama olur da şu yaşlı keşiş kasten, bizi gözetlemek üzere orada bırakılmışsa diye belirli bir amacımız yokmuş gibi yürüyelim.”</p>

    <p>Gerçekten de tek başına bir keşiş avluyu süpürmekteydi; yaklaştıklarında Axl adamın kendi dünyasında kaybolmuş, dudaklarını sessizce oynatarak kendi kendine konuştuğunu fark etti. Edwin onları avludan geçirip iki bina arasındaki bir boşluğa götürdüğünde dönüp bakmadı bile. Geçitten ince otlarla kaplı, engebeli ve eğimli bir araziye çıktılar; bir sıra halinde dizili, adam boyunu geçmeyen kurumuş ağaçlar bir patikanın işaretiydi. Gün batımında Edwin’i izlerlerken Wistan alçak sesle konuştu:</p>

    <p>“Bu oğlan pek hoşuma gidiyor. Axl Efendi, onu oğlunuzun köyüne bırakma planımızda değişiklik yapabiliriz. Oğlanı yanımda biraz daha uzun süre tutmak işime gelirdi.”</p>

    <p>“Bunu duyduğuma üzüldüm beyim.”</p>

    <p>“Niye ama? Oğlan hayatını domuz besleyip soğuk toprağı kazarak geçirmeye can atmıyor ki.”</p>

    <p>“Yine de, sizin yanınızda sonu ne olacak?”</p>

    <p>“Ben özel görevimi tamamladıktan sonra bataklıklar ülkesine götürürüm onu.”</p>

    <p>“Peki orada ne yapacak beyim? Ömrü boyunca Norveçlilerle mi savaşacak?”</p>

    <p>“Tasvip etmiyorsunuz beyim, ama delikanlının olağandışı bir mizacı var. Ondan iyi savaşçı olur. Ama şimdi susalım da, bizi nereye getirmiş bakalım.”</p>

    <p>Geldikleri yerde yol kenarında yan yana duran üç ahşap kulübe vardı; o kadar harap haldeydiler ki, her biri yanındakine yaslanarak ayakta duruyormuş gibi görünüyordu. Islak toprakta tekerlekler çukur açmıştı, Edwin durup bu izleri işaret etti. Sonra onları üç kulübeden en uzakta duranına götürdü.</p>

    <p>Kulübenin kapısı yoktu, tepesi de büyük ölçüde açıktı. İçeri girdiklerinde çok sayıda kuş müthiş bir şamata kopararak havalanıp uçtu; Axl kuşlardan boşalan karanlık yerde kabaca yapılmış –belki bizzat keşişlerin yaptığı– bir araba gördü; iki tekerleği çamura gömülmüştü. Dikkati çeken şey, gövdesine yerleştirilmiş iri kafesti; Axl yaklaştığında, kafesin kendisi demirden olduğu halde kalın ahşap bir direkle alttaki kalaslara sağlam şekilde sabitlenmiş olduğunu fark etti. Direğin üzerine zincirler, kelepçeler ve baş hizasında da, kararmış demirden, maske benzeri, ama göz delikleri bulunmayan, ağız yerinde de çok küçük bir delik olan bir nesne asılmıştı. Araba ve çevresi olduğu gibi tüylerle ve kuş pislikleriyle kaplıydı. Edwin kafesin kapısını çekip açtı ve gıcırdayan menteşesinin üzerinde ileri geri hareket ettirdi. Yine heyecanla bir şeyler anlatıyor, barakayı gözleriyle kolaçan etmekte olan Wistan ara sıra başını sallayarak anlattıklarını onaylıyordu.</p>

    <p>“Bu keşişlerin böyle bir nesneye ihtiyaç duymaları tuhaf,” dedi Axl. “Kuşkusuz dini bir ayinde kullanılıyor.”</p>

    <p>Savaşçı arabanın etrafında dönmeye başladı, kokuşmuş su birikintilerine basmamak için adımlarını dikkatli atıyordu. “Böyle bir şeyi daha önce de gördüm bir kere,” dedi. “Bu düzeneğin, içindeki insanı acımasız hava koşullarına maruz bırakmak üzere tasarlandığını düşünebilirsiniz. Oysa bakın, parmaklıklar birbirinden uzak, omzumu geçirebiliyorum aralarından. Bir de buraya bakın: Şu tüyler kuruyup sertleşmiş kanlarla demire nasıl yapışmış. Kafesin içindeki kişi bağlanarak dağ kuşlarına sunuluyor. Şu kelepçeler takılınca aç gagaları kendinden uzaklaştıramıyor. Demir maske, korkunç görünse de aslında insaflı bir nesne, çünkü onu takınca hiç değilse gözler yem olmuyor.”</p>

    <p>“Bundan daha masum bir amacı da olabilir,” dedi Axl, ama Edwin yine konuşmaya başlamıştı, Wistan dönüp barakadan dışarı baktı.</p>

    <p>“Oğlan şu izleri takip ederek yakında, uçurum kenarında bir yere gitmiş,” dedi savaşçı bir süre sonra. “Orada toprakta derin çukurlar varmış, bu yük arabasının sık sık oraya götürüldüğü belliymiş. Yani bütün işaretler tahminimi destekliyor, ayrıca bu arabanın çok kısa bir süre önce buradan çıkarıldığını da görebiliyorum.”</p>

    <p>“Bütün bunların manası nedir bilmiyorum Wistan Efendi, ama itiraf etmem gerekir ki ben de artık tedirginliğinizi paylaşıyorum. Bu nesne içimi ürpertiyor, karımın yanına dönmek istiyorum.”</p>

    <p>“Dönsek daha iyi olur beyim. Daha fazla kalmayalım burada.”</p>

    <p>Ama kulübeden çıkarlarken, yine önden giden Edwin ansızın durdu. Axl ilerideki akşam karanlığına baktığında, yakınlarında, uzun otların arasında cüppeli birinin durduğunu gördü.</p>

    <p>“Bana kalırsa biraz önce bahçeyi süpüren keşiş bu,” dedi savaşçı Axl’a.</p>

    <p>“Bizi görüyor mu?”</p>

    <p>“Bence görüyor, bizim onu gördüğümüzü de biliyor. Yine de olduğu yerde, ağaç gibi kıpırtısız duruyor. Neyse, gidelim yanına.”</p>

    <p>Keşiş patikanın yan tarafında bir yerde, diz boyu otların arasında duruyordu. Yaklaştıklarında, rüzgâr cüppesini ve uzun beyaz saçlarını savurduğu halde adam yerinden kıpırdamadı. Neredeyse bir deri bir kemik denecek kadar zayıftı, pörtlek gözleri ifadesiz bakıyordu onlara.</p>

    <p>“Bizi izliyorsunuz beyim,” dedi Wistan durarak, “az önce ne bulduğumuzu da biliyorsunuz. Bu durumda belki siz keşişlerin o aygıtı ne amaçla kullandığınızı bize açıklarsınız.”</p>

    <p>Keşiş hiçbir şey demeden manastırı işaret etti parmağıyla.</p>

    <p>“Sessizlik yemini etmiş olabilir,” dedi Axl. “Belki de sizin bir süre önce sözümona olduğunuz gibi dilsizdir Wistan Efendi.”</p>

    <p>Keşiş otların arasından çıkıp patikaya geldi. Tuhaf gözleri sırayla her birinde sabitlendi; sonra tekrar parmağıyla manastırı işaret edip yürümeye koyuldu. Onlar da arada kısacık bir mesafe bırakarak peşine düştüler; keşiş sürekli dönüp arkasına, onlara bakıyordu.</p>

    <p>Manastır binaları akşam göğünde kapkara şekillerdi şimdi. Yaklaştıklarında keşiş durdu, işaretparmağını dudaklarına götürdü, sonra daha temkinli adımlarla yürümeye devam etti. Etraftan görülmemeye özen gösteriyor, orta avluya yaklaşmaktan kaçınıyordu. Onları binaların arka tarafından, toprağın çukurlarla kaplı ya da çok eğimli olduğu dar geçitlerden geçirdi. Bir ara, bir duvarın dibinden, başlarını öne eğmiş yürürlerken, hemen yukarıdaki pencerelerden toplantıdaki keşişlerin sesleri geldi. Bir ses curcunayı bastıracak şekilde yükselmişti, sonra ikinci bir ses –belki başkeşişin sesi– düzeni sağlamaya çalıştı. Ama oyalanacak vakit yoktu, az sonra ana avluya açılan bir kemerin altında durdular. Keşiş telaşlı işaretlerle mümkün olduğunca hızlı ve sessiz hareket etmeleri gerektiğini belirtti.</p>

    <p>Aslında şimdi meşalelerin yandığı avluyu bir baştan ötekine geçmeleri gerekmiyordu; sıra sütunların gölgesinde kalan bir köşeyi geçeceklerdi sadece. Keşiş tekrar durunca Axl fısıldadı:</p>

    <p>“Beyim, bizi bir yere götürmeye niyetlisiniz herhalde; izin verirseniz gidip karımı da alayım, onu yalnız bıraktığım için tedirginim.”</p>

    <p>Derhal dönüp gözlerini Axl’a dikmiş olan keşiş başını iki yana salladı ve parmağıyla yarı karanlıkta bir noktayı gösterdi. Axl ancak o zaman revakın biraz ilerisindeki bir kapı eşiğinde Beatrice’in durduğunu gördü. Rahatlayıp el salladı; hep birlikte Beatrice’e doğru yürürlerken arkalarından, keşişler toplantısından öfkeli sesler yükseldi.</p>

    <p>“Nasılsın prensesim?” diye sordu Axl, Beatrice’in öne uzanmış ellerini tutarak.</p>

    <p>“Huzur içinde dinlenmekteyken bu sessiz keşiş karşımda beliriverdi Axl; öyle ki hayalet sandım onu. Ama bizi ille bir yere götürmek istiyor, onu izlesek iyi olur.”</p>

    <p>Keşiş tekrar sessiz olmalarını, sonra onu izlemelerini işaret etti ve Beatrice’in beklemekte olduğu eşikten içeriye girdi.</p>

    <p>Girdikleri geçitler tıpkı kendi kovanlarının geçitleri gibi dehlizi andırıyordu; küçük girintilerde titrek titrek yanan lambalar karanlığı pek dağıtamıyordu. Axl bir elini öne uzatarak ilerliyor, Beatrice onu kolundan tutuyordu. Bir ara tekrar açık havaya çıktılar, sürülmüş arsalar arasındaki çamurlu bir bahçeden geçtiler, sonra da bir başka alçak taş binaya girdiler. Burada geçit daha genişti, daha büyük alevlerle aydınlatılıyordu, keşiş de nihayet rahatlamış gibiydi. Nefeslenip bir kez daha onları süzdü, sonra beklemelerini işaret edip bir kemerin altında gözden kayboldu. Bir süre sonra keşiş tekrar belirip ilerlemelerini işaret etti. O sırada içeriden cılız bir ses geldi: “Buyurun sevgili konuklar. Sizi bu odada ağırlamam yakışık almıyor, yine de hoş geldiniz.”</p>

    <p class="bolum_arasi">* * *</p>

    <p>Axl uykuyu beklerken, sessiz keşişle birlikte dördünün minik hücreye nasıl sığıştıklarını hatırladı tekrar. Yatağın yanında bir mum yanıyordu; Beatrice’in yataktaki adamı görünce irkildiğini hissetmişti. Beatrice sonra bir nefes alıp odanın içine doğru ilerlemişti. Hepsi birlikte zor sığıyorlardı, ama çok geçmeden yatağın etrafına yerleştiler; savaşçıyla oğlan en uzak köşede duruyordu. Axl’ın sırtı soğuk taş duvara yapışıktı; hemen önünde duran ve destek almak istercesine ona yaslanmış olan Beatrice ise hasta yatağının çok yakınındaydı. İçeride hafif bir kusmuk ve idrar kokusu vardı. Bu arada sessiz keşiş yataktaki adamla ilgileniyor, onu doğrultup oturur pozisyona getirmeye çalışıyordu.</p>

    <p>Onları ağırlayan adam beyaz saçlı ve yaşlıydı. İri kemikliydi, yakın zamana kadar dinçliğini korumuş olsa gerekti, ama şimdi sırf doğrulmak bile belli ki ona çok acı veriyordu. Doğrulurken üstündeki kaba battaniye sıyrıldı, kan lekeleriyle dolu geceliği çıktı ortaya. Fakat Beatrice’in geri çekilmesine neden olan şey, yatağın yanındaki mumun çiğ şekilde aydınlattığı boyun ve çehreydi. Çenesinin bir yanında, alt tarafındaki koyu mordan solgun sarıya dönüşen şişkin bir tümsek yüzünden adam başını hafif eğik tutmak zorundaydı. Tümseğin tepesi patlamış, üstü iltihap ve kan pıhtısıyla kabuk bağlamıştı. Yüzünde ise, elmacık kemiğinin hemen altından çeneye uzanan bir yarıktan ağzının içi ve diş etleri görülüyordu. Gülümsemek onun için çok zahmetli olsa gerekti, ama keşiş yeni pozisyonuna yerleştikten sonra gülümsedi.</p>

    <p>“Hoş geldiniz, hoş geldiniz. Ben Jonus, biliyorum, beni görmek için uzaklardan geldiniz. Sevgili konuklarım, bana öyle acıyarak bakmayın. Bu yaralar taze değil, ilk baştaki kadar acı vermiyorlar.”</p>

    <p>“Peder Jonus,” dedi Beatrice, “yabancıların sizi rahatsız etmesini değerli başkeşişinizin neden hiç istemediğini şimdi anlıyoruz. Biz onun izin vermesini bekleyecektik, ama bu iyi yürekli keşiş size getirdi bizi.”</p>

    <p>“Ninian benim en güvendiğim dostumdur; sessizlik yemini etmiş olsa da, birbirimizi mükemmelen anlarız. Geldiğinizden beri her birinizi gözledi ve bana sık sık rapor verdi. Başkeşişin haberi olmasa da, artık tanışmamızın zamanı geldi diye düşündüm.”</p>

    <p>“Bu yaralar nasıl oldu Peder?” diye sordu Beatrice. “Siz ki iyi yürekliliği ve bilgeliğiyle ünlü birisiniz.”</p>

    <p>“Bu konuyu bir yana bırakalım hanımcığım, cılız kuvvetim pek uzun konuşmamıza izin vermeyecek. Aranızdan iki kişinin, sizin ve bu cesur oğlanın benden tavsiye beklediğinizi biliyorum. Önce oğlanı göreyim, anladığım kadarıyla yaralıymış. Söyle ışığa yaklaş bakalım delikanlı.”</p>

    <p>Keşişin ses tonu yumuşak olmakla birlikte doğal bir otoriteye sahipti; Edwin ona yaklaşacak oldu. Ama Wistan derhal atılıp oğlanı kolundan tuttu. Belki mum alevinin veya savaşçının arkadaki duvara düşen titrek gölgesinin yarattığı bir göz aldanmasıydı, ama Axl Wistan’ın yaralı keşişe dikilen gözlerinde bir an delici, hatta nefret dolu bir bakış görür gibi oldu. Savaşçı oğlanı geriye, duvar dibine çekti ve ona siper olmak istercesine kendisi öne doğru bir adım attı.</p>

    <p>“Ne var çoban?” diye sordu Peder Jonus. “Yaralarımdan akan zehrin kardeşine bulaşacağından mı korkuyorsun? Elimle dokunmam gerekmez. Biraz yaklaşsın, sadece gözlerimle incelerim yarasını”</p>

    <p>“Oğlanın yarası temiz,” dedi Wistan. “Sizden yardım isteyen sadece bu kadıncağız.”</p>

    <p>“Wistan Efendi,” dedi Beatrice, “nasıl böyle söylersiniz? Şimdi temiz olan bir yaranın bir dakika sonra alevlenebileceğini gayet iyi biliyor olmalısınız. Oğlan bu bilge keşişin öğütlerini almalı mutlaka.”</p>

    <p>Wistan Beatrice’in söylediklerini duymamış gibi keşişe bakmaya devam etti. Peder Jonus ise savaşçıya hayran olunacak bir şeymiş gibi bakıyordu. Bir süre sonra konuştu:</p>

    <p>“Basit bir çoban olduğun düşünülürse gözü pekliğin dikkate değer.”</p>

    <p>“Meslek alışkanlığı olsa gerek. Çobanlar uzun saatler boyunca gecenin karanlığında bir araya toplanan kurtları kollamak zorundadır.”</p>

    <p>“Öyledir mutlaka. Ayrıca çobanların karanlıkta bir ses duyduklarında, bir tehlikenin mi, yoksa yaklaşan bir dostun mu habercisi olduğuna hızla karar vermeleri gerekiyordur tahminimce. Bu tür kararları doğru ve hızlı verebilmek çok önemli olsa gerek.”</p>

    <p>“Karanlıkta bir dalın çıtırdadığını duyan ya da bir şekil gören çobanın bir arkadaşı nöbeti devralmaya geldi diye düşünmesi için aptal olması gerekir. Biz temkinli adamlarızdır beyim; üstelik sizin samanlıktaki aygıtı da az önce kendi gözlerimle gördüm.”</p>

    <p>“Ya? Er veya geç rastlayacağınızı düşünmüştüm. Keşfin hakkında ne düşünüyorsun peki çoban?”</p>

    <p>“Öfke duyuyorum.”</p>

    <p>“Öfke mi?” Peder Jonus bunu kendi de ansızın öfkelenmiş gibi biraz sertçe söyledi. “Niçin öfke duyuyorsun?”</p>

    <p>“Yanılıyorsam söyleyin beyim. Tahminimce keşişlerin bu memlekette bir zamanlar işlenmiş ve ne zamandır cezalandırılmamış suçların kefaretini ödemek amacıyla, sırayla kafese girip bedenlerini vahşi kuşların saldırısına maruz bırakması burada âdet edinilmiş. Karşımda gördüğüm çirkin yaralar bile bu şekilde açılmış; bilemiyorum, inancınızın kuvveti ıstırabınızı hafifletiyordur belki. Yine de şunu söyleyeyim ki, yaralarınızı görünce ben acımıyorum size. Beyim, iğrenç eylemlerin üzerine perde çekmeyi nasıl kefaret kabul edersiniz? Sizin Hıristiyan tanrınız rüşvet niyetine kendinize çektirdiğiniz acılar ve birkaç duayla böyle kolaycacık kandırılabilen bir tanrı mı? Adaletin yerini bulmaması hiç mi umurunda değil?”</p>

    <p>“Bizim tanrımız merhametlidir çoban, sen bir putperest olarak bunu anlamakta zorlanabilirsin. Suç ne kadar büyük olursa olsun, böyle bir tanrıdan af dilemek aptallık değildir. Bizim tanrımızın merhameti sınırsızdır.”</p>

    <p>“Sınırsız merhameti olan bir tanrı ne işe yarar beyim? Putperest olduğum için beni aşağılıyorsunuz, oysa benim atalarımın tanrıları tutumlarını açıkça belirtirler ve yasalarını çiğnediğimizde bizi sertçe cezalandırırlar. Sizin merhametli Hıristiyan tanrınız insanların ihtiraslarını, toprak ve kana düşkünlüklerini tatmin etmelerine izin veriyor; çünkü insanlar birkaç duayla azıcık kefaretin bağışlanma ve kutsanma getireceğini biliyorlar.”</p>

    <p>“Bu manastırda böyle şeylere hâlâ inanan birkaç kişi olduğu doğrudur çoban. Ama emin ol, Ninian’la ben bu hayallerden çoktan vazgeçtik, yalnız da değiliz. Tanrımızın merhametini suiistimal etmemek gerektiğini biliyoruz; oysa başkeşiş de dahil keşiş biraderlerimden birçoğu bunu kabul etmeye yanaşmıyor. O kafesin ve sürekli dua etmemizin yeterli olacağına inanıyorlar hâlâ. Halbuki bu kara kargalarla kuzgunlar Tanrı’nın öfkesinin işareti. Daha önce hiç gelmezlerdi. Daha geçen kış, rüzgâr en kuvvetli olanlarımızı bile ağlatırken kuşlar yaramaz çocuklardan farksızdı, gagaları pek az acı veriyordu. Zincirleri şakırdatmak, bağırmak onları uzakta tutmaya yetiyordu. Ama şimdi yeni bir cins geldi, daha iri, daha cesur, gözleri öfkeli. Ne kadar çırpınsak, haykırsak da, sakin bir öfkeyle parçalıyorlar bizleri. Geçtiğimiz aylarda üç aziz dostumuzu kaybettik, birçoğumuz da derin yaralar taşıyoruz. Bunlar işaret olmalı mutlaka.”</p>

    <p>Wistan yumuşama eğilimi göstermekle birlikte kararlı şekilde oğlanın önünde durmaya devam etmişti. “Bu manastırda dostlarım olduğunu mu söylemek istiyorsunuz?” diye sordu.</p>

    <p>“Bu odada evet, dostların var çoban. Bu odanın dışında bölünmüş vaziyetteyiz; hatta şu anda ne şekilde devam edileceğini tartışıyorlar hararetle. Başkeşiş her zamanki gibi devam etmemiz gerektiğini söyleyecektir ısrarla. Bizimle aynı görüşü paylaşan başkaları artık son vermek gerektiğini, bu yolun sonunda bizi bağışlanmanın beklemediğini, gizlenenleri açığa çıkarıp geçmişle yüzleşmemizin şart olduğunu söyleyecektir. Ama korkarım bu sesler azınlıkta kalacak ve üstünlük sağlanamayacak. Çoban, şimdi bana güvenip şu oğlanın yarasını gösterecek misin?”</p>

    <p>Wistan bir an kıpırdamadan durdu. Sonra kenara çekilip Edwin’e öne çıkması için işaret etti. Sessiz keşiş derhal Peder Jonus’un doğrulmasına yardım etti –keşişlerin ikisi de ansızın hareketlenmişti–; ardından başucundaki şamdanı yakalayıp Edwin’i çekiştirdi. Peder Jonus görebilsin diye sabırsızlıkla oğlanın gömleğini kaldırdı. Sonra, uzunca gibi gelen bir süre boyunca, Ninian’ın değişik açılarda tuttuğu ışıkta, iki keşiş oğlanın yarasına sanki içine minyatür bir dünya yerleştirilmiş bir havuzmuşçasına baktılar. Sonunda Axl’a muzafferane gibi gelen ifadelerle bakıştılar, ama hemen ardından Peder Jonus titreyerek arkasındaki yastıklara bıraktı kendini; yüzündeki ifade daha çok teslimiyet ya da üzüntüydü. Ninian ona yardım etmek üzere aceleyle mumu kenara bırakırken Edwin usulca geriye, gölgeye çekildi ve Wistan’ın yanında durdu.</p>

    <p>“Peder Jonus,” dedi Beatrice, “oğlanın yarasını gördünüz; temiz mi, kendi kendine iyileşir mi, söyleyin bize.”</p>

    <p>Peder Jonus’un gözleri kapalıydı, hâlâ nefes nefeseydi, ama oldukça sakin bir tonda konuştu: “İyi bakarsa iyileşir bence. Peder Ninian ona bir merhem hazırlar gitmeden.”</p>

    <p>“Peder,” diye devam etti Beatrice, “Wistan Efendi’yle az önceki konuşmanızı tam olarak anlamadım. Buna rağmen çok ilgilendim.”</p>

    <p>“Öyle mi hanımcığım?” dedi nefesi hâlâ normale dönmemiş olan Peder Jonus; gözlerini açıp Beatrice’e baktı.</p>

    <p>“Dün gece aşağıda bir köyde,” dedi Beatrice, “ilaç konusunda bilgili bir kadınla konuştum. Hastalığım hakkında çok şey söyledi, ama ona bu sisi, bizlere bir saat öncesini yıllar önceki bir sabah vakti kadar kolay unutturan sisi sorduğumda, neyin nesi, kimin marifeti olduğunu hiç bilmediğini itiraf etti. Dediğine göre bunu bilecek kadar bilge biri varsa, o da bu tepedeki manastırın keşişlerinden Peder Jonus’muş, yani siz. Bunun üzerine kocamla ben, gözü yollarda bizi bekleyen oğlumuzun köyüne gitmemizi geciktireceği halde buraya geldik. Bize bu sis hakkında, Axl’la benim ondan nasıl kurtulabileceğimiz hakkında bir şeyler söylersiniz diye umuyordum. Ahmaklığımdandır belki, ama az önce, Wistan Efendi’yle siz de çoban laflarına rağmen bu sisten bahsediyormuşsunuz ve geçmişimizin bir bölümünün kaybolmuş olmasından çok rahatsızmışsınız gibi geldi bana. Size ve Wistan Efendi’ye şunu sormak istiyorum: Bu sisin niye üzerimize çöktüğünü sizler biliyor musunuz?”</p>

    <p>Peder Jonus’la Wistan bakıştılar. Sonra Wistan alçak sesle konuştu:</p>

    <p>“Bu tepelerde dolaşan ejderha Querig yüzünden, Beatrice Hanım. Sözünü ettiğiniz sisin sebebi o. Ama buranın keşişleri onu koruyor, yıllardır koruyorlar. Bahse girerim, eğer kim olduğumu anlamışlarsa, beni ortadan kaldırmak için birilerini çağırmışlardır bile.”</p>

    <p>“Peder Jonus, doğru olabilir mi bu?” diye sordu Beatrice. “Sis bu dişi ejderhanın marifeti mi?”</p>

    <p>Bir an çok uzaklara dalmış gibi görünen keşiş Beatrice’e döndü. “Çoban doğru söylüyor hanımcığım. Bu toprakları istila eden ve bizden anılarımızı çalan, Querig’in nefesidir.”</p>

    <p>“Duydun mu Axl? Sisin sebebi dişi ejderhaymış! Wistan Efendi ya da başka biri, hatta yolda karşılaştığımız o yaşlı şövalye yaratığı öldürürse anılarımıza kavuşacağız! Axl, niye hiçbir şey söylemiyorsun?”</p>

    <p>Axl gerçekten de düşüncelere dalmıştı; karısının söylediklerini duyduğu ve heyecanını fark ettiği halde ona elini uzatabildi sadece. Onun bir şey söylemesine fırsat vermeden Peder Jonus, “Çoban,” dedi Wistan’a, “başındaki tehlikeyi biliyorsan niye burada oyalanıyorsun? Oğlanı da alıp niye yola düşmüyorsun?”</p>

    <p>“Oğlanın dinlenmesi lazım, benim de.”</p>

    <p>“Ama dinlenmiyorsun ki çoban. Odun kırıyorsun, aç kurt gibi dolaşıyorsun.”</p>

    <p>“Geldiğimizde yakacak odununuz azdı, bu dağlarda geceler soğuk olur.”</p>

    <p>“Merak ettiğim bir şey daha var çoban. Lord Brennus niye senin peşinde? Askerleri günlerdir bütün memlekette seni arıyor. Hatta ta geçen yıl, doğudan bir adam Querig’i avlamaya geldiğinde, Brennus sen olabilirsin diye adam göndermişti peşine. Buraya kadar gelip seni sordular. Çoban, sen Brennus’un nesi oluyorsun?”</p>

    <p>“Delikanlıyken tanıyorduk birbirimizi, şu oğlandan daha küçüktük.”</p>

    <p>“Sen bu memlekete bir vazifeyle geldin çoban. Eski hesapları kapatmak için vazifeni tehlikeye atmaya değer mi? Sana tavsiyem oğlanı da alıp yola koyulmandır, hem de keşişler toplantıdan çıkmadan önce.”</p>

    <p>“Lord Brennus bu gece beni bulmaya buraya gelme nezaketini gösterirse, karşısına çıkıp onunla yüzleşmeye mecburum.”</p>

    <p>“Wistan Efendi,” dedi Beatrice, “Lord Brennus’la aranızda ne var bilemem. Ama eğer koca ejderha Querig’i öldürmek için özel olarak görevlendirildiyseniz, yalvarırım size, oyalanmayın. Daha sonra hesaplarınızı görmeye vaktiniz olacaktır.”</p>

    <p>“Hanım doğru söylüyor çoban. Korkarım bunca odun kırmanın sebebini de biliyorum. Sözümüzü dinle çoban. Bu oğlan senin için bir daha bulamayacağın eşsiz bir fırsat. Al onu yanına ve yola koyul.”</p>

    <p>Wistan düşünceli bir ifadeyle Peder Jonus’a baktı, sonra kibarca başını öne eğdi. “Sizinle tanıştığımıza sevindim Peder. Biraz önce kabalık ettiysem özür dilerim. Şimdi oğlanla ben izninizi isteyelim. Beatrice Hanım’ın daha soracakları olduğunu biliyorum, cesur ve iyi yürekli bir kadın o. Sizden ricam, biraz gücünüzü toparlayıp onunla ilgilenmenizdir. Tavsiyeleriniz için teşekkür ederim, hoşça kalın.”</p>

    <p>Karanlıkta, yattığı yerde hâlâ uykuya yenilmeyi uman Axl, Peder Jonus’un hücresinde bulundukları süre boyunca niçin öylesine tuhaf biçimde sustuğunu hatırlamaya çalışıyordu. Bir sebebi vardı; sisin kaynağını öğrendiğine sevinen Beatrice ona dönüp haykırdığında bile ancak ona elini uzatabilmiş, konuşmamıştı. Güçlü ve garip bir duyguyla mücadele halindeydi, kendisini neredeyse rüyalara gark eden, ama etrafında bütün konuşulanları net olarak işitmesini engellemeyen bir duygu. Kış mevsimi ırmakta bir kayıkta ayakta durarak yoğun sise bakan, sisin her an dağılabileceğini, ilerideki toprakların canlı görüntülerinin ortaya çıkacağını bilen biri gibi hissetmişti kendini. Ve korkuya kapılmıştı, ama aynı zamanda bir merak da –veya daha güçlü ve karanlık bir şey de– hissetmiş ve kendi kendine, ısrarla, “Her ne ise, göreyim onu, göreyim,” demişti.</p>

    <p>Bu sözleri yüksek sesle söylemiş miydi gerçekten? Belki söylemişti; tam o anda Beatrice ona dönüp heyecanla, “Duydun mu Axl? Sisin sebebi dişi ejderhaymış!” diye haykırmıştı.</p>

    <p>Wistan’la oğlan Peder Jonus’un odasından ayrıldıktan sonra neler olduğunu tam hatırlamıyordu. Sessiz keşiş Ninian da onlarla birlikte çıkmış olmalıydı, herhalde oğlanın yarasına merhem hazırlamak ya da sadece onları kimselere görünmeden geri götürmek için. Her halükârda Axl’la Beatrice Peder Jonus’la yalnız kalmışlar. Peder Jonus yaralarına ve halsizliğine rağmen karısını dikkatle muayene etmişti. Keşiş soyunmasını istememişti ondan –Axl rahatlamıştı–; gerçi hatırladıkları yine bulanıktı, ama Jonus’un kulağını Beatrice’in böğrüne dayamış, yoğunlaşabilmek için gözlerini kapamış, sanki içeriden alçak sesle bir mesaj iletilirmiş gibi dinleyişi canlanıyordu gözünde. Keşişin gözlerini açıp kapatarak Beatrice’e peş peşe sorular soruşunu da hatırlıyordu Axl. Su içtiğinde midesi bulanıyor muydu? Boynunun arkasında bir ağrı oluyor muydu hiç? Axl’ın şimdi hatırlayamadığı başka sorular da sormuştu, ama Beatrice hepsine hayır diye cevap verdikçe Axl’ın memnuniyeti artmıştı. Yalnız bir keresinde, Jonus idrarında kan gördüğü oldu mu diye sorup Beatrice evet diyerek bazen gördüğünü söylediğinde Axl huzursuz olmuştu. Ama keşiş, bu normal ve beklenen bir şeymiş gibi başıyla onaylamış ve hemen bir sonraki soruya geçmişti. Peki muayene nasıl sonuçlanmıştı? Peder Jonus’un gülümseyerek, “Yani oğlunuza gidebilirsiniz, hiçbir şeyden korkmanıza gerek yok,” dediğini hatırlıyordu; Axl da, “Gördün mü prensesim, hep diyordum hiçbir şeyin yoktur diye,” demişti. Sonra keşiş dikkatle yatar pozisyona geçmiş ve uzandığı yerde nefesinin normale dönmesini beklemeye başlamıştı. Ninian odada olmadığından, Axl hemen keşişin kupasına testiden su doldurmuş, kupayı hastanın ağzına götürdüğünde minik kan damlalarının alt dudağından süzülerek suya karıştığını görmüştü. Sonra Peder Jonus başını kaldırıp Beatrice’e bakmış, “Hanımcığım, sis dediğiniz şeyle ilgili gerçeği öğrenmek sizi mutlu etmiş gibi görünüyor,” demişti.</p>

    <p>“Mutluyum gerçekten Peder, çünkü artık önümüzü görüyorum.”</p>

    <p>“Dikkatli olun, çünkü bu bazılarınca sıkı sıkı saklanan bir sır; gerçi artık açığa çıkması daha iyi olacak belki de.”</p>

    <p>“Sır olup olmaması beni ilgilendirmez Peder, ama Axl’la ben öğrendik diye, şimdi buna göre hareket edebileceğiz diye seviniyorum.”</p>

    <p>“Peki ama hanımefendi, bu sisten kurtulmak istediğinizden bu kadar emin misiniz? Bazı şeylerin zihnimize görünmeyip gizli kalması daha iyi değil mi?”</p>

    <p>“Bazıları için öyle olabilir Peder, ama bizim için değil. Axl’la ben paylaştığımız mutlu anlara tekrar sahip olmak istiyoruz. Onların bizden alınması, sanki gece bir hırsızın gelip bizim için en değerli ne varsa alıp götürmesi gibi bir şey.”</p>

    <p>“Ne var ki sis bütün anıların üstünü örtüyor, iyilerin yanı sıra kötülerin de. Öyle değil mi hanımcığım?”</p>

    <p>“Biz kötü anıları da geri almaya hazırız, bizi ağlatsalar ya da öfkeden tir tir titrerseler bile. Çünkü paylaştığımız hayat bu, öyle değil mi?”</p>

    <p>“Demek ki kötü anılardan korkmuyorsunuz, öyle mi hanımcığım?”</p>

    <p>“Korkulacak ne var ki Peder? Axl’la benim bugün kalbimizde birbirimize hissettiklerimiz, şu anda sis onu gözlerden gizlese de tuttuğumuz yolda bizim için bir tehlike olmadığını söylüyor bize. Mutlu sonla biten bir masal gibi; bir çocuk bile sona varıncaya kadarki iniş çıkışlardan korkmamayı bilir. Axl’la ben, şekli ne olursa olsun birlikte yaşadığımız hayatı hatırlamak istiyoruz, çünkü o bizim bağrımıza bastığımız bir şey.”</p>

    <p>Tepede, tavanda bir kuş uçmuş olmalıydı. Axl sesle irkilmiş, sonra bir iki dakika uyumuş olduğunu anlamıştı. Balta sesinin kesilmiş, manastır arazisinin sessizliğe gömülmüş olduğunu da fark etti. Savaşçı odaya dönmüş müydü? Axl hiçbir şey işitmemişti, masanın kara kütlesinin ötesinde, Edwin’in tarafında uyuyan biri daha olduğuna dair herhangi bir işaret de yoktu. Peder Jonus Beatrice’i muayene ettikten, bütün sorularını sorduktan sonra ne demişti? Evet, demişti Beatrice, idrarında kan gördüğünü söylemişti, ama Peder gülümseyip başka bir soru sormuştu. Gördün mü prensesim, demişti Axl, hep diyordum hiçbir şeyin yoktur diye. Peder Jonus da yaralarına ve halsizliğine rağmen gülümsemiş, oğlunuza gidebilirsiniz, hiçbir şeyden korkmanıza gerek yok, demişti. Ama Beatrice zaten hiçbir zaman bu sorulardan korkmamıştı. Beatrice’in kayıkçının sorularından korktuğunu Axl biliyordu; onları cevaplaması Peder Jonus’un sorularını cevaplamaktan daha zordu, Beatrice işte bu yüzden sisin sebebini öğrenince o kadar sevinmişti. “Duydun mu Axl?” Zafer kazanmış gibiydi. “Duydun mu Axl?” demişti, yüzü ışıl ışıl.</p>
  </div>
</body>
</html>
