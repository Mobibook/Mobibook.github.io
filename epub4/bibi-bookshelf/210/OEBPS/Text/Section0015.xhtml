<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Sekizinci Bölüm</h2>

    <p>Genç keşiş Edwin’in dilini iyi konuşan zayıf, hasta görünümlü bir Pikt’ti. Kendi yaşlarında birinin yanında olması çok hoşuna gitmişti kuşkusuz; yolculuğun ilk bölümü boyunca, şafak sislerinin arasından aşağı inerlerken şevkle konuşmuştu. Ama ağaçların arasına girdiklerinden beri genç keşiş suskundu, Edwin acaba kılavuzunu bir şekilde gücendirdi mi diye düşünüyordu. Daha büyük ihtimalle keşiş sadece bu ormanlarda gizleniyor olabilecek varlıkların dikkatini çekmekten korkuyordu; hoş kuş ötüşlerinin yanı sıra tuhaf tıslamalar ve mırıltılar da duymuşlardı. Edwin rahatlama ihtiyacından çok sessizliği bölme isteğiyle bir kez daha, “Yani ağabeyimin yaraları ölümcül değil miydi?” diye sorduğunda cevap neredeyse tersler gibiydi.</p>

    <p>“Peder Jonus değil dedi. Ondan bilgesi yoktur.”</p>

    <p>Demek ki Wistan pek kötü yaralanmamıştı. Hatta tepeden aşağı aynı yolu kısa bir süre önce, ortalık henüz karanlıkken o da katetmiş olmalıydı. Kılavuzunun koluna bütün ağırlığıyla dayanmak zorunda mı kalmıştı? Yoksa dizginini bir keşişin tuttuğu kısrağının üstünde gitmeyi becerebilmiş miydi?</p>

    <p>“Bu oğlanı fıçıcının kulübesine kadar götür. Dikkatli ol, manastırdan ayrıldığınızı gören olmasın.” Genç keşişin dediğine göre Peder Jonus’un verdiği talimat buydu. Yani Edwin yakında savaşçının yanında olacaktı, ama nasıl karşılanacaktı acaba? Daha ilk güçlükte Wistan’ı yarı yolda bırakıvermişti. Savaşın ilk işaretinde hemen onun yanına koşacağına o uzun tünele kaçmıştı. Ama annesi tünelde değildi; ağır rüya bulutlarının üzerinden kalktığını ancak tünelin sonu karanlığın ortasında ırak bir ay gibi nihayet göründüğünde hissedebilmiş ve olanları dehşet içinde anlamıştı.</p>

    <p>Soğuk sabah havasına çıktıktan sonra elinden geleni yapmıştı hiç değilse. Manastıra kadar neredeyse ara vermeden koşmuş, sadece en dik yamaçlarda yavaşlamıştı. Ormanda ilerlerken kaybolduğunu düşünmüştü zaman zaman, ama sonra ağaçlar seyrelmiş, solgun gökyüzü fonunda manastır belirmişti. Böylece tırmanmaya devam edip nefes nefese, bacakları ağrıyarak büyük kapıya varmıştı.</p>

    <p>Ana kapının yanındaki küçük kapı kilitli değildi, araziye gizlice, dikkatlice girecek kadar toparlayabilmişti kendini. Tırmanışının son dakikalarında dumanı fark etmişti, ama şimdi duman göğsünü gıdıklıyor, sesli sesli öksürmemek için kendini zor tutuyordu. Bunun üzerine saman dolu yük arabasını yerinden oynatmak için artık çok geç olduğunu kesinlikle anladı ve içinde büyük bir boşluk hissetti. Ama bu duyguyu şimdilik bir yana bırakıp manastır arazisinde süratle ilerledi.</p>

    <p>Bir süre boyunca ne bir keşişe rastladı, ne de askere. Ama uzaktaki bir pencereden görülmemek için başını eğerek yüksek duvarın dibinden yürürken, aşağıda, ana kapının önündeki küçük avluda askerlerin bir araya sıkışmış atlarını görmüştü. Dört yanları yüksek duvarlarla çevrili hayvanlar hâlâ eyerli halde, sinirli sinirli dolaşıyorlardı, oysa birbirlerine çarpmadan adım atacakları kadar yer yoktu. Sonra, keşişlerin yaşadığı kısma gelince, kendi yaşında bir başkası olsa vakit kaybetmeden ortadaki avluya gideceği halde, Edwin soğukkanlılıkla arazinin coğrafyasını hatırlamış ve kestirmeden gitmeyip arka yollardan hatırladığı kadarını kullanmıştı. Gideceği yere vardığında bile, taş bir sütunun arkasına gizlenip etrafı kolaçan etmişti.</p>

    <p>Ana avluyu tanımak mümkün değildi neredeyse. Üç cüppeli şahıs bitkin halde yeri süpürüyordu; Edwin onları izlerken elinde kovayla bir dördüncüsü gelip döşeme taşlarının üzerine su attı, kuytulara gizlenmiş çok sayıda kargayı kaçırdı. Zemine yer yer saman ve kum atılmıştı, Edwin’in gözü üzeri çuval beziyle örtülmüş çok sayıda kütleye takıldı, ceset olduklarını tahmin etti. Eski taş kule, avlunun üzerinde bütün heybetiyle yükseliyordu –Wistan’ın burada direndiğini biliyordu Edwin– ama o da değişmişti; birçok yeri, özellikle kemerli girişi ve dar pencerelerin çevresi yanmış, kararmıştı. Kule bir bütün olarak büzüşüp küçülmüş gibi geldi Edwin’e. Sütunun arkasından boynunu uzatmış bakıyor, üstü örtülü kütlelerin etrafındaki gölcüklerin kan mı su mu olduğunu anlamaya çalışıyordu ki kemikli eller arkadan omuzlarını kavradı.</p>

    <p>Arkasına döndüğünde Peder Ninian dedikleri sessiz keşiş gözlerinin içine bakıyordu. Edwin haykırmamış, alçak sesle, cesetleri işaret ederek, “Wistan Efendi, Sakson ağabeyim. Orada mı yatıyor?” demişti.</p>

    <p>Sessiz keşiş anlamış gibi görünerek başını hararetle iki yana sallamıştı. Ama bildik hareketiyle parmağını dudaklarına götürürken Edwin’in yüzüne uyarırcasına bakmıştı. Sonra etrafını kaçamak bakışlarla kolaçan ederek Edwin’i çekiştire çekiştire avludan uzaklaştırmıştı.</p>

    <p>“Savaşçı,” demişti bir gün önce Wistan’a, “askerlerin gerçekten geleceğinden emin olabilir miyiz? Burada olduğumuzu kim söyleyecek onlara? Bu keşişler bizi basit çobanlar sanıyordur mutlaka.”</p>

    <p>“Kim bilir delikanlı. Belki rahat bırakırlar bizi. Ama burada olduğumuzu ihbar edebileceğini düşündüğüm biri var; hatta sevgili Brennus şu anda emir veriyor olabilir. İyice kontrol et genç yoldaşım. Britonlar balyalarını içeriden tahta kalaslarla ayırırlar. Bize sırf saman lazım.”</p>

    <p>Wistan’la ikisi eski kulenin arkasındaki samanlıktaydılar. Şimdilik odun kırmaktan vazgeçen savaşçı, barakanın arka tarafına yığılmış samanlarla dingildek yük arabasını tepeleme doldurmaya girişmişti. Bu işi yaparlarken Edwin düzenli aralıklarla balyaların üzerine tırmanıp bir sopayla deşiyordu. Yerden dikkatle onu izleyen savaşçı bazen belirli bir noktayı tekrar deşmesini, bazen de belirli bir yere bacağını gittiği yere kadar daldırmasını söylüyordu.</p>

    <p>“Bu Mübarek Pederler dalgınlığa çok yatkın,” demişti Wistan açıklama olarak. “Samanların arasında bir kürek ya da yaba unutmuş olabilirler. Bu ücra yerde alet sıkıntısı çekiyorlardır, bulursak onlara bir faydamız dokunmuş olur.”</p>

    <p>Savaşçı o sırada samanın ne işe yarayacağı konusunda henüz bir ipucu vermemiş olduğu halde Edwin onları bekleyen çarpışmayla ilgili olduğunu hemen anlamıştı; balyalar üst üste yığılırken askerlerle ilgili sorusunu da bu yüzden sormuştu.</p>

    <p>“Bizi kim ihbar edecek savaşçı? Keşişler bizden şüphelenmiyor. Kendi mübarek kavgalarına o kadar dalmışlar ki, bize bakmıyorlar bile.”</p>

    <p>“Olabilir delikanlı. Ama sen şurayı da kontrol et. Tam şurası.”</p>

    <p>“Savaşçı, bizi yaşlı karı koca mı ihbar edecek yoksa? Onlar fazlasıyla ahmak ve dürüst değil mi?”</p>

    <p>“Briton olmalarına rağmen ihanet edeceklerinden korkmuyorum. Yine de onları ahmak zannetmekle yanılıyorsun delikanlı. En azından Axl Efendi derin bir adam.”</p>

    <p>“Savaşçı, niçin onlarla yol alıyoruz? Sürekli yavaşlatıyorlar bizi.”</p>

    <p>“Dediğin gibi yavaşlatıyorlar, yakında ayrılacağız zaten. Yine de bu sabah yola çıkarken Axl Efendi’yle bir arada olmak istedim. Bundan sonra da olmak isteyebilirim. Dediğim gibi, derin biri. İkimizin konuşacakları olabilir daha. Ama şimdi şu işe yoğunlaşalım. Bu arabayı sağlam, düzgün bir şekilde yüklemeliyiz. Sırf saman olmalı. İçinde tahta ya da demir olmamalı. Bak sana ne kadar güveniyorum delikanlı.”</p>

    <p>Ama Edwin yarı yolda bırakmıştı onu. Nasıl olmuştu da o kadar uzun süre uyuyabilmişti? Yatması hataydı zaten. Köşede dimdik oturup Wistan’ın yaptığı gibi hafifçe uyuklamak, en ufak gürültüde ayağa fırlamaya hazır olmalıydı. Halbuki o çocuklar gibi yaşlı kadının verdiği bir bardak sütü içip odanın bir köşesinde derin uykuya dalmıştı.</p>

    <p>Rüyasında gerçek annesi mi çağırmıştı onu? Belki bu yüzden o kadar çok uyumuştu. Peki topal keşiş onu sarsarak uyandırdığında niçin savaşçının yanına koşacağına sanki hâlâ derin rüyalardaymış gibi o uzun, tuhaf tünelde diğerlerini izlemişti?</p>

    <p>Hiç kuşkusuz annesinin sesiydi, samanlıkta onunla konuşmuş olan sesin aynısı. “Benim için güçlen Edwin. Güçlen ve gel kurtar beni. Gel kurtar beni. Gel kurtar beni.” Bir önceki sabah duymadığı bir aciliyet vardı bu kez sesinde. O kadarla da kalmamıştı; Edwin açık duran gizli kapaktan aşağıya, karanlığa inen basamaklara gözünü diktiğinde, bir şeylerin onu kuvvetle çektiğini hissetmiş, başı dönmüş, neredeyse midesi bulanmıştı.</p>

    <p>Genç keşiş bir sopayla çakal eriği dallarını itiyor, Edwin’in öne geçmesini bekliyordu. Sonunda alçak sesle de olsa konuştu.</p>

    <p>“Kestirme bu. Birazdan fıçıcı kulübesinin damını göreceğiz.”</p>

    <p>Ormandan çıkıp arazinin çekilmekte olan sise doğru alçaldığı yere geldiklerinde, Edwin yakındaki eğreltilerin arasında hareket ve tıslamalar işitiyordu hâlâ. Yaz sonlarına doğru bir gün, kızla konuştuğu o güneşli akşamüzeri geldi aklına.</p>

    <p>Hem küçük hem de sazlarla iyice gizlenmiş olduğundan, göleti ilk anda görememişti o gün. Önünde parlak renkli böcekler bir bulut halinde havalanmıştı; başka zaman olsa dikkatini çekerdi, ama o gün suyun kenarından gelen sesle meşguldü kafası. Kapana kısılmış bir hayvan mıydı? İşte yine kuş ötüşlerinin, rüzgârın gerisinden geliyordu. Ses belirli bir düzenle tekrarlanıyordu: Çırpınışı çağrıştıran şiddetli bir hışırtı, sonra sessizlik. Çok geçmeden yine hışırtı. Edwin dikkatle yaklaştığında birinin zorlukla nefes alıp verdiğini duymuştu. Sonra kızı bulmuştu karşısında.</p>

    <p>Sert otların arasında sırtüstü yatıyordu, belden yukarısı yana bükülmüştü. Edwin’den birkaç yaş büyüktü –on beş on altı yaşlarındaydı– ve gözleri ona korkusuz, dimdik bakıyordu. Garip duruşunun sebebini Edwin’in anlaması biraz zaman aldı: Elleri bedeninin altında bağlıydı. Etrafındaki ezilmiş otlar, çırpınışları sırasında bacaklarıyla kendini ite ite ilerlediği alanı gösteriyordu. Belden bağlı, kumaştan iş önlüğünün bir tarafı boydan boya lekeliydi –ıslanmıştı belki–; alışılmadık esmerlikteki bacaklarının ikisinde de taze devedikeni sıyrıkları vardı.</p>

    <p>Kızın hayalet ya da cin olabileceği geçti aklından, ama kız konuştuğunda sesi hiç yankılanmadı.</p>

    <p>“Ne istiyorsun? Niye geldin?”</p>

    <p>Edwin kendini toparlayıp konuştu: “İstersen sana yardım edebilirim.”</p>

    <p>“Düğümler pek zor değil. Her zamankinden daha sıkı bağladılar sadece.”</p>

    <p>Edwin kızın yüzüyle boynunun tere batmış olduğunu ancak fark ediyordu. Kız konuşurken bir yandan sırtındaki elleri harıl harıl çabalıyordu.</p>

    <p>“Yaran var mı?” diye sordu Edwin.</p>

    <p>“Yaram yok. Ama demin dizime böcek kondu. Yapışıp ısırdı. Birazdan şişer. Sen daha çocuksun, yardım edemeyeceksin bana. Önemli değil, kendim hallederim.”</p>

    <p>Gözlerini Edwin’den ayırmayan kız yüzü gerilerek gövdesini büktü ve yerden biraz kaldırdı. Edwin büyülenmiş gibi onu seyrediyor, her an ellerinin gövdesinin altından çıkmasını bekliyordu. Ama kız pes ederek tekrar kendini yere bıraktı, otların arasından nefes nefese, öfkeyle Edwin’e baktı.</p>

    <p>“Yardım edebilirim,” dedi Edwin. “Düğümlerle aram iyidir.”</p>

    <p>“Çocuksun sen.”</p>

    <p>“Değilim. Yakında on iki olacağım.”</p>

    <p>“Birazdan dönerler. Beni çözdüğünü görürlerse döverler seni.”</p>

    <p>“Yetişkin mi onlar?”</p>

    <p>“Öyle sanıyorlar kendilerini, aslında oğlan çocukları. Ama senden büyükler, üstelik üç kişiler. Seni dövmek onlar için büyük zevk olur. Başını zorla şu çamurlu suya batırıp bayılıncaya kadar suyun altında tutarlar. Daha önce yaparlarken gördüm.”</p>

    <p>“Köyden oğlanlar mı?”</p>

    <p>“Köyden mi?” Kız Edwin’e küçümseyerek baktı. “<em>Senin</em> köyün mü? Biz her gün kaç köyden geçiyoruz. Senin köyünden bize ne? Yakında dönerler, o zaman halin duman.”</p>

    <p>“Ben korkmuyorum. İstersen seni kurtarabilirim.”</p>

    <p>“Ben her zaman kendi kendime kurtulurum.” Kız tekrar kıvrandı.</p>

    <p>“Niye bağladılar seni?”</p>

    <p>“Niye mi? Seyretmek için herhalde. Kurtulmaya çalışırken seyretmek için. Ama sonra gittiler, yiyecek çalmaya.” Kız sonra, “Ben köylülerin bütün gün çalıştığını sanıyordum,” dedi. “Annen dolaşmana nasıl izin veriyor?”</p>

    <p>“İznim var, çünkü bugün tek başıma üç köşeyi bitirdim bile.” Edwin ardından ekledi: “Benim gerçek annem köyde değil artık.”</p>

    <p>“Nereye gitti?”</p>

    <p>“Bilmiyorum. Aldılar onu. Şimdi teyzemle yaşıyorum.”</p>

    <p>“Ben senin gibi çocukken,” dedi kız, “köyde yaşıyordum. Şimdi yollardayım.”</p>

    <p>“Kimlerle birliktesin?”</p>

    <p>“Ha... onlarla. Buradan sık sık geçeriz. Hatırlıyorum da, geçen baharda yine beni burada bağlayıp bırakmışlardı.”</p>

    <p>“Çözeceğim seni,” dedi Edwin ansızın. “Dönseler de korkmam onlardan.”</p>

    <p>Buna rağmen nedense harekete geçemiyordu. Kızın gözlerini başka yöne çevirmesini, en azından bedeninin Edwin yaklaşacağı için kıpırdanmasını bekliyordu. Ama kız gözlerini ondan ayırmadan sırtının altındaki elleriyle çabalamaya devam ediyordu. Ancak uzun uzun nefes verince Edwin kızın epeyce bir süredir nefesini tuttuğunu anladı.</p>

    <p>“Genellikle kendim yapıyorum,” dedi kız. “Sen burada olmasan şimdiye kurtulmuştum.”</p>

    <p>“Kaçmayasın diye mi bağlıyorlar seni?”</p>

    <p>“Kaçmayayım diye mi? Nereye kaçacağım ki? Ben yollarda onlarla birlikteyim.”</p>

    <p>Sonra ekledi: “Sen niye benim yanıma geldin? Gidip annene yardım etsene.”</p>

    <p>“Anneme mi?” Edwin gerçekten şaşırmıştı. “Annem ona yardım etmemi niye istesin ki?”</p>

    <p>“Onu aldılar dememiş miydin?”</p>

    <p>“Evet, ama bu çok uzun zaman önceydi. Şimdi mutlu.”</p>

    <p>“Nasıl mutlu olabilir ki? Yollarda demedin mi? Biri gelip ona yardım etsin istemez mi sanıyorsun?”</p>

    <p>“Yollarda o. İstemez benim...”</p>

    <p>“Daha önce çocuk olduğun için istemezdi. Ama şimdi neredeyse adam olmuşsun.” Kız susup sırtını bükerek bir kere daha çabaladı. Sonra tekrar yere çöktü. “Bazen,” dedi, “döndüklerinde kurtulamamışsam çözmüyorlar beni. Tek kelime etmeden seyrediyorlar, ta ki ben kendi başıma ellerimi çözünceye kadar. O zamana kadar karşımda oturup seyrediyorlar sadece, bacaklarının arasında şeytan boynuzları büyüdükçe büyüyor. Konuşsalar o kadar ağırıma gitmezdi. Ama gözlerini dikip seyrediyorlar, hiçbir şey demiyorlar.” Sonra ekledi: “Seni gördüğümde senin de aynı şeyi yapacağını sandım. Oturup seyredeceksin, hiçbir şey söylemeyeceksin sandım.”</p>

    <p>“Çözeyim mi seni? Onlardan korkmuyorum, düğümlerle de aram iyidir.”</p>

    <p>“Sen daha çocuksun.” Kız ansızın ağlamaya başladı. Elem çok ani olmuştu, hem de yüzünde başka duygu belirtisi görülmediğinden, Edwin önce damlaların ter olduğunu sandı. Ama sonra gözyaşı olduğunu anladı; kızın yüzü yana dönük olduğundan gözyaşları tuhaf bir yol izliyor, burnunu aşıp öteki yanağından aşağı yuvarlanıyordu. Bütün bu süre boyunca gözlerini Edwin’den ayırmamıştı. Gözyaşları Edwin’in kafasını karıştırdı, olduğu yerde kalakaldı.</p>

    <p>“Hadi o zaman,” dedi kız ve ilk kez yana dönerek gözlerini sudaki sazlara çevirdi.</p>

    <p>Edwin fırsat kollayan hırsız misali aceleyle kızın yanına gitti ve otların arasına çömelip düğümü çekiştirmeye koyuldu. İp ince ve sertti, kızın bileklerini acımasızca kesiyordu; iç içe duran açık avuçları ise aksine küçük ve yumuşaktı. Düğüm başlangıçta gıdım oynamadı, ama Edwin kendini sakin olmaya zorlayıp ipin dolambaçlarını dikkatle inceledi. Sonra tekrar deneyince, dokunduğu an düğüm gevşedi. Bu kez işe daha bir güvenli girişti; ara sıra uysal hayvanlar gibi bekleyen yumuşak avuçlara bakıyordu.</p>

    <p>İpi çözüp çektikten sonra kız yüzü Edwin’e dönük oturdu; aralarındaki mesafe ansızın rahatsız edici derecede kısa göründü Edwin’e. Kızın çoğu insan gibi kurumuş dışkı kokmadığını fark etti; kokusu ıslak odun ateşinin kokusuna benziyordu.</p>

    <p>“Gelirlerse,” dedi kız usulca, “seni sazların arasında sürükler, sonra yarı boğulmuş halde bırakırlar. Gitsen iyi olur. Köyüne dön.” Kız elini, denermiş gibi, kontrol edip edemeyeceğini bilemezmiş gibi uzatıp Edwin’in göğsünü itti. “Git. Acele et.”</p>

    <p>“Onlardan korkmuyorum.”</p>

    <p>“Korkmuyorsun. Ama yine de bütün bu dediklerimi yaparlar sana. Bana yardım ettin, ama artık gitmen lazım. Git, çabuk.”</p>

    <p>Güneş batmadan hemen önce tekrar oraya gittiğinde kızın yattığı yerdeki otlar ezikti hâlâ, ama kız ardında başka iz bırakmamıştı. Yine de etrafta neredeyse tekinsiz bir sükûnet vardı; Edwin otların arasında bir süre oturmuş, rüzgârda salınan sazları seyretmişti.</p>

    <p>Kızdan hiç kimseye söz etmedi; derhal kızın iblis olduğuna hükmedecek olan teyzesine de, öteki oğlanlara da. Ama sonraki haftalarda sık sık kızın canlı bir sureti istemeden zihninde canlanmıştı; bazen geceleri, rüyasında, çoğu kez de güpegündüz, toprağı kazarken ya da bir damın onarılmasına yardım ederken; o zaman bacaklarının arasında şeytan boynuzu büyüyordu. Zamanla boynuz yok oluyor, geriye bir utanç duygusu kalıyor, sonra da kızın sözleri geliyordu aklına: “Sen niye benim yanıma geldin? Gidip annene yardım etsene.”</p>

    <p>Ama Edwin annesine nasıl gidebilirdi? Onun “daha çocuk” olduğunu kız kendi söylemişti. Öte yandan, yine kızın dediği gibi yakında adam olacaktı. Bu sözleri her hatırlayışında utanıyordu, buna rağmen bir çıkış yolu bulamamıştı.</p>

    <p>Ne var ki Wistan samanlığın kapısını açıp göz kamaştırıcı gün ışığını içeriye zorla soktuğunda ve özel görev için seçilen kişinin kendisi, yani Edwin olduğunu söylediği anda durum tamamen değişmişti. İşte şimdi ikisi, Edwin’le savaşçı yollara düşmüş memleketin bir ucundan bir ucuna gidiyorlardı, annesini bulmaları uzun sürmeyecekti. Bulduklarında da yanındaki adamlar korkudan tir tir titreyecekti.</p>

    <p>Peki ama onu sürükleyip götüren gerçekten annesinin sesi miydi? Düpedüz askerlerden korkusu değil miydi? Genç keşişi bir ırmağın kıyısı boyunca yamaç aşağı inen, neredeyse insan ayağı değmemiş patikada izlerken Edwin’in aklından bu tür sorular geçiyordu. Uyandırılıp pencereden baktığında eski kulenin etrafında koşuşturan askerleri görünce paniğe kapılmış olmasındı? Ama şimdi, hepsini dikkatle düşündüğünde, hiç korku hissetmediğinden emindi. Daha önce, gündüz vakti savaşçı onu aynı kuleye götürüp de konuştuklarında Edwin’in tek hissettiği, yaklaşan düşmanın karşısında Wistan’la yan yana durmak için duyduğu sabırsızlıktı.</p>

    <p>Wistan manastıra ilk geldikleri andan itibaren eski kuleyle ilgilenmişti. Edwin odunlukta kütükleri kırarlarken Wistan’ın sürekli başını kaldırıp kuleye baktığını hatırlıyordu. El arabasına yükledikleri yakacak odunları manastır arazisinde dolaşarak dağıtırlarken de, iki kere sırf kulenin önünden geçmek için yollarını değiştirmişlerdi. Dolayısıyla, keşişler toplantıya girip ortadan kaybolduklarında, avlu boşaldığında savaşçının baltasını istiflenmiş odunların üzerine bırakıp, “Gel bakalım genç yoldaşım, tepeden bizi gözleyen bu uzun boylu, eski dostu biraz daha yakından inceleyelim,” demesi sürpriz olmamıştı. “Bana öyle geliyor ki nereye gittiğimize bakıyor, hâlâ onu ziyaret etmedik diye güceniyor.”</p>

    <p>Alçak kemerin altından geçip kulenin içine, soğuk loşluğa girerlerken savaşçı, “Dikkat et,” demişti. “İçeriye girdim sanıyorsun, ama ayaklarına bak.”</p>

    <p>Edwin aşağıya baktığında, önünde yuvarlak duvarı takip eden, çember şeklinde bir hendek görmüştü. Bir adamın atlayarak geçemeyeceği kadar genişti, ortadaki sıkıştırılmış toprak zemine ulaşmak için tek yol, iki kalastan yapılmış basit bir köprüydü. Edwin kalasların üzerine basıp aşağıdaki karanlığa baktığında arkasından savaşçının sesini duydu:</p>

    <p>“Dikkat edersen burada su yok, genç yoldaşım. Aşağıya düşsen bile, senin boyundan daha derin değildir bana sorarsan. Sence tuhaf değil mi? <em>İçeride</em> niye hendek olsun? Böyle küçük bir kulede hendeğin ne anlamı var zaten? Ne işe yarar?” Wistan kendi de kalasların üzerinden geçti ve ortadaki zemini topuğuyla yokladı. “Belki,” diye devam etti, “eskiler bu kuleyi hayvan kesmek için yapmışlardı. Belki bir zamanlar bu zemin kesim yeriydi. Bir hayvanın istemedikleri parçalarını da itip kenardan hendeğe atıyorlardı. Ne diyorsun delikanlı?”</p>

    <p>“Olabilir savaşçı,” dedi Edwin. “Yine de hayvanları böyle dar kalasların üstünden geçirmek pek kolay olmasa gerekti.”</p>

    <p>“Belki eski zamanlarda burada daha iyi bir köprü vardı,” dedi Wistan. “Bir öküzü ya da boğayı taşıyabilecek sağlam bir köprü. Hayvan bir kere öteki tarafa geçtikten sonra, başına gelecekleri anladığında ya da tek vuruşla dizlerinin üzerine çökertilemediğinde, hendek sayesinde kolay kolay kaçamıyordu. Düşünsene, hayvan çırpınıyor, koşmak istiyor, ama hangi yana dönse hendekle karşılaşıyor. Tek bir küçük köprüyü o telaşla bulmak çok zordur. Buranın bir zamanlar hayvan kesim yeri olması akla yakın bir fikir. Söyle bakalım delikanlı, başını kaldırıp baktığında ne görüyorsun?”</p>

    <p>Edwin ta tepedeki yuvarlak gökyüzünü görünce, “Tepesi açık savaşçı,” dedi. “Baca gibi.”</p>

    <p>“İlginç bir şey söyledin. Tekrar söyle bakayım.”</p>

    <p>“Baca gibi savaşçı.”</p>

    <p>“Buna ne diyorsun?”</p>

    <p>“Eskiler burayı hayvan kesmek için kullanıyorduysa savaşçı, şu anda bizim durduğumuz yerde ateş de yakabilirlerdi. Hayvanı parçalayıp etini ateşte pişirdiklerinde duman da gökyüzüne gidiyordu.”</p>

    <p>“Aynen dediğin gibi olsa gerekti, delikanlı. Merak ediyorum, Hıristiyan keşişler bir zamanlar burada neler olduğunu hiç akıllarından geçirmişler midir acaba? Tahminimce bu beyefendiler bu kuleye sessiz ve tenha olduğu için geliyorlardır. Bak çevre duvarı ne kadar kalın. Hiç ses geçirmiyor neredeyse, oysa biz girerken kargalar çığlık çığlığaydı. Ayrıca ışığın yüksekten gelmesi onlara tanrılarının ihtişamını hatırlatıyordur. Ne diyorsun delikanlı?”</p>

    <p>“Evet, beyefendiler gerçekten buraya gelip dua ediyor olabilir savaşçı. Gerçi bu toprağa çömelemezler, çok pis.”</p>

    <p>“Belki buranın bir zamanlar kesip biçme ve yakma yeri olduğu akıllarından geçmeden, ayakta dua ediyorlardır. Yukarı baktığında başka ne görüyorsun delikanlı?”</p>

    <p>“Hiçbir şey beyim.”</p>

    <p>“Hiçbir şey mi?”</p>

    <p>“Sadece basamakları görüyorum savaşçı.”</p>

    <p>“Ya, basamaklar. Anlat bakalım şu basamakları.”</p>

    <p>“Duvarın yuvarlaklığına uygun, döne döne yukarı çıkıyorlar. Sonunda, en tepede, gökyüzüne ulaşıyorlar.”</p>

    <p>“Güzel bir gözlem. Şimdi dikkatli dinle.” Wistan Edwin’e yaklaşıp sesini alçalttı. “Bahse girerim ki eskiden burası, sırf bu eski kule değil, mekânın tamamı, insanların bugün manastır dediği yerin tamamı bizim Sakson atalarımızın savaş zamanı inşa ettiği bir kaleydi. Bu yüzden de istilacı Britonları ağırlamak üzere birçok kurnazca tuzakla dolu.” Savaşçı Edwin’den uzaklaşıp ağır adımlarla, gözleri hendeğe dikili çepeçevre dolaştı. Sonunda tekrar başını kaldırdı, “Burayı kale olarak hayal et delikanlı,” dedi. “Kuşatma günler sonra sona ermiş, düşman içeri akın ediyor. Her avluda, her duvarın üstünde çarpışılıyor. Şimdi şunu canlandır gözünde. Sakson soydaşlarımızdan ikisi, şurada, avluda mevzilenmiş, kalabalık bir Briton grubuna geçit vermiyorlar. Cesurca savaşıyorlar, ama düşman sayıca çok üstün, kahramanlarımız geri çekilmek zorunda. Farz edelim ki buraya, bu kuleye çekiliyorlar. Küçük köprüden atlayıp geçiyor ve dönüp tam burada düşmanla yüz yüze geliyorlar. Britonlar artık kendinden emin. Soydaşlarımızı köşeye sıkıştırmışlar. Kılıçlarıyla, baltalarıyla ilerleyip süratle köprüden geçerek kahramanlarımızın üstüne geliyorlar. Cesur soydaşlarımız ilk gelenleri püskürtüyor, ama çok geçmeden biraz daha geri çekilmeleri gerekiyor. Şuraya bak delikanlı. Şu döne döne duvar boyunca yükselen basamakları tırmanarak geri çekiliyorlar. Hendeği geçen Britonların sayısı artıyor, sonunda bizim durduğumuz şu yer doluyor. Bununla birlikte Britonların sayı üstünlüğü henüz avantaja dönüştürülemiyor. Çünkü cesur soydaşlarımız basamaklarda yan yana durarak savaşıyor, istilacılar onlarla ancak ikişer ikişer çarpışabiliyorlar. Kahramanlarımız maharetli, gitgide yükseğe tırmanarak geri çekildikleri halde istilacılar onları alt edemiyor. Britonlar can verdikçe yerlerini başkaları alıyor, sonra onlar da can veriyor. Ama soydaşlarımız yoruluyor mutlaka. Geri çekilerek tırmandıkça tırmanıyorlar; istilacılar onları basamak basamak takip ediyor. Ama o ne? Ne o Edwin? Soydaşlarımız sonunda yılıyor mu? Dönüp geri kalan basamakları koşarak tırmanıyor, ancak ara sıra arkalarına dönüp bir hamle yapıyorlar. Bu artık onların sonu olsa gerek. Britonlar muzaffer. Buradan, aşağıdan bakanlar, bir ziyafetin öncesindeki aç adamlar gibi sırıtıyorlar. Ama dikkatli bak delikanlı. Ne görüyorsun? Sakson soydaşlarımız yukarıdaki gökyüzü halesine yaklaştıkça ne görüyorsun?” Wistan Edwin’in omuzlarını kavrayıp döndürdü, açıklığı parmağıyla gösterip sordu: “Söyle delikanlı. Ne görüyorsun?”</p>

    <p>“Soydaşlarımız kapan kuruyorlar beyim. Yukarı doğru geri çekilmelerinin tek amacı, karıncaları bal teknesine çeker gibi Britonları bir araya toplamak.”</p>

    <p>“Pek güzel söyledin delikanlı! Peki nasıl bir kapan bu?”</p>

    <p>Edwin biraz düşündü, sonra cevap verdi: “Merdivenin en yüksek noktasının hemen altında, buradan bakınca girintiye benzeyen bir şey görüyorum savaşçı. Yoksa bir kapı mı?”</p>

    <p>“Güzel. Peki orada gizlenen ne sence?”</p>

    <p>“En yaman savaşçılarımızdan on on beşi olabilir mi? O zaman ilk iki soydaşımızla birlikte çarpışa çarpışa aşağıya kadar inip burada, aşağıdaki Britonların saflarını yarabilirler.”</p>

    <p>“Bir daha düşün delikanlı.”</p>

    <p>“Öyleyse azgın bir ayı, savaşçı. Ya da bir aslan.”</p>

    <p>“En son ne zaman aslan gördün delikanlı?”</p>

    <p>“Ateş, savaşçı. O girintinin arkasında ateş var.”</p>

    <p>“İyi dedin delikanlı. Bunca zaman önce ne olup bittiğini tam olarak bilemeyiz. Yine de bahse girerim yukarıda bekleyen şey ateşti. Buradan, aşağıdan zor görünen o küçük girintide bir meşale, belki iki üç meşale duvarın ardında yanıyordu. Devamını sen anlat delikanlı.”</p>

    <p>“Soydaşlarımız meşaleleri aşağıya fırlatıyor.”</p>

    <p>“Ne, düşmanın kafasına mı?”</p>

    <p>“Hayır savaşçı. Aşağıya, hendeğe.”</p>

    <p>“Hendeğe mi? Suyla mı dolu hendek?”</p>

    <p>“Hayır savaşçı. Hendek yakacak odunla dolu. Tıpkı bizim ter döküp kırdıklarımıza benzer odunlarla.”</p>

    <p>“Aynen öyle delikanlı. Ay tepede yükselmeden daha da kıracağız. Bol bol kuru saman da bulacağız. Baca demiştin delikanlı. Haklısın. Şu anda bir bacanın içinde duruyoruz. Atalarımız bu bacayı tam olarak bu amaçla yapmış. Yoksa burada niye bir kule olsun, kulenin tepesinden bakan kişi, dışarıdaki duvarın tepesinden bakandan daha fazla bir şey göremeyecekken? Ama bu sözde hendeğe bir meşale atıldığını hayal et delikanlı. Sonra bir meşale daha. Daha önce burayı çepeçevre dolaştığımızda, arka tarafta, toprağa yakın bir yerde taşta yarıklar olduğunu gördüm. Bu demektir ki, bu geceki gibi sert bir doğu rüzgârı estiğinde alevler körüklenip iyice yükselecektir. Britonlar bu cehennemden nasıl kurtulur? Etraflarında sağlam bir duvar, özgürlüğe açılan tek bir dar köprü, hendekse alevler içinde. Gel biz buradan ayrılalım delikanlı. Bu kadim kule bu kadar çok sırrını tahmin ettik diye terslenmesin.”</p>

    <p>Wistan kalaslara döndü, ama Edwin hâlâ kulenin tepesine bakıyordu.</p>

    <p>“Ama savaşçı,” dedi. “Bizim iki cesur soydaş. Düşmanlarıyla birlikte alev alev yanacaklar mı?”</p>

    <p>“Yansalar da şanlı şerefli bir ölüm olmaz mı? Ama iş oraya varmayabilir de. Belki kavurucu sıcaklık yükselince iki soydaşımız açıklığın kenarına koşarak tepeden aşağı atlar. Yaparlar mı delikanlı? Kanatları olmadığı halde?”</p>

    <p>“Kanatları yok,” dedi Edwin, “ama yoldaşları kulenin arkasına bir yük arabası getirmiş olabilir. Ağzına kadar samanla dolu bir araba.”</p>

    <p>“Olabilir delikanlı. Geçmiş günlerde burada neler olduğunu kim bilebilir? Şimdi artık hayal kurmayı bırakalım da biraz daha odun kıralım. Yaz gelene kadar kim bilir kaç soğuk gece bu saygıdeğer keşişleri bekler.”</p>

    <p>Çarpışma sırasında uzun uzadıya bilgi alışverişinde bulunmaya vakit yetmezdi. Süratli bir bakış, bir el işareti, gürültüyü bastıran tek bir haykırış; gerçek savaşçıların isteklerini birbirlerine bildirmek için bundan fazlasına ihtiyaçları yoktu. Wistan o öğleden sonra kulede düşüncelerini Edwin’e bu nedenle açıklamış, Edwin’se onu yarı yolda bırakmıştı resmen.</p>

    <p>Yoksa savaşçı çok mu fazla şey beklemişti? İhtiyar Steffa bile Edwin’in parlak bir gelecek vadettiğini söylemekle yetinmişti, <em>savaşçı olmanın yolunu yordamını öğrendikten sonra.</em> Wistan daha onu eğitmeyi tamamlamamıştı, bu durumda Edwin nasıl her şeyi kavrayarak karşılık verebilirdi? Şimdi de anlaşılan savaşçı yaralıydı, ama bu sırf Edwin’in kabahati olmasa gerekti.</p>

    <p>Genç keşiş dere kenarında durmuş ayakkabılarının bağcıklarını çözüyordu. “Buradan yürüyerek geçeceğiz,” dedi. “Köprü çok daha aşağıda, orada arazi tamamen açıklık. Bir sonraki tepeden bile görülebiliriz.” Sonra Edwin’in ayakkabılarını işaret etti: “Bunlar pek ustaca yapılmış. Kendin mi yaptın?”</p>

    <p>“Baldwin Efendi yaptı bana bunları. Köyün en maharetli ayakkabıcısıdır, ama her dolunayda nöbet geçirir.”</p>

    <p>“Çıkart bakalım. Islanırlarsa mahvolurlar. Üstüne basacağın taşları görüyor musun? Başını biraz daha eğ, suyun yüzeyinin altına bakmaya çalış. Bak, görüyor musun? İşte bizim yolumuz o. Onları gözden kaybetmezsen ıslanmazsın.”</p>

    <p>Genç keşişin ses tonu biraz tersti yine. Yola çıktıklarından beri, Edwin’in olup bitenlerde oynadığı rolü kafasında kurgulamaya vakit bulmuştu da ondan mıydı? Yola ilk düştüklerinde genç keşiş hem ona daha sıcak davranmış, hem de çenesi hiç durmamıştı.</p>

    <p>Peder Jonus’un hücresinin dışındaki soğuk koridorda buluşmuşlardı; Edwin orada beklerken içeride birçok kişi alçak ama hararetli seslerle tartışmaktaydı. Birazdan kendisine neler söylenecek diye artan bir korkuyla bekleyen Edwin içeriye çağrılacağı yerde genç keşişin yüzünde neşeli bir gülümsemeyle dışarı çıktığını görünce rahatlamıştı.</p>

    <p>“Senin kılavuzun olarak ben seçildim,” demişti muzaffer bir tavırla, Edwin’in dilinde. “Peder Jonus derhal gitmemizi, görünmeden sıvışmamızı söyledi. Korkma genç soydaşım, çok geçmeden ağabeyinin yanında olacaksın.”</p>

    <p>Genç keşişin yürüyüşü bir tuhaftı; her iki kolu cüppesinin içinde kaybolmuş, çok üşürmüş gibi kollarıyla kendini sıkı sıkı sarmıştı; o kadar ki, dağ yolundan aşağı onu izleyen Edwin ilk başta onun kolsuz doğmuş olabileceğini düşünmüştü. Ama manastır geride kalıp gözden kaybolduğu anda genç keşiş Edwin’in yanı sıra yürümeye başlamış, cüppesinin altından çıkardığı ince uzun kolunu koruyucu bir tavırla Edwin’in omzuna dolamıştı.</p>

    <p>“Böyle dönüp geri gelmekle aptallık ettin, üstelik kaçmayı başarmışken. Peder Jonus duyunca çok kızdı. Ama neyse, kurtuldun gene, şansın varsa döndüğünden de kimsenin haberi olmaz. Ne iş ama! Ağabeyin hep böyle kavgacı mıdır? Yoksa askerlerden biri yanından geçerken çok ağır bir hakaret mi etti? Yeğenim, ağabeyinin başucuna vardığında sorarsın belki nasıl başlamış diye; çünkü bizler hiçbir şey anlayamadık. Eğer ağabeyin askerlere hakaret ettiyse gerçekten ağır bir hakaret olmalı, çünkü bütün askerler başkeşişi niçin görmeye geldiklerini unutup deliye döndüler, küstahlığının bedelini ödetmeye çalıştılar. Benim odam avludan uzak olduğu halde bağırış çağırışla uykumdan uyandım. Bir telaş hemen koştum gittim, ama ben de öteki keşişler gibi çaresiz durup dehşet içinde olan bitenleri seyrettim. Etrafımdakiler anlattı: Ağabeyin askerlerin gazabından kurtulmak için eski kuleye kaçmış, askerler onu paramparça etmek niyetiyle peşinden gitmişler, ama o elinden geldiğince çarpışmaya başlamış. Şaşılacak kadar da iyi savaşıyormuş, üstelik onlar otuz, belki daha fazla kişi, kendisiyse tek bir Sakson çoban olduğu halde. Olduğumuz yerden seyrediyor, ağabeyinin kanlar içindeki cesedini görmeyi bekliyorduk her an; oysa aksine, peş peşe askerler koşarak geliyordu kuleden, panik içinde ya da sendeleyerek, yaralı yoldaşlarını taşıyarak. Gözlerimize inanamıyorduk! Kavga bir an önce bitsin diye dua ediyorduk, çünkü ilk baştaki hakaret ne olursa olsun, bu kadar şiddete gerek yoktu herhalde. Ama bir türlü bitmiyordu; sonra yeğenim, korkunç kaza meydana geldi. Kim bilir, belki de bizzat Tanrı, kendi kutsal mekânında böyle çirkin bir kavgayı tasvip etmeyip parmağını uzatarak ateşi üzerlerine yağdırdı. Daha büyük ihtimalle elinde meşale oradan oraya koşuşturan askerlerden biri tökezledi ve ölümcül hatayı yaptı. O ne dehşetti! Kule bir anda alev aldı! Eski, rutubetli bir kulede bu kadar çok çalı çırpı olacağını kim tahmin ederdi? Ama alev alev yanıyordu işte, ağabeyinle birlikte Lord Brennus’un adamları da içeriye kısılmıştı. Derhal aralarındaki kavgayı unutup tabana kuvvet dışarı koşsalar iyi ederlerdi, ama herhalde alevleri söndürmeye çalıştılar ve çepeçevre alevlerle çevrili olduklarını çok geç fark ettiler. Gerçekten feci bir kaza, kurtulan birkaç kişi de toprağın üstünde kıvrana kıvrana can verdi. Ama şu mucizeye bak ki yeğenim, ağabeyin kaçmış meğer! Peder Ninian arazinin karanlık bir yerinde dolaşırken, sersemlemiş, yaralı halde ama yine de canlı bulmuş onu; bizler yanan kuleyi seyrederek içeriye kısılmış insanlar için dua ederken. Ağabeyin yaşıyor, ama yaralarıyla bizzat ilgilenen Peder Jonus bu gerçeği bilen birkaç kişiye, bizlere sır olarak saklamamızı, başkeşişten bile gizlememizi salık verdi. Çünkü haber yayılırsa, Lord Brennus adamlarının çoğunu ağabeyinin öldürmediğine, kazaya kurban gittiklerine aldırmadan intikam almak için daha çok asker gönderir diye korkuyor. Hiç kimseye tek laf etmesen iyi olur, en azından ikiniz de bu memleketten iyice uzaklaşıncaya kadar. Peder Jonus kendini tehlikeye atarak manastıra dönmene kızdı, yine de ağabeyinle seni birbirinize daha çabuk kavuşturabileceği için memnun. ‘İkisi birlikte bu memleketten gitmeli,’ dedi. Peder Jonus çok iyi bir insandır, hâlâ en bilgemizdir, kuşların bütün yaptıklarından sonra bile. Doğrusunu istersen ağabeyin hayatını ona ve Peder Ninian’a borçlu.”</p>

    <p>Ama bütün bunlar daha önceydi. Şimdi genç keşiş mesafeliydi, kollarını yine cüppesinin içinde sımsıkı kavuşturmuştu. Edwin onun peşinden derenin karşısına geçerken, süratle akan suyun altındaki taşları görmeye çalışırken, savaşçıya her şeyi açıkça itiraf etmesi gerektiğini düşündü; annesini, onu çağırdığını anlatmalıydı. Her şeyi baştan dürüstçe, açıkça anlatırsa Wistan onu anlayabilir, bir şans daha tanıyabilirdi belki.</p>

    <p>Edwin iki elinde birer ayakkabısıyla bir sonraki taşa sıçrayıverdi; bu ihtimal birazcık neşelendirmişti onu.</p>
  </div>
</body>
</html>
