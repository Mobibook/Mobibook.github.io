<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Gawain’in İkinci Tahayyülü</h2>

    <p>Bu lanet olası rüzgâr. Fırtına mı şu önümüzdeki? Rüzgâr da, yağmur da Horace’ın umurunda olmaz; sadece şu anda üstünde eski efendisinin değil, bir yabancının oturmakta olduğuna aldırır. “Yorgun bir kadın işte,” diyorum ona, “eyere benden çok ihtiyacı var. Diklenmeden taşı lütfen.” Ama aslında ne işi var kadının burada? Axl Efendi onun ne kadar dermansız olduğunu görmüyor mu? Aklını mı kaçırdı da onu bu merhametsiz tepelere çıkardı? Ama o da kocası kadar kararlı; ne desem vazgeçmiyorlar. Bana da buralarda bir elim Horace’ın dizgininde, şu paslı paltoyu taşıyarak tökezleye tökezleye yürümek düşüyor. “Hanımlara daima kibarca hizmet etmedik mi?” diyorum Horace’a mırıltıyla. “Şu iyi yürekli karı kocayı keçilerini çekiştire çekiştire yürütüp biz at üstünde mi devam etseydik?”</p>

    <p>Önce aşağıda, uzakta küçük şekiller olarak gördüm onları, ötekiler sandım. “Şu aşağıya baksana Horace,” dedim. “Birbirlerini buldular bile. Geldiler bile, üstelik adam Brennus’tan hiç yara almamış gibi.” Horace düşünceli bir edayla bana baktı, “Öyleyse Gawain, şu çıplak yamacı birlikte son tırmanışımız mı olacak?” diye sorar gibi, ona bir cevap vermeyip şefkatle boynunu okşadım, ama kendi kendime, “Savaşçı genç ve korkunç bir adam. Ama belli mi olur, onu alt edebilirim de. Brennus’un adamını devirirken bir şey gördüm. Yerimde başkası olsa görmezdi, ama ben gördüm. Sol yanında kurnaz bir hasmın kullanabileceği küçük bir gedik,” diye düşündüm.</p>

    <p>Peki Arthur olsa şimdi ne yapmamı isterdi? Gölgesi hâlâ bu topraklara düşüp beni sarmalıyor. Avını bekleyen yırtıcı bir hayvan gibi büzüşmemi mi isterdi? İyi de bu çıplak yamaçlarda nereye saklanılır? Sırf rüzgâr bir adamı gizleyebilir mi? Yoksa bir uçuruma tüneyip üzerlerine iri bir kaya mı yuvarlayayım? Bir Arthur şövalyesine yakışacak şey mi? Ben açıkça kendimi gösterip onu selamlamayı, diplomasiyi bir kez daha denemeyi tercih ederim. “Geri dönün beyim. Sırf kendinizi ve masum arkadaşınızı değil, bu ülkenin bütün günahsız ahalisini de tehlikeye atıyorsunuz. Querig’i, onu ve âdetlerini tanıyanlara bırakın. Bakınız şu anda da onu öldürmeye gidiyorum.” Ama bu tür yakarılara daha önce kulak asılmamıştı. Şimdi bu kadar yaklaşmışken, üstelik ısırılmış oğlan onu Querig’in kapısına kadar götürebilecekken niye dinlesin sözümü? O oğlanı kurtarmakla aptallık mı ettim? Ama başkeşiş öyle dehşete düşürüyor ki beni; hem Tanrı’nın da bu yaptığım için bana teşekkür edeceğini biliyorum.</p>

    <p>“Ellerinde harita varmış gibi kendilerinden emin, geliyorlar,” dedim Horace’a. “Nerede beklesek onları? Nerede çıksak karşılarına?”</p>

    <p>Koruluk. O zaman hatırladım. Rüzgâr etraftaki her şeyi süpürüp atarken ağaçların orada öyle gür yetişmesi tuhaf. Koruluk, bir şövalyeyle atını saklayabilir. Haydut gibi ansızın üstlerine atlayacak değilim, ama karşılaşmadan bir saat önce de niye göstereyim kendimi?</p>

    <p>Bunun üzerine Horace’ı hafifçe mahmuzladım, gerçi artık pek hissetmiyor ya, sonra arazinin inişsiz çıkışsız yüksek kenarını geçtik, yol boyu rüzgârdan hırpalandık. O ağaçlara vardığımızda ikimiz de şükrettik; gerçi o kadar tuhaf yetişiyorlar ki, insan acaba bizzat Merlin mi buraya büyü yaptı diye merak ediyor. Merlin Efendi ne adamdı! Bir keresinde doğrudan Ölüm’e büyü yaptığını sanmıştım, buna rağmen Merlin bile yoluna gitti. Acaba hanesi cennette mi cehennemde mi? Axl Efendi Merlin’i şeytanın hizmetkârı olarak görüyor, ama gücünü Tanrı’yı gülümsetecek işlerde de kullanırdı sık sık. Ayrıca cesur olmadığı da söylenemez. Kaç kere yanı başımızda ok yağmurlarına, çılgınca savrulan baltalara maruz kalmıştır. Burası Merlin’in ormanı olabilir pekâlâ; tek bir amaçla yapılmış olabilir: Zamanı geldiğinde, o günkü yüce görevimizi aksatacak olanı beklemek üzere buraya sığınmam için. Beşimizden ikisi dişi ejderhaya yem oldu, ama Merlin Efendi bizimle yan yana durdu, Querig’in kuyruğunun süpürebileceği mesafede soğukkanlılığını korudu; işini başka nasıl yapabilirdi?</p>

    <p>Horace’la ormana vardığımızda her yer sessiz ve huzurluydu. Hatta ağaçlarda öten bir iki kuş bile vardı; ağaç dalları çılgınca hareket etse de, aşağıda bir ihtiyarın düşüncelerinin nihayet fırtınada alabora olmadan bir kulaktan ötekine ulaşabileceği sakin bir bahar günü hüküm sürmekteydi. Horace’la bu ormana son geldiğimizden beri epey yıl geçmiş olmalı. Yaban otları devleşmiş, ısırganların eni küçük bir çocuğun avucu kadar, boyu bir adamı iki kere sarar. Horace’ı otlayabildiği kadar otlasın diye uygun bir yerde bırakıp yaprakların korunağı altında biraz gezindim. Şu güzel meşeye sırtımı yaslayıp şurada niçin biraz dinlenmeyeyim? Bir süre sonra buraya geldiklerinde, ki geleceklerdir mutlaka, o zaman ikimiz birer savaşçı olarak yüzleşiriz.</p>

    <p>Dev ısırganların arasında kendime yol açtım –şu gıcırtılı demirleri bunun için mi kuşandım? Bacaklarımı şu tüysü dikenlerden korumak için mi –ve sonunda açıklığa, gölete vardım, tepesindeki kurşuni gökyüzü aralıklardan görülüyordu. Göletin kenarında üç ulu ağaç, ama her birinin beli kırılmış, ileriye, suya devrilmişler. Bunlar son geldiğimizde gururla ayakta duruyorlardı şüphesiz. Yıldırım mı çarptı acaba? Yoksa yaşlanıp bitkin düştüklerinde yetiştikleri yerin bunca yakınında, buna rağmen ulaşılmaz olan göletten mi medet umdular? Şimdi gönüllerince içiyorlar suyunu, dağ kuşları kırılmış omurgalarına yuva yapıyor. Sakson’la böyle bir yerde mi karşılaşacağım? Beni mağlup ederse suya kadar emekleyecek kadar canım kalabilir. Buz beni kabul etse bile devrilmem içine, çünkü bu zırhın altında şişmek hoş olmaz; Horace’ın efendisini arayacağı, parmak ucunda gelip birbirine dolaşmış köklerin arasından geçerek kalıntılarımı dışarı çekeceği ne malum? Gel gör ki savaşta yoldaşlarımın yaralı yatarken suya özlem duyduğunu gördüm; kimilerinin iki misli acı çekmeye razı olup bir ırmağın ya da gölün kıyısına sürünerek gidişini izledim. Sadece ölmekte olanların bildiği büyük bir sır mı var? Eski yoldaşım Buel Efendi o gün o dağın kırmızı killi toprağında yatarken suya özlem duyuyordu. Mataramda su kaldı biraz, dedim ama istemedi, illaki göl ya da ırmak olacakmış. Ama öyle bir şey yok yakında, dedim. “Lanet olsun sana Gawain,” diye haykırdı. “Son arzum bu, yerine getirmeyecek misin, kaç amansız savaşta yan yana çarpışmışız.” “Ama dişi ejderha seni ikiye böldü neredeyse,” dedim. “Seni suya taşımak için yarını bir kolumun altına, öbür yarını öteki kolumun altına sıkıştırıp bu yaz güneşinde yürümem gerekir.” Bunun üzerine o, “Gawain,” dedi, “yüreğim ancak beni suyun kenarına yatırdığında, gözlerim kapanırken dalgaların tatlı şıpırtısını işittiğimde ölüme razı olacak.” Bunu talep etti, vazifemizin başarıyla tamamlanıp tamamlanmadığını, canını uygun bir pahaya verip vermediğini umursamadı. Ancak onu doğrultmak üzere eğildiğimde sordu: “Başka kim hayatta kaldı?” Millus Efendi’nin düştüğünü, ama üçümüzün ayakta olduğunu söyledim. Merlin Efendi keza. Vazifemizin başarıyla tamamlanıp tamamlanmadığını hâlâ sormuyor, göllerden, ırmaklardan, hatla denizden bahsediyordu; onun, aşağıda, vadide savaş kıyasıya devam ederken Arthur tarafından tıpkı benim gibi bu yüce iş için seçilmiş eski yoldaşım, cesur yoldaşım olduğunu kendi kendime hatırlatmam gerekti. Görevini unutmuş muydu yoksa? Onu ayağa kaldırdım, gökyüzüne haykırdı, ancak o zaman birkaç küçük adım atmasının bile ne kadar zor olacağını anladı; yaz sıcağında kırmızı bir tepenin doruğundaydık; at üzerinde bile ırmağa varmamız bir saat sürerdi. Onu yere bırakırken artık sadece denizden bahsediyordu. Gözleri körelmişti, mataramdan yüzüne biraz su serptiğimde, sanırım hayalinde bir sahilde durduğunu canlandırıp teşekkür etti bana. “İşimi bitiren kılıç mıydı, balta mı?” diye sordu, “Sen ne diyorsun, yoldaşım?” dedim. “Seni vuran dişi ejderhanın kuyruğuydu, ama görevimiz tamamlandı, şanınla şerefinle gidiyorsun.” “Dişi ejderha,” dedi. “Dişi ejderha ne oldu?” “Biri hariç bütün mızraklar böğrüne saplı kaldı,” dedim, “şu anda uyuyor.” Ama o vazifemizi yine unutup denizden, küçük bir çocukken babasının tatlı bir akşam vakti onu bindirip kıyıdan uzaklaştırdığı tekneden bahsetti.</p>

    <p>Benim zamanım geldiğinde ben de denize özlem duyacak mıyım? Sanırım ben toprakla yetineceğim. Belirli bir yer de seçmeyeceğim; Horace’la birlikte yıllardır memnun mesut gezdiğimiz bu memlekette bir yer olması yeterli. Daha önce rastladığımız o kara dullar beni duysalar kıkır kıkır gülerler, toprak parselimi kiminle paylaşacağımı hatırlatmayı ihmal etmezler. “Ahmak şövalye! Ebedi istirahatgâhını herkesten çok senin iyi seçmen gerekir, yoksa bir de bakarsın, kesip biçtiklerinle komşu olmuşsun!” Horace’ın sağrısına çamur atarlarken de öyle alay etmiyorlar mıydı? Nasıl cüret ederler! Onlar orada mıydı? Acaba şu anda eyerimdeki kadın düşüncelerimi duyabilse aynı şeyi mi söylerdi? Ben onu keşişlerin karanlık emellerinden kurtarırken hanımefendi o havasız tünelde kesilmiş bebelerden söz ediyordu. Nasıl cüret eder? Şimdi de benim eyerimde, sevgili savaş atımın üstünde oturuyor; Horace’la birlikte daha kaç yolculuğumuz kaldığını kim bilebilir?</p>

    <p>Bunun sonuncu yolculuğumuz olabileceğini düşündük bir süre, ama ben bu namuslu karı kocayı ötekiler sanıyordum; bir süre daha huzur içinde yol alacağız. Ne var ki Horace’ı dizgininden tutup yürütürken bile dönüp arkama bakmak zorundayım; çünkü biz epey ileride olsak da, gelecekleri kesin, Axl Efendi yanı başımda yürüyor, keçisi sürekli aynı tempoda yürümesini engelliyor. Niye böyle sık sık dönüp arkama baktığımı tahmin ediyor mu? “Sir Gawain, biz bir zamanlar yoldaş değil miydik?” Bu sabah tünelden çıkarken sordu bu soruyu, ben de ırmak aşağı gidecek bir tekne bulmasını söyledim. Ama şimdi burada, hâlâ dağlarda, sevgili karısı yanında. Göz göze gelemem Axl Efendi’yle. Yıllar ikimizin de üstünü örtmüş, tıpkı bir zamanlar savaştığımız, kesip biçtiğimiz tarlaları çimenlerle otların örttüğü gibi. Neyin peşindesiniz beyim? Nedir bu yanınızdaki keçi?</p>

    <p>“Geri dönün dostlar,” dedim ormanda karşıma çıktıklarında. “Sizin gibi yaşlı yolculara göre değil bu yollar. Bakın sevgili hanımınız elini nasıl kaburgasına bastırıyor. Burasıyla devin yığma taşları arasında daha iki kilometre var neredeyse, tek korunak da küçük kayalar, ancak başınızı eğip kıvrılabilirsiniz gölgelerine. Dermanınız varken geri dönün, ben keçiyi yığma taşların oraya iyice bağlayıp bırakırım.” Ama ikisi de şüpheyle baktı bana, Axl Efendi keçinin ipini elinden bırakmadı. Yukarıda dallar hışırdıyor, karısı bir meşenin köklerinin üstüne oturmuş gölete bakıyor, kırılmış ağaçlar suya eğiliyordu, usulca konuştum: “Zavallı karınızın yürüyeceği bir yol değil bu beyim. Niye benim tavsiyeme uyup ırmak aşağı uzaklaşmadınız bu tepelerden?” “Bu keçiyi söz verdiğimiz yere götürmek zorundayız,” dedi Axl Efendi. “Bir çocuğa verilmiş bir söz.” Bunu söylerken bana tuhaf tuhaf baktı mı, yoksa ben rüyamda mı gördüm? “Horace’la ben keçiyi alırız,” dedim. “Vazifenizi teslim edecek kadar güvenmiyor musunuz bize? Querig bu keçiyi olduğu gibi yutsa bile fazla bir rahatsızlık duyacağını hiç sanmam, ama biraz yavaşlar belki, bu da bana avantaj sağlar. İyisi mi siz hayvanı bana verin, ikinizden biri yarı yolda düşmeden dönüp dağdan aşağı inin.”</p>

    <p>Bunun üzerine benden uzaklaşıp ağaçların arasına girdiler; alçak seslerinin şeklini işitiyor ama kelimeleri seçemiyordum. Sonra Axl Efendi yanıma geldi, dedi ki: “Karım birkaç dakika daha dinlensin, sonra devin yığma taşlarına doğru yola devam edeceğiz beyim.” Daha fazla tartışmanın yararı olmayacağını anladım, ben de yola devam etmeye hevesliyim; Wistan Efendi’yle ısırılmış oğlanın ne kadar geride oldukları bilinmez.</p>
  </div>
</body>
</html>
