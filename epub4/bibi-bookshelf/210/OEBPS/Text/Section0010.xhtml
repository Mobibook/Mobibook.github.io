<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Dördüncü Bölüm</h2>

    <p>Köyünü hiç bu kadar yüksekten ve bu kadar uzaktan görmediğinden, çok şaşırdı. Eline alıverebileceği bir şey gibi görünüyordu; ikindi pusunda manzaraya elini uzatıp parmaklarını büktü, kavramayı denermiş gibi. Tırmanışını kaygıyla izleyen yaşlı kadın hâlâ ağacın dibinden daha fazla tırmanmasın diye kendisine sesleniyordu. Ama Edwin ona kulak asmadı, çünkü ağaçları herkesten iyi tanırdı. Savaşçı ona nöbet tutmasını söylediğinde bu karaağacı özenle seçmişti; cılız gibi görünse de kendine has, inceden bir güce sahip olacağını ve onu iyi karşılayacağını biliyordu. Ayrıca köprüyü ve köprüye giden dağ yolunu en iyi gören noktadaydı, atlıyla konuşmakta olan üç askeri net olarak görebiliyordu. Atlı aşağıya inmiş, huzursuz atını dizgininden tutarak askerlerle hararetli bir tartışmaya girişmişti.</p>

    <p>Ağaçları tanırdı; bu karaağaç tıpkı Steffa gibiydi. “Ormana götürülüp orada çürümeye bırakılmalı.” Büyük oğlanlar Steffa’yla ilgili olarak hep böyle derdi. “Artık çalışamayan sakat ihtiyarların kaderi bu değil mi?” Ama Edwin Steffa’nın gerçek yüzünü görebilmişti: gizliden gizliye hâlâ güçlü, pirlerden bile üstün kavrayışlı, kadim bir savaşçı. Köyde bir zamanlar savaş meydanlarında bulunmuş tek kişi Steffa’ydı –bacaklarını savaş meydanında kaybetmişti–; bu sayede, Edwin’in gerçek yüzünü gören tek kişi de Steffa olmuştu. Edwin’i yere devirip dövmekten zevk alan, ondan daha kuvvetli oğlanlar vardı. Ama savaşçı ruhuna sahip olan onlar değil, Edwin’di.</p>

    <p>“Seni izledim oğlum,” demişti ihtiyar Steffa bir keresinde. “Yumruklar yağarken gözlerin her bir yumruğu ezberlermiş gibi hep sakin. Ben o bakışları binek savaş galeyanında soğukkanlılıkla hareket eden en büyük savaşçılarda gördüm. Çok geçmeden korkulacak biri olacaksın.”</p>

    <p>İşte başlıyordu. Gerçekleşiyordu, aynı Steffa’nın öngördüğü gibi.</p>

    <p>Kuvvetli bir esinti ağacı sallayınca Edwin başka bir dala tutunup sabahki olayları hatırlamaya çalıştı tekrar. Teyzesinin yüzü tanınmayacak şekilde çarpılmıştı. Çığlık çığlığa Edwin’e lanet okuyordu, ama Pir Ivor laneti tamamlamasına izin vermemiş, teyzesini samanlığın kapısından itip uzaklaştırmış, bu arada Edwin’in onu görmesini de engellemişti. Teyzesi o güne kadar Edwin’e hep iyi davranmıştı, ama şimdi ona lanet okumak istiyorsa okusundu, Edwin aldırmıyordu. Çok uzun sayılmayacak bir süre önce teyzesi, ona “anne” desin diye uğraşmış, ama Edwin bir kez olsun anne dememişti. Çünkü gerçek annesinin yollarda olduğunu biliyordu. Gerçek annesi olsa ona böyle bağırmaz, Pir Ivor onu çeke çeke sürüklemek zorunda kalmazdı. Edwin o sabah samanlıkta gerçek annesinin sesini duymuştu.</p>

    <p>Pir Ivor Edwin’i içeriye, karanlığa itmiş, kapı kapanmış ve hem teyzesinin çarpılmış yüzü hem de öteki bütün yüzler görünmez olmuştu. Başlangıçta yük arabası samanlığın ortasında heyula gibi kara bir kütle olarak görünmüştü gözüne. Edwin sonra yavaş yavaş şeklini seçmiş, yanına gidip dokunduğunda ahşabın ıslak ve çürümüş olduğunu hissetmişti. Dışarıdakiler yine bağırmaya başlamış, ardından çarpma sesleri gelmişti. Önce gelişigüzel, sonra aynı anda birçok çarpmayla birlikte bir parçalanma sesi; bunun ardından samanlığın içindeki karanlık biraz aydınlanır gibi olmuştu.</p>

    <p>Edwin bu seslerin derme çatma duvarlara çarpan taşların sesi olduğunu biliyordu, ama onlara kulak vermeyip karşısındaki yük arabasına yoğunlaştı. Ne kadar zamandır kullanılmıyordu acaba? Niye böyle yamuk duruyordu? Artık işe yaramaz halde ise, niye samanlıkta tutuyorlardı?</p>

    <p>İşte o sırada işitti sesini; dışarıdaki patırtı ve taş sesleri yüzünden başlangıçta ayırt etmekte zorlandı, ama ses giderek belirginleşti. “Önemli değil Edwin,” diyordu annesi. “Hiç önemli değil. Rahatlıkla dayanırsın sen buna.”</p>

    <p>“Ama pirler onları ne kadar zaman dizginleyebilir?” demişti Edwin önündeki karanlığa, fısıldar gibi; eli yük arabasının kenarında gezinmişti.</p>

    <p>“Önemli değil Edwin. Hiç önemli değil.”</p>

    <p>“Taşlar bu incecik duvarları parçalayabilir.”</p>

    <p>“Merak etme Edwin. Bilmiyor musun? O taşlar senin kontrolünde. Baksana, şu önünde duran ne?”</p>

    <p>“Eski, kırık bir yük arabası.”</p>

    <p>“İşte gördün mü? Yük arabasının etrafında dolaş Edwin. Dolaş etrafında, çünkü sen büyük çarka bağlı katırsın. Dön dur Edwin. Büyük çark ancak sen döndürürsen dönebilir; ancak sen onu döndürürsen taşlar yağmaya devam edebilir. Dön yük arabasının etrafında Edwin. Dön dur etrafında.”</p>

    <p>“Çarkı niçin döndürmek zorundayım anne?” Daha bu sözler ağzından çıkarken ayakları yük arabasının etrafında dönmeye başlamıştı.</p>

    <p>“Çünkü sen katırsın Edwin. Dön dur. O duyduğun çatırtılar var ya. Sen çarkı döndürmezsen kesilir. Döndür Edwin, durmadan dön. Yük arabasının etrafında dön dur.”</p>

    <p>Böylece Edwin annesinin emirlerine uymuş, ivmesini yitirmemek için ellerini yük arabasının üst kenarlarına koyup destek almıştı. Bu şekilde kaç kere dönmüştü etrafında? Yüz mü? İki yüz mü? Her defasında bir köşede esrarengiz bir toprak yığını görmüştü; bir başka köşede ise, ince bir güneş ışınının samanlığın zeminine vurduğu yerde, tüyleri olduğu gibi duran, yan yatmış ölü bir karga. Yarı karanlıkta bu iki görüntü –toprak yığını ve ölü karga– tekrar tekrar karşısına çıkmıştı. Bir ara yüksek sesle, “Teyzem gerçekten lanet okudu mu bana?” diye sormuş, ama cevap alamamıştı; annem gitti mi acaba, diye düşünmüştü. Ama sonra annesinin sesini tekrar duymuştu: “Görevini yap Edwin. Sen katırsın. Durma daha. Her şey senin kontrolünde. Sen durursan bu sesler de durur. Madem öyle onlardan korkmana ne gerek var?”</p>

    <p>Bazen tek bir çarpma sesi duymadan yük arabasının etrafında üç, hatta dört kere döndüğü oluyordu. Ama sonra, sanki bunu telafi etmek istercesine, bir anda çok sayıda çatırtıyla birlikte dışarıdaki bağırışlar da yükseliyordu.</p>

    <p>“Neredesin anne?” diye sormuştu bir ara. “Hâlâ yollarda mısın?”</p>

    <p>Bir cevap gelmemişti, ama Edwin yük arabasının etrafında birçok kez döndükten sonra annesi, “Sana kızlı erkekli, bol bol kardeş vermek istiyordum Edwin,” demişti. “Ama tek başınasın. Bu yüzden benim için güçlen. On iki yaşındasın, neredeyse yetişkin sayılırsın. Kendi başına dört beş kuvvetli erkek evlada bedel olman gerekiyor. Güçlen ve gelip beni kurtar.”</p>

    <p>Yine bir esinti karaağacı sallarken, Edwin acaba içinde bulunduğu o samanlık, kurtların köye indiği gün insanların saklandığı samanlık mıydı diye merak etti. İhtiyar Steffa bu öyküyü ona kaç kez anlatmıştı kim bilir.</p>

    <p>“Sen o sırada çok küçüktün oğlum, belki hatırlayamayacak kadar küçüktün. Güpegündüz tam üç kurt sakin sakin yürüyüp köye girdiler dosdoğru.” Bu noktada Steffa’nın sesinde bir küçümseme duyulurdu. “Bütün köy korkup saklandı. Evet, bazı erkekler tarlalardaydı. Ama köyde kalan çok erkek de vardı. Harman yerindeki samanlığa saklandılar. Yalnız kadınlarla çocuklar değil, erkekler de. Kurtların gözleri bir garip diyorlardı. En iyisi hiç bulaşmamak. Bu sayede kurtlar istedikleri her şeyi aldılar. Tavukları katlettiler. Keçileri mideye indirdiler. Bütün bu süre boyunca köy halkı saklandı. Bazıları evlerinde. Çoğu harman yerindeki samanlıkta. Beni bu kötürüm halimle olduğum yerde, Mindred Hanım’ın evinin önündeki hendekte, el arabasında oturmuş, şu kopuk bacaklarım dışarı fırlamış vaziyette bıraktılar. Kurtlar bana doğru koştu. Gelin yiyin beni, dedim, bir kurt yüzünden samanlıkta saklanacak değilim. Ama benimle ilgilenmediler bile, kürkleri neredeyse bu işe yaramaz bacaklarıma sürtünerek yanımdan geçip giderlerken izledim onları. Canları ne istediyse hepsini aldılar; o cesur adamlar, kurtlar gittikten çok sonra çıkabildiler gizlendikleri yerden. Güpegündüz üç kurtla kapışacak tek adam yokmuş köyde.”</p>

    <p>Edwin yük arabasının etrafında dönüp dururken Steffa’nın öyküsünü düşünmüştü. “Hâlâ yollarda mısın anne?” diye sormuştu bir kez daha ve yine bir cevap alamamıştı. Bacakları yorulmaya başlamış, toprak yığınıyla ölü kargayı görmekten ikrah getirmişken, nihayet annesi konuşmuştu:</p>

    <p>“Yeter Edwin. Çok çalıştın. Şimdi istiyorsan çağır savaşçını. Bitir bu işi.”</p>

    <p>Edwin bu sözleri duyduğunda rahatlamış, ama yük arabasının etrafında dönmeye devam etmişti. Wistan’ı çağırmanın müthiş bir güç gerektireceğini biliyordu. Tıpkı dün geceki gibi, gelmesini kalbinin en derinlerinden dilemesi gerekecekti.</p>

    <p>Ama Edwin bu gücü bir şekilde kendinde bulmuş, ancak savaşçının ona doğru geldiğinden emin olunca hızını kesmişti –çünkü katırlar bile günün sonunda daha yavaş sürülürdü–; ardından çatırtıların seyreldiğini memnuniyetle fark etmişti. Yine de durmak için sessizliğin uzun bir süre devam etmesini beklemiş, durunca da yük arabasının kenarına yaslanıp soluklanmıştı. Sonra samanlığın kapısı açılmış, göz kamaştıran güneşte savaşçı belirmişti karşısında.</p>

    <p>Wistan içeri girdiğinde az önce dışarıda toplanan düşmanca güçleri küçümsediğini göstermek istercesine kapıyı ardına kadar açık bırakmıştı. Böylece samanlıktan içeriye genişçe bir güneş dikdörtgeni girmişti; Edwin etrafına baktığında, karanlıkta mekâna hâkim olan yük arabası acınacak derecede köhne görünmüştü gözüne. Wistan ona doğrudan “genç yoldaşım” mı demişti? Emin değildi, ama savaşçının kendisini o güneşli dikdörtgene götürdüğünü, gömleğini kaldırıp yarasını incelediğini hatırlıyordu. Wistan sonra doğrulmuş, temkinli bir edayla arkasına bakmış ve alçak sesle konuşmuştu:</p>

    <p>“Evet, genç dostum, dün geceki sözünü tuttun mu? Şu yarayla ilgili.”</p>

    <p>“Evet beyim. Aynen dediğiniz gibi yaptım.”</p>

    <p>“Kimseye, sevgili teyzene bile söylemedin, değil mi?”</p>

    <p>“Hiç kimseye söylemedim beyim. Yaramı yamyam dev ısırığı sandıkları ve bu yüzden benden nefret ettikleri halde.”</p>

    <p>“Bırak öyle sansınlar genç yoldaşım. Aslını bilseler on misli nefret ederler.”</p>

    <p>“Peki ama sizinle birlikte olan iki amcam gerçeği bilmiyorlar mı beyim?”</p>

    <p>“Amcaların çok cesur olmakla birlikte kampa girecek gücü bulamadılar kendilerinde. Yani bu sırrı saklaması gerekenler ikimiziz sadece, yara kapandıktan sonra zaten merak eden de olmayacak. Mümkün olduğunca temiz tut yarayı ve gece ya da gündüz, asla kaşıma. Anladın mı?”</p>

    <p>“Anladım beyim.”</p>

    <p>Daha önce, vadinin yamacını tırmanırlarken Edwin iki yaşlı Briton’u beklemek üzere durduğunda yarayla ilgili ayrıntıları hatırlamaya çalışmıştı. O seferinde, kırpık süpürge otlarının arasında Wistan’ın kısrağını yularından çekiştirirken zihninde açıkça bir şey belirmemişti. Ama şimdi, karaağacın dallarının arasında, köprünün üstündeki minik karaltılara bakarken Edwin rutubetli havayı ve karanlığı hatırladı, küçük ahşap kafesi örten ayı postunun kesif kokusunu da; bir de, kafes sarsıldıkça kafasına ve omuzlarına dökülen minnacık böcekleri. Kafes yerde sürüklenirken oradan oraya savrulmamak için duruşunu değiştirdiğini ve önündeki sallanan parmaklığa sıkıca tutunduğunu hatırladı. Sonra bütün hareket kesilmiş, Edwin ayı postunun çıkarılmasını, soğuk havanın kendisini sarmalamasını ve yakındaki ateşin ışığında geceyi görmeyi beklemişti. Çünkü bunlar o gece iki kere daha olmuştu; bu tekrarlar korkusunu biraz köreltmişti. Başka şeyler de hatırladı: Yamyam devlerin berbat kokusunu, kafesin dingildek direklerine kendini fırlatan küçük, fesat yaratığı, kendisinin de mümkün olduğunca geri çekilmek zorunda kalışını.</p>

    <p>Yaratık o kadar hızlı hareket ediyordu ki açıkça seçilemiyordu. Edwin büyüklüğünü ve şeklini yavru horoza benzetmişti, ama gagası ve tüyleri yoktu. Tiz ciyaklamalarla, dişleri ve pençeleriyle saldırıyordu. Edwin kafesin ahşap direklerinin diş ve pençelere karşı onu koruyacağına güveniyordu, ama ara sıra küçük yaratığın kuyruğu kazara kırbaç gibi kafese çarptığında çok daha savunmasız hissediyordu kendini. Neyse ki yaratık –Edwin onun henüz bebeklik döneminde olduğunu tahmin ediyordu– kuyruğundaki gücün farkında değil gibiydi.</p>

    <p>O sırada bu saldırılar saatlerce sürmüş gibi gelmişti ona, ama Edwin şimdi düşündüğünde yaratığın yularından çekilip alınışına kadar fazla zaman geçmediğini tahmin ediyordu. Sonra ayı postu gürültüyle tepesine iniyor, her yer karanlığa gömülüyor, kafes başka bir yere sürüklenirken direklere tutunmak zorunda kalıyordu.</p>

    <p>Bu tekrarlanan silsileye kaç kere maruz kalmıştı? İki üç kere miydi sadece? Yoksa on, hatta on iki mi? Belki ilk defadan sonra o koşullarda bile uyuyakalmış ve geri kalan saldırıları rüyasında görmüştü.</p>

    <p>Son defasında ayı postu uzun süre çekilmemişti tepesinden. Yaratığın bazen uzaktan, bazen çok daha yakından gelen ciyaklamalarını, yamyam devlerin birbirleriyle konuşurken çıkardıkları homur homur sesleri dinleyerek beklemiş, az sonra farklı bir şeyler olacağını sezmişti. Ve o korkunç bekleme anlarında bir kurtarıcı istemişti. Dileği varlığının derinliklerinden yükselmişti, bir duaydı adeta; dileği zihninde biçimlendiği anda da, yerine getirileceğinden emin olmuştu.</p>

    <p>Tam o anda kafes titremeye başlamış, Edwin kafesin ön kısmının koruyucu parmaklıkla birlikte yana çekildiğini anlamıştı. Bunu anlayınca geriye doğru çekilip büzüşmüş, o sırada ayı postu kaldırılmış ve yırtıcı yaratık üzerine atılmıştı. Oturur pozisyonda içgüdüsel olarak ayaklarını kaldırıp tekme atmaya başlamıştı, ama yaratık çevikti, Edwin onu yumruklarıyla, kollarıyla uzaklaştırmaya çalışmıştı. Bir ara yaratığa yenildiğini sanıp gözlerini kapatmış, ama sonra tekrar açtığında rakibinin tasmasından geriye çekilirken havaya pençeler atmakta olduğunu görmüştü. Yaratığı iyice görme fırsatını birkaç kez bulmuştu sadece, bu da onlardan biriydi; önceki izleniminin yanlış olmadığını anlamıştı: Yaratık gerçekten tüyleri yolunmuş bir pilice benziyordu, ama kafası yılan kafasıydı. Sonra yaratık tekrar saldırmış, Edwin yine elinden geldiğince kendini savunmuştu. Sonra birdenbire kafesin ön kısmı yerine takılmış, ayı postu onu karanlığa gömmüştü. Ve ancak o zaman, küçük kafesin içinde büzülmüş otururken, sol yanında, kaburgalarının hemen altında bir karıncalanma ve ıslaklık hissetmişti.</p>

    <p>Edwin karaağacın dallarına ayaklarını daha sağlam basıp sağ eliyle usulca yarasını yokladı. Acısı çok hafiflemişti. Vadinin yamacını tırmanırlarken gömleğinin sert kumaşı yüzünden acıyla kıvrandığı olmuştu zaman zaman, ama şimdiki gibi hareketsiz dururken neredeyse hiçbir şey hissetmiyordu. Zaten o sabah savaşçı samanlığın kapısında incelediğinde de, yara minik deliklerden oluşan bir kümeden ibaretmiş gibi görünüyordu. Derin bir yara değildi, bundan çok daha ciddi yaralar aldığı olmuştu. Bununla birlikte, insanlar yamyam dev ısırığı sandığı için bunca sorun yaratmıştı. Yaratıkla daha kararlı biçimde savaşmış olsa, herhangi bir yara almayabilirdi belki.</p>

    <p>Ama bu zorlu sınavdan hiç de utanç verici bir şekilde geçmediğini biliyordu. Bir an bile korkudan çığlık atmamış, yamyam devlere yakarıp aman dilememişti. Küçük yaratığın –kendisini gafil avlayan– ilk hamlelerinden sonra Edwin başı dik dövüşmüştü hep. Hatta yaratığın bebek olduğunu ve muhtemelen tıpkı azgın bir köpek gibi korkutulabileceğini anlayacak kadar soğukkanlı düşünebilmişti. Bunun üzerine gözlerini açık tutup yaratığa dik dik bakmıştı. Annesinin özellikle bu hareketinden dolaylı onunla gurur duyacağını biliyordu. Gerçekten, şimdi düşünüyordu da, ilk hamlelerden kısa bir süre sonra yaratığın saldırıları hafiflemiş, çarpışmada Edwin giderek üstünlük sağlamıştı. Tekrar hatırladığında Edwin’e öyle geldi ki, yaratığın havaya pençeler atışı muhtemelen kavgaya devam etme hevesinin değil, boğazını sıkan tasmadan ötürü kapıldığı paniğin işaretiydi. Hatta büyük ihtimalle yamyam devler çarpışmadan Edwin’in galip çıktığına hükmetmişlerdi ve saldırıları kesmelerinin sebebi de buydu.</p>

    <p>“Seni izledim oğlum,” demişti ihtiyar Steffa. “Sende az bulunur bir şey var. Bir gün savaşçı ruhuna uygun becerileri sana öğretecek birini bulacaksın. İşte o zaman gerçekten korkulacak biri olacaksın. Alelade kurtlar köyde başıboş gezerken samanlığa saklanan biri olmayacaksın.”</p>

    <p>Şimdi bunların hepsi gerçekleşmekteydi. Savaşçı onu seçmişti ve birlikte bir vazifeyi yerine getirmeye gideceklerdi. Ama neydi görevleri? Wistan açıklamamış, sadece kralının ta uzaklardaki bataklıklar ülkesinde sonucu beklediğini söylemişti. Ne diye her dönemeçte dinlenmeleri gereken bu yaşlı Britonlarla birlikte seyahat ediyorlardı acaba?</p>

    <p>Edwin aşağıya, onlara baktı. Savaşçıyla ciddi ciddi tartışıyorlardı. Yaşlı kadın onu ikna etme çabasından vazgeçmişti; üçü şu anda iki dev çam ağacının arkasına gizlenmiş, köprünün üstündeki askerleri izliyorlardı. Edwin gözetleme noktasından bakıp, atlının tekrar atına binerek el kol hareketleri yaptığını gördü. Sonra üç asker ondan uzaklaştılar, atlı atını köprünün ters yönüne çevirdi ve dörtnala tekrar dağdan aşağıya koşturdu.</p>

    <p>Edwin savaşçının niçin esas dağ yolundan uzak durup, vadinin yamacındaki sarp kestirmeden gitmek konusunda ısrar ettiğini başta anlayamamıştı; şimdi ise, az önce gördükleri atlı gibi yolculara rast gelmek istemediğini biliyordu. Fakat bu kez de devam edebilmek için yola inip köprüden geçerek şelaleyi aşmaları gerekiyordu, askerlerse hâlâ köprüdeydi. Wistan aşağıdan, bulunduğu yerden atlının gitmiş olduğunu görebilmiş miydi? Edwin bu gelişmeyi ona bildirmek, onu uyarmak istiyordu, ama askerler bir şekilde duyar diye ağaçtan bağırmaması gerektiğini düşündü. Aşağı inip söylemesi lazımdı. Dört olası rakip varken savaşçı onları göğüslemeye çekinmişti belki, ama şimdi köprünün üstünde sadece üç kişi varken şansın kendisinden yana döndüğünü düşünebilirdi. Edwin’le savaşçı yalnız olsalar, çoktan askerlerin karşısına çıkmış olurlardı kuşkusuz, ama Wistan yaşlı karı koca yüzünden temkinli davranıyordu muhtemelen, Wistan mutlaka geçerli bir nedenle getirmişti onları yanlarında, şimdilik Edwin’e de iyi davranıyorlardı; yine de, bu yoldaşların ayak bağı oldukları açıktı.</p>

    <p>Teyzesinin çarpılmış çehresi geldi yine aklına. Çığlık çığlığa lanet okumaya başlamıştı, ama bütün bunların bir önemi kalmamıştı artık. Çünkü şimdi savaşçıyla birlikteydi ve yoldaydı, tıpkı gerçek annesi gibi. Yolda onunla karşılaşmamaları için bir sebep var mıydı? Edwin’i böyle savaşçıyla yan yana görse annesi ne kadar gurur duyardı. Yanındaki adamlar korkudan tir tir titrerdi.</p>
  </div>
</body>
</html>
