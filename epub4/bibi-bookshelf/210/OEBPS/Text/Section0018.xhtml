<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Onuncu Bölüm</h2>

    <p>Savaşçıyı kandırmaya niyetlenmiş değildi. Kandırmaca sanki kendiliğinden sessizce tarlaları aşıp gelmiş ve ikisini sarmalamıştı.</p>

    <p>Fıçıcının kulübesi derin bir hendeğin içine inşa edilmiş gibi görünüyordu; saz damı toprağa o kadar yakındı ki, altından başını eğerek geçen Edwin bir deliğe girermiş gibi hissetti kendini. Karanlığı bekliyordu, ama boğucu sıcak –ve kesif odun dumanı– onu gafil avladı; öksürüğü gelişini haber verdi.</p>

    <p>“Sağ salim olduğuna sevindim genç yoldaşım.”</p>

    <p>Wistan’ın sesi için için yanan ateşin ötesindeki karanlıklardan geliyordu; Edwin bir ot şilte üzerinde savaşçının karaltısını seçebildi.</p>

    <p>“Yaran ağır mı savaşçı?”</p>

    <p>Wistan yavaşça doğrulup aydınlığa çıktığında Edwin yüzünün, boynunun ve omuzlarının tere batmış olduğunu gördü. Ama ateşe uzanan elleri üşürmüş gibi titriyordu.</p>

    <p>“Yaralar derin değil. Ama onlarla beraber bu humma da geldi. Daha da kötüydü, buraya gelişimi pek hatırlamıyorum. Saygıdeğer keşişlerin dediğine göre kısrağın sırtına bağlamışlar beni; tıpkı ormanda çenesini toplayamayan geri zekâlı rolü yaptığım zamanki gibi sürekli bir şeyler mırıldanıyordum herhalde. Ya sen yoldaşım? Öncekinden başka yara almamışsındır umarım.”</p>

    <p>“Gayet iyiyim savaşçı, ama karşında utanç duyuyorum. Benim gibi yoldaş olmaz olsun, sen çarpışırken ben uyudum. Bana lanet oku, karşına çıkmamı yasakla, hak ettim çünkü.”</p>

    <p>“Yavaş ol bakalım Edwin Efendi. Dün gece beni yarı yolda bıraktığına göre, ben de birazdan sana borcunu ne şekilde ödeyebileceğini söyleyeceğim.”</p>

    <p>Savaşçı dikkatli hareket ederek iki ayağını toprak zemine bastı, aşağı uzanıp ateşe bir kütük attı. Edwin o sırada sol kolunun sıkıca çuval bezine sarılmış olduğunu ve yüzünün bir tarafındaki morluğun yayılarak bir gözünü kısmen kapadığını gördü.</p>

    <p>“Evet,” dedi Wistan, “o yanan kulenin tepesinden aşağı ilk bakıp da onca özenle hazırladığımız yük arabasının aşağıda olmadığını görünce sana lanet okumak geçti içimden. O kadar yüksekten taş zemine düşüş; etrafımı sıcak dumanlar sarmaya başlamış bile. Aşağıdaki düşmanlarımın can çekişmesini dinlerken, acaba aralarına karışıp onlarla birlikte kül mü olsam? diye düşündüm. Yoksa karanlık göğün altında tek başına can vermek daha mı iyi? Ama daha ben cevabını bulamadan araba geldi, kendi kısrağım arabayı, bir keşiş de kısrağın dizginini çekiyordu. O keşiş dost mudur düşman mıdır diye düşünmeyip o bacanın ağzından aşağı atladım; daha önce iyi iş çıkarmışız yoldaşım, çünkü samanların arasına suya dalar gibi daldığım halde hiçbir şey batmadı bir yerime. Uyandığımda bir masanın üzerindeydim; Peder Jonus’a sadık mülayim keşişler etrafıma sanki akşam yemeğiymişim gibi toplanmışlardı. Yaralardan mı, alevlerin sıcağından mı bilinmez, humma o sırada başlamış olacak ki, beni güvende olabileceğim yere, buraya getirene kadar sayıklamalarım duyulmasın diye ağzımı kapatmak zorunda kalmışlar. Ama tanrılar bize yardım ederse humma yakında geçer, vazifemizi tamamlamak üzere yola koyuluruz.”</p>

    <p>“Savaşçı, ben hâlâ karşında utanç duyuyorum. Uyanıp kulenin etrafındaki askerleri gördükten sonra bile bir cinin aklımı çelmesine izin verdim ve o yaşlı Britonların peşinden manastırdan kaçtım. Beni lanetle, döv diye yalvaracağım, ama az önce dün geceki rezaleti telafi etmemin bir yolu olduğunu söyledin. Nedir, söyle savaşçı, bana ne görev verirsen yapmak için sabırsızlanıyorum.”</p>

    <p>Edwin bunları söylerken annesinin sesini duymuş, çağrısı küçük viranede yankılanmıştı; dolayısıyla Edwin bu sözleri yüksek sesle söylediğinden de pek emin değildi. Ama söylemiş olacak ki, Wistan şöyle cevap verdi:</p>

    <p>“Benim seni sırf cesaretinden ötürü mü seçtiğimi sanıyorsun, genç yoldaşım? Doğru, hayran olunacak bir cesaretin var; bu vazifeden sağ çıkarsak gerçek bir savaşçı olman için gerekli becerileri öğreteceğim sana. Ama şimdilik hamsın, henüz yontulmamışsın. Başkalarını değil seni seçtim Edwin Efendi, çünkü senin savaşçı ruhuna ek olarak avcılık cevherine de sahip olduğunu gördüm. İkisi birden gerçekten pek az kişide bulunur.”</p>

    <p>“Nasıl olur savaşçı? Ben avcılıktan anlamam.”</p>

    <p>“Ana sütünden kesilmemiş bir kurt yavrusu ormandaki avın kokusunu alır. Ben bunun tabiat vergisi olduğuna inanırım. Humma beni bıraktığında şu tepelerin içlerine gireceğiz, bahse girerim gökyüzü hangi yoldan gitmemiz gerektiğini sana fısıldayacak ve kendimizi dişi ejderhanın ininin önünde bulacağız.”</p>

    <p>“Savaşçı, korkarım inancını sağlam ellere teslim etmiyorsun. Benim atalarımdan hiçbirinde böyle cevherler yoktu, bende bulunduğundan şüphelenen de olmadı. Benim savaşçı ruhumu gören Steffa bile buna benzer bir maharetten hiç bahsetmedi.”</p>

    <p>“Öyleyse bırak tek inanan ben olayım genç yoldaşım. Senin böyle bir şeyle böbürlendiğini asla söylemeyeceğim. Bu humma beni bırakır bırakmaz şu doğudaki tepelere doğru yola çıkacağız; Querig’in ini oradaymış, herkes öyle söylüyor; ben her sapakta bir adım geriden seni izleyeceğim.”</p>

    <p>Kandırmaca o zaman başlamıştı işte. Edwin bu kandırmacayı planlamamış, karanlık köşesinden çıkan yaramaz bir cin misali yanlarına sokulduğunda varlığından hoşlanmamıştı. Annesi seslenmeyi sürdürmüştü. “Benim için güçlen Edwin. Büyüdün artık. Güçlen ve gel kurtar beni.” Ve Edwin, savaşçının gözüne tekrar girmeyi istediği kadar annesinin gönlünü almaya da hevesli olduğundan, “Tuhaf şey, savaşçı,” demişti. “Şimdi sen söyleyince fark ediyorum da, şu dişi ejderhanın çekimini hissetmeye başladım bile. Hissettiğim şey kokudan çok rüzgârın tadında sanki. Vakit kaybetmeden gitmeliyiz, ne kadar süreyle hissedeceğim bilinmez ki.”</p>

    <p>Daha bunları söylerken zihnine sahneler üşüşüyordu: Kampa nasıl gireceği, yarım daire halinde oturmuş, kendini kurtarmaya çalışan annesini sessizce izlerlerken onları nasıl gafil avlayacağı. Artık yetişkin adamlar olmalılar hepsi; büyük ihtimalle sakallı, koca göbekli; o gün kasıla kasıla köylerine gelen kıvrak gençler değillerdir artık. İri kıyım, kaba saba adamlar; tam baltalarına davranırken Edwin’in peşindeki savaşçıyı göreceklerdi, gözleri korkuyla dolacaktı.</p>

    <p>Ama savaşçıyı nasıl kandırırdı –öğretmeni, herkesten çok takdir ettiği kişi! İşte, Wistan memnuniyetle başını sallıyor, “Seni görür görmez anlamıştım Edwin Efendi,” diyordu. “Daha ırmak kıyısında seni yamyam devlerden kurtardığım zaman.” Kampa girecekti. Annesini kurtaracaktı. İri kıyım adamlar ölecekti, belki de sisli dağlara kaçmalarına izin verilecekti. Sonra ne olacaktı? Edwin acilen vazifelerini tamamlamaya çalışırlarken, savaşçıyı niçin kandırdığını açıklamak zorunda kalacaktı.</p>

    <p>Kısmen bu tür düşünceleri kafasından uzaklaştırmak için –artık geri dönmek için çok geç olduğunu seziyordu– dedi ki: “Savaşçı, bir şey sormak istiyorum. Ama münasebetsizlik gibi gelebilir sana.”</p>

    <p>Wistan tekrar karanlığa çekilmiş, yatağına uzanmıştı. Edwin şimdi sadece bir yandan bir yana yavaşça hareket eden çıplak dizini görebiliyordu.</p>

    <p>“Sor, genç yoldaşım.”</p>

    <p>“Merak ediyorum savaşçı. Lord Brennus’la aranızda bir kan davası mı var ki manastırdan kaçıp Querig’in yanına yarım gün önce varabilecekken kalıp askerleriyle savaşmayı tercih ettin? Vazifeni bile bir yana bıraktırıyorsa önemli bir sebep olmalı.”</p>

    <p>Bunu izleyen sessizlik o kadar uzun sürdü ki, Edwin savaşçının boğucu havada bayıldığını düşündü. Ama dizi hâlâ ağır ağır hareket ediyordu; karanlığın içinden nihayet sesi geldiğinde, hummanın hafif ürpertisi yok olup gitmişti:</p>

    <p>“Hiçbir mazeretim yok genç yoldaşım. Çılgınlık ettiğimi itiraftan başka çarem yok; üstelik muhterem Peder görevimi unutmamamı tembihlemişken! Görüyorsun ya, hocanın iradesi ne kadar zayıf. Ne var ki ben her şeyden önce savaşçıyım; kazanabileceğimi bildiğim bir savaştan kaçmak kolay bir şey değil. Haklısın, şu anda dişi ejderhanın ininin önünde durmuş dışarı çıksın diye sesleniyor olabilirdik. Ama Brennus’un işi olduğunu biliyordum, hatta belki bizzat gelmiştir diye bir umudum da vardı; kalıp onları ağırlamamak elimde değildi.”</p>

    <p>“Haklıyım demek ki savaşçı. Lord Brennus’la aranızda bir kan davası var.”</p>

    <p>“Kan davası denecek kadar önemli bir şey değil. Delikanlıyken tanırdık birbirimizi; senin yaşlarındaydık. Buranın batısında bir memleketteydi, iyi korunan bir kalede yirmi, belki daha fazla sayıda oğlandık; sabahtan akşama Britonların saflarında çarpışacak savaşçılar olarak eğitiliyorduk. O günlerdeki arkadaşlarıma derin bir sevgiyle bağlanmıştım, çünkü harika insanlardı, kardeş gibi yaşardık. Brennus hariç hepimiz; onun babası derebeyi olduğundan aramıza karışmak istemezdi. Yine de sık sık bizimle eğitim görürdü; pek maharetli olmadığı halde, bizlerden biri tahta kılıcıyla karşısına çıktığında ya da kum havuzunda güreştiğimizde onun kazanmasına izin vermek zorundaydık. Derebeyinin oğlu parlak bir galibiyet kazanmadığı takdirde hepimiz ceza yerdik. Düşünebiliyor musun genç yoldaşım? Gururlu genç delikanlılardık, her gün öylesine zayıf bir rakibe yeniliyormuş gibi yapmak zorundaydık. Daha da beteri, Brennus yalandan yenilen rakiplerine hakaret yağdırmaya da bayılırdı. Ayaklarının dibinde yerde yatarken boynumuza basmaktan, bizi tekmelemekten hoşlanırdı. Düşün, neler hissederdik o zaman yoldaşım!”</p>

    <p>“Gözümün önünde canlanıyor savaşçı.”</p>

    <p>“Ama bugün Lord Brennus’a minnet duysam yeridir, çünkü beni acınası bir kaderden kurtardı. Daha önce de söylediğim gibi Edwin Efendi, o kaledeki arkadaşlarımı kardeş gibi sevmeye başlamıştım; halbuki onlar Briton’du, bense Sakson.”</p>

    <p>“Ama savaşçı, bu o kadar utanılacak bir şey mi, madem birlikte büyümüşsünüz, birlikte nice zorlu görevleri yerine gelirmişsiniz?”</p>

    <p>“Utanılacak şey elbette delikanlı. Onları nasıl sevdiğimi hatırlayınca hâlâ utanırım. Ama bana hatamı gösteren Brennus oldu. Belki maharetim o zaman bile dikkat çektiği için boksta rakip olarak beni seçmeye bayılır, en aşağılayıcı tavırlarını bana saklardı. Çok geçmeden benim Sakson olduğumu fark etti ve vakit geçirmeden bunu kullanarak bütün arkadaşlarımı aleyhime çevirdi. Bir zamanlar bana en yakın olanlar bile bana karşı birlik oldu; yemeğime tükürürler, soğuk kış sabahlarında hocalarımızın öfkesinden korkarak eğitime koşarken giysilerimi saklarlardı. Brennus bana o zamanlar çok büyük bir ders vermiş oldu; Britonları kardeş gibi sevmekle kendimi nasıl rezil ettiğimi anladığımda o kaleden ayrılmaya karar verdim; duvarlarının ötesinde tek bir dostum, akrabam olmadığı halde.”</p>

    <p>Wistan sözlerine ara verdi; nefesi ateşin ötesinden zorlanırmış gibi geliyordu.</p>

    <p>“Peki oradan ayrılmadan önce Lord Brennus’tan intikam aldın mı savaşçı?”</p>

    <p>“Sen karar ver alıp almadığıma yoldaşım, çünkü ben bu konuda kararsız kaldım. O kalede âdetti; acemi oğlanlar her gün eğitim bitip akşam yemeği yendikten sonra bir saatlik boş vakitlerini birlikte geçirirlerdi. Bahçede bir ateş yakıp etrafına oturur, sohbet edip şakalaşırdık, bütün yaşıtlarımız gibi. Brennus hiçbir zaman bize katılmazdı tabii, onun kendine ait bir dairesi vardı, ama o akşam, nedense yanımızdan geçerken gördüm onu. Bunun üzerine ötekilerin yanından ayrıldım; arkadaşlarım bir şeyden şüphelenmemişti. Her kale gibi o kalenin de birçok gizli dehlizi vardı; ben hepsini iyi bilirdim; bu sayede çok geçmeden mazgallı kale duvarlarının siyah gölgeleri arasında, gözlerden uzak bir köşeye yerleştim. Brennus tek başına gezine gezine bana doğru geliyordu; karanlık köşemden çıktığımda durup korkuyla bana baktı. Bu karşılaşmanın bir tesadüf olmadığını, ayrıca her zamanki gücünü o an için yitirmiş olduğunu hemen anladı. O kasıntılı derebeyinin biranda karşımda korkudan altına işemek üzere olan bir çocuğa dönüşmesini seyretmek çok ilginçti Edwin Efendi. Ona, ‘Beyim, kılıcınız belinizde görüyorum ki. Sizin kılıcı çok daha maharetli kullandığınızı biliyorum, kılıcıma karşı kılıcınızı çekmekten korkmazsınız herhalde,’ demeyi çok istedim. Ama demedim, çünkü o karanlık köşede onu yaralasaydım, o duvarların ötesinde bir hayat hayalim ne olacaktı? Hiçbir şey demedim, karşısında sessizce durdum, bekleyişi uzattım; çünkü asla unutulmayacak bir an olmasını istiyordum. O korkup sinmişti, sahip olduğu gurur kırıntısı, bağırıp yardım isterse temelli rezil olacağı konusunda kendisini uyardığı için susuyordu; ikimiz de konuşmadık. Bir süre sonra ayrıldım yanından; gördüğün gibi, Edwin Efendi, aramızda hiçbir şey geçmedi ve her türlü şey geçti. O gece kaleden ayrılmamın iyi olacağını anlamıştım; artık savaşta olmadığımız için nöbetler çok sıkı değildi. Nöbetçilerin yanından usulca, vedalaşmadan geçtim; az sonra ay ışığında bir oğlan çocuğuydum, sevgili arkadaşlarımı geride bırakmıştım, kendi akrabalarım çoktan katledilmişti, yolda yanımda taşıyacağım tek şey cesaretim ve yakın zamanda öğrendiğim becerilerdi.”</p>

    <p>“Savaşçı, Brennus o günlerden beri senin intikamından korktuğu için mi bugün hâlâ peşinde?”</p>

    <p>“O ahmağın kulağına hangi iblisin ne fısıldadığını kim bilir? Şimdi hem bu memlekette, hem bitişik memlekette büyük bir derebeyi, ama doğudan gelip topraklarından geçen her Sakson’dan korkarak yaşıyor. O geceki korkusunu durmadan besledi de şimdi korku dev bir solucan gibi midesine mi çöreklendi? Yoksa dişi ejderhanın nefesi bir zamanlar benden niçin korktuğunu unutturdu da korkusu adlandırılamadığı için iyice mi büyüyüp devleşti? Daha geçen yıl bataklıklar ülkesinden iyi tanıdığım bir Sakson savaşçı bu topraklardan kavgasız gürültüsüz geçip giderken öldürüldü. Yine de bana verdiği ders için Lord Brennus’a minnet borçluyum, çünkü aksi takdirde Britonları bugün hâlâ kardeş savaşçılar olarak görebilirdim. Senin sıkıntın ne genç yoldaşım? Benim hummam sana da musallat olmuş gibi olduğun yerde duramıyorsun.”</p>

    <p>Demek huzursuzluğunu gizleyememişti; fakat Wistan kandırmacadan şüpheleniyor olamazdı. Annesinin sesini savaşçı da duyuyor olabilir miydi acaba? Savaşçının konuşması boyunca annesi seslenip durmuştu. “Benim için güçlenmeyecek misin Edwin? Yoksa çok mu küçüksün? Gelmeyecek misin Edwin? O gün geleceğine söz vermemiş miydin?”</p>

    <p>“Affedersin savaşçı. Avcı içgüdülerim sabırsızlandırıyor beni, kokunun izini kaybetmekten korkuyorum, dışarıda sabah güneşi yükselmeye başladı bile.”</p>

    <p>“Kısrağın sırtına tırmanabilecek kadar toparlanayım, gideriz. Ama biraz daha izin ver bana yoldaşım; ben kılıcımı kaldıramayacak kadar ateşliyken o ejderha gibi bir rakiple nasıl yüzleşiriz?”</p>
  </div>
</body>
</html>
