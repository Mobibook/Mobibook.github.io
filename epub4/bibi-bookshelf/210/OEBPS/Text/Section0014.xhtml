<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Yedinci Bölüm</h2>

    <p>Bir el onu sarsmaktaydı, ama Axl doğruluncaya kadar elin sahibi odanın öteki tarafına geçmiş, Edwin’in üstüne eğilmiş, “Çabuk ol delikanlı, çabuk! Sakın ses çıkarma!” diye fısıldamaktaydı. Axl’ın yanında yatan Beatrice de uyanmıştı; soğuk havadan çarpılan Axl sallanarak ayağa kalktı; sonra eğilip karısının öne uzanmış ellerini tuttu.</p>

    <p>Henüz gecenin ortasındaydılar, ama dışarıda insanlar birbirlerine sesleniyordu; aşağıdaki avluda meşaleler yakılmış olmalıydı, çünkü pencerenin baktığı duvarda ışıklı lekeler vardı. Onları uyandıran keşiş hâlâ yarı uykuda olan oğlanı da yanlarına getirdi; Axl Peder Brian’ın aksayan adımlarını yüzü henüz karanlıktayken tanıdı.</p>

    <p>“Sizi kurtarmaya çalışacağım dostlar,” dedi Peder Brian, hâlâ fısıldayarak, “yalnız acele edin, ben ne dersem onu yapın. Askerler geldi, niyetleri sizi avlamak; yirmi, hatta belki otuz kişi var. Sakson kardeşlerin büyüğünü kapana kıstırdılar bile, ama o cıva gibi, oyalıyor hepsini, siz bu arada kaçabilirsiniz. Dur delikanlı, ayrılma yanımdan!” Edwin pencereye yönelmiş, fakat Peder Brian uzanıp kolundan tutmuştu. “Sizi güvenli bir yere götüreceğim, ama önce bu odadan kimseye görünmeden çıkmamız lazım. Askerlerin kendileri aşağıdaki meydanda, gözleri ise Sakson’un direndiği kulede. Tanrı yardım ederse bizim dışarıdaki merdivenden aşağı indiğimizi fark etmezler, işin en zor kısmını geride bırakmış oluruz. Ama hiç ses çıkarmayın ki dönüp bakmasınlar; merdivende tökezlememeye de dikkat edin. Ben önden inip size işaret edeceğim. Hayır hanımcığım, bohçanızı burada bırakmak zorundasınız. Canınızı kurtardığınıza şükredin!”</p>

    <p>Kapının dibine çömelip, Peder Brian’ın yavaşlığıyla işkenceye dönüşen ayak seslerini dinlediler. Sonunda, Axl temkinli hareketlerle eşikten baktığında, avlunun karşı tarafında hareket eden meşaleler gördü; daha ne olup bittiğini anlayamadan tam aşağısında durmuş, telaş içinde el kol hareketleri yapan Peder Brian’ı fark etti.</p>

    <p>Duvardan aşağıya verevine inen basamakların çoğu karanlıktaydı, yalnızca yere epeyce yakın olan bir bölümüne neredeyse on dördündeki ayın ışığı vurmuştu.</p>

    <p>“Hemen arkamdan in prensesim,” dedi Axl. “Avlunun karşı tarafına bakma, ayağını nereye basacağına dikkat et her an, yoksa fena düşersin, yardımımıza koşacak olanlar düşman. Söylediklerimi oğlana da söyle, bitirelim şu işi.”</p>

    <p>Axl kendi verdiği talimatlara rağmen aşağı inerken ara sıra avlunun karşı tarafına bakmaktan kendini alamıyordu. Tam karşı tarafta, keşişlerin toplantı yaptığı binayı tepeden gören silindir biçimli taş bir kulenin etrafına askerler toplanmıştı. Alev alev yanan meşaleler havada savruluyordu, askerlerin arasında kargaşa çıkmış gibi görünüyordu. Axl merdiveni yarıladığında askerlerin ikisi öbürlerinden ayrılıp koşarak avluyu geçtiler; Axl görüleceklerinden emindi. Ama adamlar bir kapının eşiğinden içeri girdiler; Axl çok geçmeden içinde minnet duygusuyla hem Beatrice’i hem de Edwin’i Peder Brian’ın beklediği revakın gölgelerine itiyordu.</p>

    <p>Dar geçitler boyunca keşişi izlediler; daha önce sessiz Peder Ninian’la bazılarından geçmiş olabilirlerdi. Çoğunlukla zifiri karanlıkta yol alıyorlar, rehber keşişin sürüdüğü ayağının ritmik hışırtısını izliyorlardı. Sonra tavanı kısmen yıkılmış bir odaya geldiler. İçeriye dolan mehtap üst üste yığılmış tahta kutularla kırık dökük mobilyaları aydınlatıyordu. Axl’ın burnuna küf ve durgun sudaki çürük kokusu geldi.</p>

    <p>“Gözünüz aydın dostlar,” dedi Peder Brian, fısıltıyla değil, normal bir sesle. Bir köşeye gitmiş, eşyaları kenara çekiyordu. “Artık neredeyse güvende sayılırsınız.”</p>

    <p>“Peder,” dedi Axl, “bizi kurtardığınız için minnettarız, ama lütfen neler olduğunu söyleyin.”</p>

    <p>Peder Brian köşeyi temizlemeye devam etti ve başını kaldırmadan konuştu: “Bizim için bir muamma beyim. Gece vakti davetsiz geldiler, kapılardan, evimizden içeriye kendi evlerine girer gibi girip doluştular. Buraya yeni gelmiş iki Sakson’u sordular; sizden de, karınızdan da söz etmediler, ama size yumuşak davranacaklarından emin olamam. Bu oğlanı öldürmek isteyecekleri aşikâr, şu anda ağabeyini öldürmek istedikleri gibi. Sizin kendinizi kurtarmanız lazım, askerlerin işlerine kafa yormak için daha sonra vaktiniz olacak.”</p>

    <p>“Wistan Efendi daha bu sabah bizim için bir yabancıydı,” dedi Beatrice, “yine de onu feci bir akıbete terk ederek kaçıp gitmek bizi huzursuz ediyor.”</p>

    <p>“Askerler şu anda peşimizde olabilir hanımcığım, arkamızda sürgülü kapılar bırakmadık. Adam kendi hayatı pahasına da olsa, cesurca sizin kaçmanıza fırsat sağlıyorsa bu fırsatı minnetle yakalamanız gerekir. Şu gizli kapağın altında eski zamanlarda kazılmış bir tünel var. Tünel sizi yeraltından ormana götürecek, tünelden çıktığınızda peşinizdekileri çoktan arkada bırakmış olacaksınız. Şimdi beyim, yardım edin de şu kapağı kaldıralım, benim iki elime ağır gelir.”</p>

    <p>Kapıyı karşılarında dik açıda duracak şekilde kaldırabilmek için elbirliğiyle dahi epey çabalamaları gerekti; kaldırıldığında gördükleri şey, kapkara bir dikdörtgendi.</p>

    <p>“Önden oğlan insin,” dedi keşiş, “bizlerden biri bu dehlizi kullanmayalı yıllar oldu; basamaklar yıkılmış olabilir, bilemeyiz. Oğlan çevik, düşerse daha çabuk kalkar.”</p>

    <p>Ama Edwin Beatrice’e bir şeyler söylüyordu; Beatrice, “Edwin Efendi Wistan Efendi’ye yardıma gitmek istiyor,” dedi.</p>

    <p>“Söyle ona prensesim, bu tünelden kaçarak Wistan’a yardımcı olacağız zaten. Ne istiyorsan onu söyle, ama çabuk gelsin, ikna et.” Beatrice konuşurken oğlanda bir değişim oldu. Zemindeki deliğe gözünü dikmiş bakıyordu; mehtabın aydınlattığı gözlerinde Axl o an bir tuhaflık fark etti; sanki giderek bir büyünün etkisi altına girmekleydi. Sonra, daha Beatrice sözünü bitirmeden, Edwin gizli kapağa yürüdü, dönüp onlara bakmadan karanlığın içine daldı ve gözden kayboldu. Ayak sesleri giderek hafiflerken Axl Beatrice’in elini tutup, “Biz de gidelim prensesim,” dedi. “Dibimden ayrılma.”</p>

    <p>Yeraltına inen basamaklar alçaktı –toprağa gömülü yassı taşlardı– ve bastıklarında sağlam hissi veriyordu. Tepelerindeki gizli kapaktan sızan ışıkta önlerini biraz görüyorlardı, ama tam Axl dönüp Peder Brian’la konuşacakken kapak gök gürültüsünü andırır bir gümbürtüyle kapandı.</p>

    <p>Üçü birden durup bir süre hiç kıpırdamadılar. Tünel Axl’ın tahmin ettiği kadar havasız değildi, hatta hafif bir esinti hisseder gibi oldu. Önlerinde bir yerde Edwin konuştu, Beatrice fısıltıyla cevap verdi. Sonra alçak sesle Axl’a açıkladı:</p>

    <p>“Oğlan Peder Brian’ın kapağı niye öyle üstümüze kapattığını soruyor. Büyük ihtimalle tüneli gizlemek için, belki şu anda askerler odaya girmektedir, dedim. Ama bana da biraz garip geldi Axl. Şu yukarıdan gelen sesleri de o çıkarmıyor mu, eşyaları kapağın üstüne çekiyor galiba. Yol önümüzde toprak ya da suyla kesilirse, Peder kendi söyledi, yıllardır kimse geçmemiş buradan diye, nasıl dönüp açacağız o kapağı? Zaten ağır, şimdi bir de üzerinde eşyalar var.”</p>

    <p>“Gerçekten garip. Ama manastırda askerler olduğu da kesin, kendi gözümüzle görmedik mi az önce? Yola devam edip bu tünel bizi sağ salim ormana ulaştırsın diye dua etmekten başka çaremiz yok gibi geliyor bana. Oğlana söyle ilerlemeye devam etsin, ama yavaş gitsin, bir eli de şu yosunlu duvarda olsun, çünkü korkarım bu dehliz giderek daha karanlık olacak.”</p>

    <p>Ne var ki ilerledikçe içeride hafif bir ışık olduğunu fark ettiler; öyle ki, bazı anlarda birbirlerinin karaltılarını bile seçebiliyorlardı. Ayakları ansızın su birikintilerine rastlayıp şaşırıyordu; yolculuklarının bu aşamasında Axl birkaç kere yukarıdan bir ses duyar gibi oldu, ama Edwin de, Beatrice de tepki göstermeyince heyecandan kuruntuya kapılmış olacağını düşündü. Fakat sonra Edwin ansızın durdu; Axl neredeyse oğlana çarpıyordu. Arkasındaki Beatrice Axl’ın elini sıktı; bir an karanlıkta tamamen kıpırtısız durdular. Sonra Beatrice ona daha da yaklaştı; sıcak nefesi Axl’ın boynunda, zor duyulan bir fısıltıyla, “Duyuyor musun Axl?” dedi.</p>

    <p>“Neyi duyuyor muyum prensesim?”</p>

    <p>Edwin’in eli uyarırcasına Axl’a dokundu, sonra yine sustular. Sonunda Beatrice Axl’ın kulağına, “Burada, yanımızda bir şey var Axl,” dedi.</p>

    <p>“Yarasa olabilir prensesim. Ya da sıçan.”</p>

    <p>“Hayır Axl. Şu anda işitiyorum. İnsan nefesi.”</p>

    <p>Axl tekrar dinledi. Sonra keskin bir ses duyuldu, durdukları yerin hemen ilerisinde üç dört kez tekrarlanan bir çarpma sesi. Parlak kıvılcımlar göründü, sonra minik bir alev bir an uzayarak oturan bir adamı çıkardı açığa, ardından her yer tekrar karanlığa gömüldü.</p>

    <p>“Korkmayın dostlar,” dedi bir ses. “Benim, Gawain, Arthur’un şövalyesi. Şu çıra bir yansın, birbirimizi daha iyi göreceğiz.”</p>

    <p>Tekrar çakmaktaşı sesleri duyuldu, sonunda bir mum alev alarak yanmaya başladı.</p>

    <p>Sir Gawain kara bir tümseğin üzerinde oturuyordu. Çok rahat bir oturak olmadığı aşikârdı; şövalye tuhaf bir açıda, her an devriliverecek dev bir taşbebek gibi oturuyordu. Elindeki mum yüzünü ve gövdesinin üst kısmını aydınlatıyor, titrek gölgeler oluşturuyordu; Gawain güçlükle nefes alıyordu. Daha önceki gibi tunik ve zırh vardı üzerinde; kınından çekilmiş kılıcı tümseğin dibine, toprağa hafif bir açıyla saplanmıştı. Mumu çehrelerde tek tek gezdirerek dik dik, kötü kötü baktı onlara.</p>

    <p>“Hepiniz buradasınız demek,” dedi sonunda. “Rahatladım.”</p>

    <p>“Şaşırttınız bizi Sir Gawain,” dedi Axl. “Ne demeye buraya saklandınız?”</p>

    <p>“Bir süredir burada, aşağıdayım, önünüzden yürüyordum dostlar. Ne var ki bu kılıç ve zırhla, şu koskoca boyumla tökezliyorum, başımı eğmek zorunda kalıyorum, hızlı ilerleyemiyorum, sonunda yakalandım işte size.”</p>

    <p>“Bir açıklama yapmadınız beyim. Neden önümüzden yürüyorsunuz?”</p>

    <p>“Sizi savunmak için beyim! Hazin gerçek şu ki, keşişler sizi kandırdı. Burada, aşağıda bir canavar yaşıyor, ona yem olmanızı istiyorlar. Neyse ki bütün keşişler aynı fikirde değil. Ninian, sessiz keşiş, beni buraya kimseye görünmeden getirdi, ben sizi güvenli bir yere götüreceğim.”</p>

    <p>“Haberleriniz karşısında dehşete düştük, Sir Gawain,” dedi Axl. “Ama önce bize şu sözünü ettiğiniz canavarı anlatın. Ne tür bir canavar, biz şu anda burada dururken bizim için tehlike teşkil ediyor mu?”</p>

    <p>“Ettiğini varsayın beyim. Keşişler canavarla karşılaşmanızı istemeseler sizi buraya göndermezlerdi. Onların tarzı budur. İsa’nın adamları sıfatıyla kılıç, hatta zehir kullanmak onları aşar. Bu durumda, ölmesini istedikleri kişiyi buraya gönderirler, bir iki gün sonra da tamamen unuturlar. Evet, tarzları bu, bilhassa başkeşişin. Pazar gününe kalmaz, sizleri o askerlerden kurtarmış olduğuna ikna eder kendi kendini. Bu tünelde dolaşan canavar her neyse, onun yaptıklarını da, eğer ki aklından geçecek olursa, inkâr ediverir, hatta Tanrı’nın iradesi deyiverir. Evet, görelim bakalım, bu akşam bir Arthur şövalyesi önünüzde yürürken Tanrı’nın iradesi ne olacak!”</p>

    <p>“Sir Gawain,” dedi Beatrice, “keşişler bizim ölmemizi istiyor mu diyorsunuz?”</p>

    <p>“Şu oğlanın ölmesini kesinlikle istiyorlar hanımcığım. Gerekli olmadığını anlatmaya çalıştım, hatta bu memleketten dışarıya, uzaklara götüreceğime resmen yemin ettim, ama yok, dinlemiyorlar beni! Wistan Efendi yakalansa, hatta ölse bile, bu oğlanın serbest kalması tehlikesini göze alamıyorlar, çünkü bir gün gelip bir başkasının bu oğlanı bulmayacağı ne malum? Çok uzaklara götürürüm dedim, ama olup biteceklerden korkuyorlar, ölmesini tercih ediyorlar. Sizin ve saygıdeğer kocanızın canını bağışlayabilirlerdi, ama ister istemez yaptıkları her şeye tanık olacaktınız. Bütün bunları önceden görebilseydim, bu manastıra gelir miydim? Kim bilir? Görevim öyle gerektiriyordu, değil mi? Ne var ki oğlanla ve masum bir Hıristiyan karı kocayla ilgili planlarına izin veremezdim! Neyse ki bütün keşişler aynı fikirde değil biliyorsunuz; Ninian, sessiz olanı, kimse görmeden buraya indirdi beni. Niyetim önden iyice ilerlemekti, ama bu zırh ve ikide bir beni tökezleten bu uzun boyum yok mu –yıllar boyunca bu boyuma ne lanetler okudum! Bu kadar uzun boylu olmanın insana ne faydası dokunabilir? Uzanabildiğim her yüksek daldaki armuda karşılık daha kısa boylu bir adamın üstünden geçip gidecek bir oka hedef oldum!”</p>

    <p>“Sir Gawain,” dedi Axl, “bu aşağıda yaşadığını söylediğiniz canavar ne menem bir şey?”</p>

    <p>“Ben hiç görmedim beyim, sadece keşişlerin buraya yolladığı kişilerin o canavara yem olduğunu biliyorum.”</p>

    <p>“Ölümlü bir adamın kullandığı sıradan bir kılıçla öldürülebilecek bir canavar mı?”</p>

    <p>“Siz ne diyorsunuz beyim? Ben ölümlü bir adamım, inkâr edecek değilim, ama gençliğimde uzun yıllar boyunca Arthur tarafından mükemmelen eğitilip terbiye edilmiş bir şövalyeyim; korku iliğe işlemişken dahi her türlü tehlikeyi sevinerek karşılamayı ondan öğrendim; madem ki ölümlüyüz, en azından bu dünyada var olduğumuz sürece Tanrı’nın gözünde parlayalım! Beyim, Arthur’un saflarında yer almış herkes gibi ben de insanların en karanlık niyetlerinin yanı sıra cehennem melekleriyle, canavarlarla göğüs göğüse geldim ve en şiddetli çatışmanın ortasında bile, daima yüce kralımın yolundan yürüdüm. Siz ne ima ediyorsunuz beyim? Ne cesaretle ima ediyorsunuz? Siz orada mıydınız? <em>Ben</em> oradaydım beyim, şu anda size bakan bu gözler her şeyi gördü! Fakat ne çıkar dostlar, ne çıkar, şimdi bunu tartışmanın zamanı değil. Affedersiniz, ilgilenmemiz gereken başka konular var, öyle ya. Neydi sorduğunuz beyim? Ha evet, canavar, anladığım kadarıyla feci azılıymış, ama ne iblismiş ne de cin; bu kılıç onu öldürmeye yeter.”</p>

    <p>“Ama Sir Gawain,” dedi Beatrice, “şimdi bütün bildiklerimize rağmen bu tünelde ilerlemeye devam etmemizi mi öneriyorsunuz gerçekten?”</p>

    <p>“Başka ne yapabiliriz hanımcığım? Yanılmıyorsam manastıra dönüş yolu bize kapalı, oysa aynı kapı her an açılabilir ve içinden bu tünele askerler dökülebilir. İlerlemekten başka yapacak şey yok, yolumuza çıkabilecek şu canavarı bertaraf edersek çok geçmeden kendimizi ormanda, peşinizdekilerden çok uzakta bulabiliriz; çünkü Ninian bunun gerçek bir tünel olduğu ve bakımlı durumda tutulduğu konusunda beni temin elti. Onun için şu mum yanıp bilmeden yola koyulalım, bundan başka mumum yok.”</p>

    <p>“Ona güvenecek miyiz Axl?” diye sordu Beatrice, Sir Gawain’e duyurmamak için herhangi bir çaba göstermeden. “Aklım şu anda serseme döndü, iyi yürekli Peder Brian’ımızın bize ihanet ettiğine inanasım yok. Öte yandan bu şövalyenin söyledikleri de doğru geliyor kulağa.”</p>

    <p>“Onu izleyelim prensesim. Sir Gawain, zahmetiniz için çok teşekkür ederiz. Lütfen bize yol gösterin, canımızı kurtaralım; şu canavarın uyukladığını ya da karanlıkta etrafı kolaçan ettiğini umalım.”</p>

    <p>“Korkarım o kadar şanslı olmayacağız. Ama siz gelin dostlar, cesaretle düşelim yola.” Yaşlı şövalye ağır ağır ayağa kalktı, sonra mumu uzattı. “Axl Efendi, şu mumu siz taşısanız, ben iki elimi kılıç kullanmak üzere hazır bulundurmak zorundayım.”</p>

    <p>Önde Sir Gawain, sonra elinde mumla Axl, onun arkasında, kolunu sıkıca tutmuş olan Beatrice, en arkada da Edwin olmak üzere, tünelde ilerlemeye koyuldular. Dehliz darlığını koruduğu için tek sıra halinde yürümekten başka çareleri yoktu; sarkan yosunlarla lif lif köklerden oluşan tavan giderek alçalıyordu, sonunda Beatrice bile başını eğmeye mecbur oldu. Axl mumu yüksekte tutmak için elinden geleni yapıyordu, ama tüneldeki esinti güçlenmişti, sık sık mumu indirip öteki elini aleve siper etmek zorunda kalıyordu. Ama Sir Gawain hiç yakınmıyor, kılıcı omzu hizasında, önden ilerleyen karaltısı hiç değişmiyordu. Sonra Beatrice haykırıp Axl’ın kolunu çekiştirdi.</p>

    <p>“Ne oldu prensesim?”</p>

    <p>“Ah, Axl, dur! Ayağım bir şeye çarpmıştı, ama mumun çok hızlı hareket etti, göremedim.”</p>

    <p>“Ne fark eder prensesim? İlerlememiz lazım.”</p>

    <p>“Axl, çocuk gibi geldi bana! Ayağım çarptı, ışığın geçip gitmeden görür gibi oldum. Ah, çoktan ölmüş küçük bir çocuk galiba!”</p>

    <p>“Prensesim, yapma, üzme kendini. Nerede görmüştün?”</p>

    <p>“Haydi gelin dostlar,” dedi Sir Gawain karanlığın içinden. “Burada birçok şeyi hiç görmemek daha iyidir.”</p>

    <p>Beatrice şövalyeyi işitmiyor gibiydi. “Buradaydı Axl. Alevi bu tarafa getir. Şuraya, aşağıya Axl, şuraya tut, gerçi zavallı yüzünü tekrar görmeye de korkuyorum!”</p>

    <p>Sir Gawain kendi tavsiyesine rağmen geri dönmüş, Edwin de Beatrice’in yanına gelmişti. Axl çömelip mumu sağa sola gezdirdi, ıslak toprak, ağaç kökleri ve taşlar göründü. Sonra alev sırtüstü yatmış iri bir yarasayı aydınlattı; kanatları boylu boyunca açılmış, huzur içinde uyuyor gibiydi. Postu ıslak ve yapışkan görünüyordu. Domuza benzeyen yüzü tüysüzdü, açılmış kanatlarının çukurlarında küçük su birikintileri oluşmuştu. Gövdesinin ön tarafındaki şey olmasa, hayvan gerçekten uyuyor sanılabilirdi. Axl alevi iyice yaklaştırdı, hepsi yarasanın göğsünün hemen altından karnına uzanan, her iki taraftaki kaburgaların bir kısmını da kapsayan yuvarlak deliğe dikti gözlerini. Yara dikkati çekecek kadar temizdi, sanki birisi sert bir elmadan bir ısırık almış gibi.</p>

    <p>“Nasıl bir yaratığın marifeti olabilir bu?” diye sordu Axl.</p>

    <p>Mumu fazlasıyla hızlı hareket ettirmiş olacak ki, o anda alev titreyip söndü.</p>

    <p>“Merak etmeyin dostlar,” dedi Sir Gawain. “Şu çırayı bulayım tekrar.”</p>

    <p>“Ben sana demedim mi Axl?” dedi Beatrice, ağlamaklı bir sesle. “Ayağım çarptığı anda bebek olduğunu anlamıştım.”</p>

    <p>“Sen ne diyorsun prensesim? Bebek değil bu. Ne diyorsun?”</p>

    <p>“Zavallı çocuğun başına ne geldi acaba? Anası babası nerede kim bilir?”</p>

    <p>“Prensesim, bildiğimiz yarasa bu, karanlık yerlerden eksik olmazlar zaten.”</p>

    <p>“Ah Axl, bebekti, eminim!”</p>

    <p>“Keşke şu alev sönmeseydi prensesim, tekrar gösterirdim sana. Yarasa bu, başka şey değil, ama ben de yattığı yeri görmek istiyorum. Sir Gawain, hayvanın yatağı dikkatinizi çekti mi?”</p>

    <p>“Ne demek istediğinizi anlayamadım beyim.”</p>

    <p>“Hayvan kemiklerden bir yatak üzerinde yatıyormuş gibi geldi bana, ancak insana ait olabilecek bir iki kafatası görür gibi oldum.”</p>

    <p>“Ne ima ediyorsunuz beyim?” Sir Gawain temkini elden bırakıp sesini yükseltmişti. “Ne kafatası? Ben kafatası filan görmedim beyim! Sadece kazaya uğramış bir yarasa gördüm!”</p>

    <p>Beatrice usulca hıçkırmaya başlamıştı, Axl doğrulup onu kucakladı.</p>

    <p>“Çocuk değildi o prensesim,” dedi daha şefkatli bir sesle. “Üzme kendini.”</p>

    <p>“Ne yalnız bir ölüm. Ana babası neredeydi acaba Axl?”</p>

    <p>“Siz ne ima ediyorsunuz beyim? Kafatası mı? Ben kafatası filan görmedim! Hem burada birkaç eski kemik olsa ne olur? Ne var yani, o kadar acayip bir şey mi? Yerin altında değil miyiz? Ama ben kemikten yatak filan görmedim, ne ima ettiğinizi bilmiyorum Axl Efendi. Siz orada mıydınız beyim? Yüce Arthur’la yan yana durdunuz mu? Ben gururla söyleyebilirim ki onunla yan yana durdum beyim; o kahraman olduğu kadar merhametli bir komutandı. Evet, gerçekten de gelip Wistan Efendi’nin kimliği ve niyetleri konusunda başkeşişi uyaran bendim, başka seçeneğim mi vardı? Mübarek Pederler’in kalplerinin ne kadar kararabileceğini nasıl tahmin edebilirdim? İmalarınız mesnetsiz beyim! Yüce Arthur’la yan yana durmuş herkese hakaret! Burada kemikten yatak filan yok! Hem ben şu anda sizi kurtarmak üzere burada değil miyim?”</p>

    <p>“Sir Gawain, sesiniz gümbür gümbür yankılanıyor, askerler şu anda kim bilir neredeler.”</p>

    <p>“Ben o bilgiye sahipken ne yapabilirdim beyim? Evet, buraya gelip başkeşişle konuştum, ama o adamın kalbinin ne kadar kara olduğunu nasıl bilebilirdim? İyi kalpli olan o zavallı Jonus, ciğeri deşilmiş, günleri sayılı; oysa başkeşiş kuşlardan neredeyse sıyrık almadan yaşamaya devam ediyor...”</p>

    <p>Sir Gawain tünelin ilerisinden bir ses duyup sözünü yarıda kesti. Yakında mı, uzakta mı olduğunu anlamak zordu, ama bir hayvanın bağırışı olduğu kesindi; kurt ulumasına benziyordu, ama ayı homurtusunun daha pes tonunu da andırıyordu. Fazla uzun sürmediği halde Axl Beatrice’i kucaklayarak sıkıca sarmış, Sir Gawain de kılıcını topraktan çekip çıkarmıştı. Sonra, birkaç dakika boyunca kıpırtısız durup sesin tekrarlanmasını beklediler. Ama başka ses duyulmadı; Sir Gawain ansızın usulca, nefesi tıkanarak gülmeye başladı. O gülmeye devam edince, Beatrice Axl’ın kulağına, “Buradan çıkıp gidelim kocam,” diye fısıldadı. “Bu yalnız mezarı hatırlatacak daha fazla şey görmek istemiyorum.”</p>

    <p>Sir Gawain gülmeyi kesip konuştu: “Belki canavarın sesiydi o duyduğumuz, ama devam etmekten başka çaremiz yok. Haydi dostlar, kavgaya son verelim. Birazdan mumu yine yakarız, ama şimdi bir süre mumsuz yürüyelim, canavarı bu tarafa çekmeyelim. Bakın, şurada solgun bir ışık var, yürüyecek kadar aydınlık veriyor. Gelin dostlar, bu kavgaya son verelim. Kılıcım hazır, devam edelim.”</p>

    <p>Tünel giderek daha dolambaçlı hale geldi, her dönemeçte karşılarına çıkabileceklerden korkarak daha dikkatli ilerliyorlardı. Ama hiçbir şeyle karşılaşmadıkları gibi o bağırtıyı da bir daha duymadılar. Sonra tünel epey uzun, dik bir inişin ardından, geniş bir yeraltı odasına açıldı.</p>

    <p>Hepsi durup soluklandılar, etraflarına baktılar. Başları toprağa sürtünerek o kadar uzun süre yürüdükten sonra tavanın hem bu kadar yüksek, hem de daha sağlam malzemeden yapılmış olması onları rahatlatıyordu. Sir Gawain mumu tekrar yaktığında, Axl anıt mezar gibi bir yerde olduklarını anladı; çepeçevre duvarlarda fresklerle Romen harflerinin kalıntıları vardı. Karşılarında iki kalın sütun, bulundukları odaya benzer boyutlarda bir başka odaya geçit veriyordu; bu eşiğe parlak ay ışığı vurmuştu. Işığın kaynağı görünmüyordu; iki sütunu birleştiren yüksek kemerin arkasında, tesadüfen o anda ay ışığının denk geldiği bir açıklık olabilirdi. Işık, sütunları kaplayan yosun ve mantarları, ayrıca öteki odanın bir bölümünü aydınlatıyordu; zemin moloz kaplı gibi görünüyordu, ama Axl çok geçmeden bunun muazzam bir kemik tabakası olduğunu anladı. Ancak o zaman, ayaklarının altında da iskelet parçaları bulunduğunu ve bu tuhaf zeminin her iki odanın tamamı boyunca uzandığını düşünebildi.</p>

    <p>“Burası eski bir mezarlık olsa gerek,” dedi yüksek sesle. “Fakat ne çok kişi gömülü burada.”</p>

    <p>“Mezarlık,” diye mırıldandı Sir Gawain. “Evet, mezarlık.” Bir elinde kılıcı, ötekinde mum, odada ağır ağır yürümekteydi. Sonra kemere yaklaştı, ama ansızın, parlak ay ışığından ürkmüş gibi, ikinci odanın girişinde durdu. Kılıcını toprağa saplamıştı; Axl silahına dayanmış, mumu bitkin hareketlerle aşağı yukarı oynatan karaltısını izledi.</p>

    <p>“Kavga etmemize gerek yok, Axl Efendi. Burada insan kafatasları var, inkâr edecek değilim. Şurada bir kol, bir bacak, ama artık sadece kemik. Eski bir mezarlık. Olabilir de. Hatta diyebilirim ki beyim, bizim bütün memleketimiz böyledir. Güzel, yeşil bir vadi. Baharda hoş bir koruluk. Toprağını kazın, papatyalarla düğün çiçeklerinin azıcık altında ölüleri bulursunuz. Üstelik sadece Hıristiyan usulünce gömülmüşleri kastetmiyorum beyim. Bizim topraklarımızın altında eski katliamların kalıntıları da duruyor. Horace’la ben bıktık usandık. Bitkin düştük, genç değiliz artık.”</p>

    <p>“Sir Gawain,” dedi Axl, “ikimize tek kılıç düşüyor. Sizden rica ediyorum, hüzne kapılmayın, canavarın yakınımızda olduğunu da unutmayın.”</p>

    <p>“Canavarı unutmadım beyim. Sadece şu karşımızdaki kapıya bakıyorum. Şu yukarıya bakın, görüyor musunuz?” Sir Gawain mumu kaldırınca, kemerin alt kenarı boyunca, toprağa bakan mızrak uçlarının yan yana sıralanmış olduğu görüldü.</p>

    <p>“Kayar kapı,” dedi Axl.</p>

    <p>“Aynen öyle beyim. Bu kapı o kadar eski değil. Tahminimce ikimizden de gençtir. Biri bizim için kaldırmış, geçelim diye. Bakın, şu ipler tutuyor kapıyı. Şurada da makaraları. Birisi buraya sık sık gelip kapıyı kaldırıyor, indiriyor, belki canavarı besliyor.” Sir Gawain sütunlardan birine doğru yürüdü, ayağının altında kemikler çatırdıyordu. “Bu ipi kesersem kapı inecek kuşkusuz, dışarı çıkmamızı engelleyecek. Ama canavar kapının ötesindeyse, ondan korunmuş olacağız. O duyduğum ses Sakson oğlandan mı geliyor, yoksa yaramaz bir cin gizlice içeriye mi girmiş?”</p>

    <p>Gerçekten de Edwin arkada, gölgelerin arasında şarkı söylemeye başlamıştı; önce çok hafif sesle söylediğinden Axl oğlanın sinirlerini yatıştırmaya çalıştığını düşünmüştü, ama daha sonra sesi giderek daha duyulur olmuştu. Şarkısı ağır bir ninni gibiydi, oğlan şarkıyı yüzü duvara dönük, bedeni hafif hafif sallanarak söylüyordu.</p>

    <p>“Oğlan büyülenmiş gibi davranışlar sergiliyor,” dedi Sir Gawain. “Siz ona aldırmayın, şimdi karar vermemiz lazım Axl Efendi. Yürümeye devam mı edelim? Yoksa bu ipi ötede her ne varsa ondan birkaç dakika korunmak için keselim mi?”</p>

    <p>“Ben ipi keselim derim beyim. İstediğimizde kapıyı tekrar kaldırabiliriz herhalde. Önce neyle yüz yüze geleceğimizi kapı inik haldeyken bir öğrenelim.”</p>

    <p>“Akıllıca bir öneri beyim. Dediğiniz gibi yapacağım.”</p>

    <p>Sir Gawain mumu Axl’a verip ileriye doğru bir adım daha attı, kılıcını kaldırıp sütuna doğru savurdu. Taşa çarpan metal sesi duyuldu, kapının alt kısmı sarsıldı, ama havada asılı kaldı. Sir Gawain’in iç çekişinde belli belirsiz bir utanç vardı. Sonra pozisyon değiştirdi, tekrar kılıcını kaldırdı ve bir kez daha indirdi.</p>

    <p>Bu kez bir kopma sesi duyuldu, kapı gürültüyle aşağı inerek ay ışığında bir toz bulutu kaldırdı. Çıkan ses müthişti –Edwin şarkıyı anında kesmişti–; Axl şimdi karşılarında duran demir ızgaraya gözlerini dikti, neyi çağıracağını görmek için bekledi. Ama canavardan eser yoktu, birkaç dakika sonra hepsi derin bir nefes aldılar.</p>

    <p>Şimdi fiilen kapana kısılmış oldukları halde kayar kapının indirilmesi bir rahatlama duygusu getirmişti; dördü de anıt mezarın içinde dolaşmaya koyuldular. Kılıcını kınına sokmuş olan Sir Gawain parmaklıklara yaklaştı ve dikkatle dokundu.</p>

    <p>“İyi demir,” dedi. “İş görür.”</p>

    <p>Bir süredir suskun olan Beatrice Axl’ın yanına gelip başını göğsüne dayadı. Axl ona sarılırken yanağının gözyaşlarından ıslanmış olduğunu fark etti.</p>

    <p>“Yapma prensesim,” dedi, “moralini bozma. Çok geçmeden geceye, açık havaya çıkmış olacağız.”</p>

    <p>“Bunca kafatası Axl. Bu canavar gerçekten bu kadar çok insanı öldürmüş olabilir mi?”</p>

    <p>Beatrice alçak sesle konuşmuştu, ama Sir Gawain işitip onlara döndü. “Siz ne ima ediyorsunuz hanımcığım? Bu katliamın <em>benim</em> eserim olduğunu mu?” Bunu daha önce, tünelin başında sergilediği öfkeden iz taşımayan bezgin bir tavırla, ama sesinde garip bir vurguyla söylemişti. “Bunca kafatası diyorsunuz. Peki biz yeraltında değil miyiz? Nedir ima ettiğiniz? Tek bir Arthur şövalyesi bu kadar çok insanı öldürmüş olabilir mi?” Tekrar kapıya dönüp parmaklıklardan birinin üzerinde parmağını gezdirdi. “Yıllar önce bir kere, rüyamda kendimi düşmanı öldürürken görmüştüm. Rüyamdaydı, uzun zaman önceydi. Düşman yüzlerceydi, belki bu kadar çoktu. Durmadan dövüşüyordum. Aptalca bir rüya, ama hâlâ hatırlıyorum işte.” İçini çekip Beatrice’e baktı. “Size ne cevap vereceğimi bilemiyorum hanımcığım. Tanrı’nın hoşuna gideceğini düşündüğüm şekilde davrandım. Bu kahrolası keşişlerin kalplerinin böylesine karardığını nasıl tahmin edebilirdim? Horace’la ben bu manastıra güneş batmadan önce, sizden kısa bir süre sonra geldik; o sırada başkeşişle acilen konuşmam gerektiğini düşünüyordum. Sonra, size kurduğu komployu öğrenince çok memnun olmuş gibi yaptım. Kendisiyle vedalaştım, hepsi benim gittiğimi zannetti, ama ben Horace’ı ormanda bırakıp gece karanlığında görünmeden yürüyerek buraya döndüm. Tanrı’ya şükür bütün keşişler aynı fikirde değil. İyi yürekli Jonus’un beni kabul edeceğini biliyordum. Başkeşişin entrikalarını ondan öğrendiğimde, Ninian’dan sizi beklemek üzere kimse görmeden beni buraya indirmesini istedim. Lanet olsun, oğlan yine başladı!”</p>

    <p>Gerçekten de Edwin yine şarkı söylüyordu; önceki kadar yüksek sesle değil, ama bu kez garip bir pozisyonda. Yumruklarını şakaklarına dayamış, öne doğru eğilmiş, gölgelerin arasında yavaşça hareket ediyordu; hayvan rolü oynayarak dans eder gibi.</p>

    <p>“Son yaşadığı olayların baskısı altında eziliyor şüphesiz,” dedi Axl. “Bu kadar güçlü davranmış olması şaşılacak şey; buradan kurtulduğumuzda onunla ilgilenmemiz gerekiyor. Ama Sir Gawain, söyler misiniz, keşişler böylesine masum bir delikanlıyı niçin öldürmek istiyorlar?”</p>

    <p>“Ne dediysem fayda etmedi beyim; başkeşiş oğlanı ortadan kaldırmakta ısrar etti. Ben de Horace’ı ormanda bırakıp aynı yoldan...”</p>

    <p>“Sir Gawain, açıklayın lütfen. Yamyam devin açtığı yarayla mı ilgili bu? Oysa bu adamlar Hıristiyan eğitimi almış.”</p>

    <p>“Oğlanın yarası yamyam dev yarası filan değil. O yarayı açan bir ejderha. Dün o asker gömleğini kaldırdığında hemen anlamıştım. Ejderhayla kim bilir nasıl karşılaştı, ama ejderha yarası olduğu kesin; şimdi kanı dişi ejderhayla münasebet kurmak için arzuyla dolup taşacak. Buna karşılık, kokusunu alabilecek kadar yakınında olan her dişi ejderha da peşinden gelecek. Wistan Efendi çırağına bu yüzden bu kadar düşkün beyim. Edwin Efendi’nin onu Querig’e götüreceğini düşünüyor. Aynı nedenle de keşişler ve bu askerler onu öldürmek istiyorlar. Bakın, oğlan iyice azdı!”</p>

    <p>“Nedir bütün bu kafatasları beyim?” diye sordu birden Beatrice şövalyeye. “Niye bu kadar çok kafatası var? Hepsi bebek kafatası olabilir mi? Bazıları avucunuza sığabilecek kadar küçük, bakın.”</p>

    <p>“Prensesim, üzme kendini. Mezarlık burası, başka bir şey değil.”</p>

    <p>“Siz ne ima ediyorsunuz hanımcığım? Bebek kafatası mı? Ben erkeklerle, cehennem melekleriyle, ejderhalarla dövüştüm. Ama bebek katili olmadım! Ne cüretle ima edersiniz hanımcığım!”</p>

    <p>Ansızın Edwin şarkı söylemeye devam ederek yanlarından geçti ve kayar kapıya gidip parmaklıklara yaslandı.</p>

    <p>“Geri çekil delikanlı,” dedi Sir Gawain, omuzlarından kavrayarak. “Burası tehlikeli, yeter artık, şarkı da söyleme!”</p>

    <p>Edwin parmaklıkları iki eliyle kavradı, yaşlı şövalyeyle ikisi bir süre boğuştular. Sonra ikisi birden boğuşmayı bırakıp kapıdan uzaklaştılar. Başı Axl’ın göğsüne dayalı olan Beatrice’ten ufak bir çığlık koptu, ama tam o anda Edwin’le Sir Gawain Axl’ın görüş alanını kapladı. Sonra canavar ay ışığı havuzuna girdi, o zaman daha net göründü.</p>

    <p>“Tanrı bizi korusun,” dedi Beatrice. “Bu yaratık resmen Büyük Ova’dan kaçmış gelmiş, hava da soğumaya başladı.”</p>

    <p>“Merak etme prensesim. O parmaklıklardan geçemez.”</p>

    <p>Kılıcını anında çekmiş olan Sir Gawain usulca gülmeye başladı. “Hiç de korktuğum kadar kötü değilmiş,” dedi, sonra biraz daha güldü.</p>

    <p>“Yeterince kötü beyim,” dedi Axl. “Sırayla hepimizi mideye indirebilecekmiş gibi görünüyor.”</p>

    <p>Karşılarındaki, derisi yüzülmüş iri bir hayvana benzetilebilirdi: Koyun işkembesinin içini kaplayan tabakayı hatırlatan ışık geçirmez bir zar, kaslarla eklemlerin üzerini gergin şekilde sarıyordu. Ay ışığıyla sarmalanmış haldeki canavar aşağı yukarı bir boğa iriliğindeydi, şekli de boğayı hatırlatıyordu, ama kafası belirgin biçimde kurt kafasına benziyordu ve daha koyu renkti; fakat doğal bir koyu renk post ya da etten ziyade alevlerin isiyle kararmış gibi görünüyordu. Canavarın çenesi iri, gözleri sürüngen gözüydü.</p>

    <p>Sir Gawain hâlâ kendi kendine gülüyordu. “O kasvetli tünelde yürürken kurduğum çılgınca hayaller beni beterine hazırlamıştı. Bir keresinde beyim, Dumum bataklıklarında, acuze kafalı kurtlarla çarpıştım! Culwich tepesinde ise, savaş naraları atarken kan tüküren iki kafalı yamyam devlerle! Bu karşımızdaki azgın bir köpekten ibaret.”</p>

    <p>“Buna rağmen özgürlüğe kavuşmamızı engelliyor Sir Gawain.”</p>

    <p>“Evet, orası öyle. Bu durumda bir saat boyunca ona böyle bakarız, sonra askerler peşimizden tünele girerler. Ya da kapıyı kaldırır onunla dövüşürüz.”</p>

    <p>“Ben onun azgın bir köpekten daha tekinsiz bir hasım olduğu kanısındayım Sir Gawain. Rica ederim kendinize fazla güvenmeyin.”</p>

    <p>“Ben yaşlı bir adamım beyim, bu kılıcı öfkeyle savurmayalı epey yıl da oldu. Buna rağmen iyi yetişmiş bir şövalyeyim ve bu canavar bu dünyaya aitse onu alt ederim.”</p>

    <p>“Bak Axl,” dedi Beatrice, “gözleri nasıl Edwin Efendi’yi izliyor.”</p>

    <p>Şaşırtıcı derecede sakinleşmiş olan Edwin deneme yapar gibi bir sola bir sağa yürüyor, bu arada gözünü gözlerinden ayırmayan canavara bakıyordu hep.</p>

    <p>“Köpek oğlanı arzuluyor,” dedi Sir Gawain düşünceli bir tavırla. “Bu canavarın içinde ejderha dölü olabilir.”</p>

    <p>“Cibilliyeti ne olursa olsun,” dedi Axl, “biz ne yapacağız diye tuhaf bir sabırla bekliyor.”</p>

    <p>“O halde şöyle bir öneride bulunayım dostlar,” dedi Sir Gawain. “Bu Sakson oğlanı kurtları tuzağa düşürmek için bağlanan keçi gibi kullanmayı istemezdim. Ne var ki cesur bir delikanlıya benziyor, burada silahsız dolaşması da aynı derecede tehlikeli aslında. Mumu alıp odanın arka tarafına gitsin, orada dursun. Sonra Axl Efendi, siz bir şekilde, belki sevgili karınızın yardımıyla bu kapıyı tekrar kaldırabilirseniz eğer, canavar serbestçe geçer. Benim tahminimce doğru oğlana gidecektir. Nereye hamle yapacağını bildiğime göre, ben de burada durup tam geçerken ortadan yarıya böleceğim onu. Planımı onaylıyor musunuz beyim?”</p>

    <p>“Umarsız bir plan. Ama ben de askerlerin çok geçmeden bu tüneli keşfedeceklerinden korkuyorum. Onun için deneyelim beyim, karımla ben ipe asılıp bu kapıyı kaldırmak için elimizden geleni yaparız. Prensesim, Edwin Efendi’ye planımızı açıkla, bakalım katılacak mı bize.”</p>

    <p>Ama Edwin Sir Gawain’in stratejisini kendisine tek kelime söylenmeden kavramış gibiydi. Mumu şövalyeden alıp kemiklerin üzerinde arkaya doğru on uzun adım ölçtü ve gölgelere gömüldü. Yüzünü döndüğünde, çenesinin altında tuttuğu mumun alevi titremiyor, parmaklıkların ardındaki yaratığa dikilmiş çakmak çakmak iki gözü açığa çıkarıyordu.</p>

    <p>“Çabuk olalım prensesim,” dedi Axl. “Sırtıma tırman, ipin ucuna yetişmeye çalış. Bak şuradan sarkıyor.”</p>

    <p>İlk denemede neredeyse devriliyorlardı. Sonra sütunu destek olarak kullandılar, Beatrice’in ipi bir süre daha el yordamıyla bulmaya çalıştıktan sonra, “Tuttum Axl,” dediği duyuldu. “Beni aşağı bırakırsan ip de benimle birlikte inecektir mutlaka. Yakala beni de birden düşmeyeyim.”</p>

    <p>“Sir Gawain,” diye seslendi usulca Axl, “hazır mısınız beyim?”</p>

    <p>“Hazırız.”</p>

    <p>“Canavar yanınızdan geçip giderse bu cesur oğlanın sonu gelmiş demektir.”</p>

    <p>“Biliyorum beyim. Geçip gitmeyecek.”</p>

    <p>“Yavaşça indir beni Axl. Elimde iple hâlâ havada kalmışsam uzanıp aşağı çek.”</p>

    <p>Axl Beatrice’i bıraktı, Beatrice bir an havada asılı kaldı; bedeninin ağırlığı kapıyı kaldırmaya yetmemişti. Sonra Axl onun iki elinin yakınında bir yerden ipi tutabildi, ikisi birden çektiler. Önce hiçbir şey olmadı, sonra bir şey serbest kaldı, kapı titreyerek yukarı kalktı. Axl çekmeye devam ediyordu, kapıyı göremediğinden seslendi: “Yeterince yükseldi mi beyim?”</p>

    <p>Sir Gawain’in cevabı bir sessizliğin ardından geldi: “Köpek bize bakıyor, aramızda hiçbir şey yok artık.”</p>

    <p>Axl dönüp sütunun arkasından baktığında hayvanın öne doğru atılışını gördü. Yaşlı şövalyenin yüzü ay ışığında bembeyazdı; kılıcını savurdu, ama yetişemedi, yaratık yanından geçmiş hiç şaşmadan Edwin’e doğru ilerliyordu.</p>

    <p>Oğlanın gözleri açıldı, ama mumu düşürmedi. Yana doğru hareket ederek, adeta kibarca canavara yol verirmiş gibi çekildi. Ve Axl şaşkın bakışlarla seyrederken yaratık yolunu değiştirmeden az önce kendilerinin çıktığı tünelin karanlığına doğru koşmaya devam etti.</p>

    <p>“Havada tutacağım kapıyı,” diye bağırdı Axl. “Eşikten geçip kurtarın kendinizi!”</p>

    <p>Ama ne yanındaki Beatrice duymuş gibiydi dediğini, ne de kılıcını indirmiş olan Sir Gawain. Hatta Edwin bile birkaç saniye önce yanından hızla geçip giden ve her an mutlaka geri dönecek olan korkunç yaratığa ilgisini kaybetmiş gibiydi. Oğlan mumu önünde tutarak yaşlı şövalyenin durduğu yere geldi, ikisi birlikte yere baktılar.</p>

    <p>“Kapıyı bırakın insin, Axl Efendi,” dedi Sir Gawain başını kaldırmadan. “Birazdan tekrar kaldırırız.”</p>

    <p>Axl yaşlı şövalyeyle oğlanın önlerinde, yerde hareket eden bir şeye büyülenmiş gibi bakmakta olduklarını anladı. Kapıyı bıraktı, o sırada Beatrice, “Korkunç bir şey Axl,” dedi, “görmeme hiç gerek yok. Ama sen git bak bakalım, anlatırsın bana ne gördüğünü.”</p>

    <p>“Canavar tünele koşmadı mı prensesim?”</p>

    <p>“Bir kısmı koştu, sonra ayak sesleri kesildi. Hadi Axl, git de şövalyenin ayaklarının dibinde kalan parçasına bak.”</p>

    <p>Axl yanlarına geldiğinde hem Sir Gawain hem de Edwin sanki rüyadan uyanırcasına irkildiler. Sonra kenara çekildiler, Axl ay ışığında yaratığın kafasını gördü.</p>

    <p>“Çenesi durmuyor,” dedi Sir Gawain endişeli bir tonda. “Kılıçla parçalayayım diyorum, ama başımıza daha fazla bela açacak bir saygısızlık olur diye korkuyorum. Yine de hareket etmese daha memnun olacağım.”</p>

    <p>Gerçekten de kesik kafanın canlı olmadığına inanmak zordu. Yerde yan duruyor, görünen tek göz bir deniz yaratığı gibi parlıyordu. Çenesi garip bir enerjiyle, ritmik biçimde hareket ediyor, öyle ki, dişlerin arasında gevşek duran dili canlanıp kıpırdanırmış gibi görünüyordu.</p>

    <p>“Size müteşekkiriz Sir Gawain,” dedi Axl.</p>

    <p>“Bir köpekten ibaretti beyim, daha beteriyle seve seve yüzleşirim. Her şeye rağmen bu Sakson oğlan az bulunur bir cesaret sergiliyor, ona yardım ettiğime memnunum. Ama şimdi acele edip gitmemiz gerek, temkini de elden bırakmayalım, üzerimizde neler oluyor kim bilir, hatta şu odanın ötesinde ikinci bir canavarın bekleyip beklemediği de meçhul.”</p>

    <p>Sütunlardan birinin arkasında bir manivela buldular, ipin ucunu bağlayıp kapıyı kısa sürede, hiç zorlanmadan kaldırdılar. Canavarın kafasını düştüğü yerde bırakıp kayar kapının altından geçtiler; Sir Gawain yine kılıcı elinde önden gidiyor, Edwin arkayı çekiyordu.</p>

    <p>Anıt mezarın ikinci odası canavara in vazifesi gördüğüne dair belirgin izler taşıyordu: eski kemiklerin yanı sıra daha yakın zamana ait koyun ve geyik leşleri, ayrıca ne olduğunu anlayamadıkları, pis kokulu başka kara şekiller vardı. Sonra tekrar dolambaçlı bir dehlizde, başlarını eğmiş nefes nefese yürürlerken buldular kendilerini. Başka canavara rastlamadılar, sonunda kuş sesleri işittiler. Uzakta bir ışık lekesi göründü, sonra ormana çıktılar, şafağın ilk ışıklarıyla çepeçevre sarmalanmışlardı.</p>

    <p>Axl sersemlemiş bir halde, iki ulu ağacın arasında köklerden oluşan bir tümsek buldu ve Beatrice’in elinden tutarak üzerine oturmasına yardım etti. Beatrice başta konuşamayacak kadar nefes nefeseydi, ama birkaç dakika sonra başını kaldırıp konuştu:</p>

    <p>“Yanımda yer var kocam. Şimdilik güvendeysek birlikte oturup yıldızların sönüşünü seyredelim. İkimizin de sağ salim olduğuna, o uğursuz tüneli geride bıraktığımıza şükrediyorum.” Sonra sordu: “Edwin Efendi nerede Axl? Göremiyorum onu.”</p>

    <p>Axl alacakaranlıkta etrafına bakınınca biraz ileride Sir Gawain’in karaltısını gördü; başını öne eğmiş, bir elini dayadığı ağaç gövdesinden destek alarak soluklanıyordu. Ama oğlandan eser yoktu.</p>

    <p>“Daha demin arkamızdaydı,” dedi Axl. “Hatta açık havaya çıktığımızda nidasını duydum.”</p>

    <p>“Ben gördüm, süratle yola devam etti beyim,” dedi Sir Gawain başını çevirmeden, hâlâ nefes almakta zorlanıyordu. “Bizler gibi yaşlı olmadığından, nefes nefese meşelere yaslanmaya ihtiyacı yok. Herhalde Wistan Efendi’yi kurtarmak üzere alelacele manastıra dönüyordur.”</p>

    <p>“Ona mâni olmak gelmedi mi aklınıza beyim? Alelacele gittiği yerde tehlikeyle karşılaşacağı kesin, Wistan Efendi bu arada ya öldürülmüş ya da yakalanmış olmalı.”</p>

    <p>“Ben ne yapabilirdim beyim? Elimden geleni yaptım ben. O havasız yerde saklandım. Bizden önce nice cesur adamı mideye indirmiş olan canavarın hakkından geldim. Bütün bunların ardından, oğlan koşa koşa manastıra döndü! Ben bu ağır zırh ve kılıçla onun peşinden mi koşayım? Bitkin düştüm beyim. Bitkinim. Görevim nedir şimdi? Durup bir düşünmem gerek. Arthur olsa ne yapmamı isterdi?”</p>

    <p>“Sir Gawain,” dedi Beatrice, “Wistan Efendi’nin gerçek kimliğini, doğudan gelen bir Sakson savaşçı olduğunu gelip başkeşişe ilk haber veren sizdiniz, öyle mi?”</p>

    <p>“Bunlara niye tekrar girelim hanımcığım? Ben sizi güvenliğe kavuşturmadım mı? Bu tatlı şafağa çıkıncaya kadar ne çok kafatasını çiğnedik geçtik! Ne çok. Yere bakmaya ne hacet, her adımda çatırtıları duyuluyor. Kaç ölü beyim? Yüz mü? Bin mi? Saydınız mı Axl Efendi? Yoksa siz orada değil miydiniz beyim?” Sir Gawain hâlâ ağaç yanındaki bir karaltıydı; kuşlar sabah korosuna başladığından beri sözleri zorlukla duyuluyordu.</p>

    <p>“Bu gece yaşananlar ne olursa olsun,” dedi Axl, “size teşekkür borçluyuz Sir Gawain. Cesaretinizin de becerinizin de hiç azalmadığı aşikâr. Ancak benim de size sormak istediğim bir soru var.”</p>

    <p>“Esirgeyin beni beyim, yeter bu kadarı. Ben bu ormanlık yamaçlarda çevik bir delikanlıyı nasıl kovalarım? Ben tükendim beyim, üstelik sadece nefes bakımından da olmayabilir.”</p>

    <p>“Sir Gawain, biz bir zamanlar yoldaş değil miydik?”</p>

    <p>“Esirgeyin beni beyim. Bu gece görevimi yaptım ben. Bu kadarı yetmez mi? Şimdi gidip zavallı Horace’ımı bulmam lazım; kaybolmasın diye bir dala bağlamıştım onu, ama ya bir kurt ya da ayı rastlarsa ona?”</p>

    <p>“Sis kalın bir perde gibi geçmişimi örtüyor,” dedi Axl. “Buna rağmen, son zamanlarda, bir zamanlar bana verilmiş bir görevi, hem de önemli bir görevi hatırlıyorum. Bütün insanları Tanrı’ya yaklaştıracak bir kanun, yüce bir kanun muydu? Sir Gawain, sizin varlığınız ve Arthur’dan söz edişiniz çoktandır silinmiş düşünceleri canlandırıyor.”</p>

    <p>“Beyim, benim zavallı Horace’ım gece ormanda olmaktan hiç hoşlanmaz. Bir ok yağmurunu gözünü kırpmadan göğüsler, ama bir baykuş ötüşü ya da tilki çığlığı onu korkutmaya yeter. Ben şimdi onun yanına gideceğim, sizlere de burada fazla dinlenip oyalanmamanızı tavsiye ederim. Genç Saksonları unutun, ikisini de. Sizi köyünde bekleyen kendi sevgili oğlunuzu düşünün şimdi. Vakit geçirmeden yola düşün derim; artık battaniyelerinizle erzakınız da yok. Irmak yakında, doğuya doğru hızlı bir akıntı var. Bir mavnacıdan kibarca rica ederseniz sizi ırmak aşağı götürebilir. Ama burada oyalanmayın, askerlerin buraya ne zaman geleceği belli olmaz. Tanrı sizi korusun dostlar.”</p>

    <p>Sir Gawain’in karaltısı bir hışırtı ve birkaç gümbürtünün ardından kara yaprakların arasında gözden kayboldu. Beatrice bir iki dakika sonra konuştu:</p>

    <p>“Onunla vedalaşmadık Axl, kendimi kötü hissediyorum bu yüzden. Oysa bizden garip biçimde ayrıldı, apansız.”</p>

    <p>“Bana da öyle geldi prensesim. Ama akıllıca bir tavsiyede bulunmuş olabilir. Vakit kaybetmeden oğlumuza gitmemiz, şimdiye kadarki yol arkadaşlarımızı unutmamız gerek. Zavallı Edwin Efendi için kaygılanıyorum, ama alelacele manastıra döndüğüne göre biz ne yapabiliriz?”</p>

    <p>“Birkaç dakikacık daha dinlenelim Axl. Sonra yola koyuluruz, baş başa; yolculuğu hızlandırmak için bir mavna bulsak iyi olur gerçekten. Oğlumuz niye bu kadar geciktik diye merak ediyordur.”</p>
  </div>
</body>
</html>
