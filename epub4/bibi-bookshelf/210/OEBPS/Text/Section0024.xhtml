<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gömülü Dev</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Beşinci Bölüm</h2>

    <p>Bazılarınızın, size yapılan kötülüğü yaşayanlar hatırlasın diye dikilmiş güzel anıtlarınız olacak. Bazılarınızınsa, sadece kaba tahta haçları ya da boyalı taşları; bazılarınız da tarihin karanlığına gömülü kalmaya mahkûm olacaksınız. Her halükârda kadim bir kafilenin parçasısınız; yani devin yığma taşları da uzun zaman önce, savaş sırasında masum çocukların katledildiği bir trajedinin yerini işaretlemek üzere dikilmiş olabilir pekâlâ. Böyle bir taş anıt dikmek için bundan başka bir sebep bulmak zor. Atalarımızın alçak arazide bir zaferi ya da kralı anmak istemesi anlaşılırdır. Ama böylesine yüksek ve ücra bir yerde ağır taşları adam boyunu aşacak şekilde üst üste niçin yığsınlar?</p>

    <p>Eminim Axl da yorgun argın dağı tırmanırken bu sorunun cevabını bulmaya çalışıyordu. Kız, devin yığma taşlarından ilk söz ettiğinde iri bir höyüğün tepesinde hayal etmişti taşları. Oysa bu taş yığını eğimli yolda öylece karşılarına çıkmıştı, etrafında varlığına açıklama teşkil edebilecek hiçbir şey yoktu. Buna rağmen keçi yığma taşların önemini derhal sezmiş olmalı ki, gökyüzü fonunda kara bir parmak misali belirdiği anda, çılgına dünmüşçesine debelenmeye başlamıştı. “Kaderinin farkında,” demişti Sir Gawain, Beatrice’i taşıyan atını yukarı çekerken.</p>

    <p>Ama keçi şu anda önceki korkusunu unutmuş gibiydi; memnun mesut dağ otlarını yiyordu.</p>

    <p>“Yoksa Querig’in sisi insanlar gibi keçilere de mi zarar veriyor?”</p>

    <p>Bunu soran, hayvanın ipini iki eliyle tutmakta olan Beatrice’ti. Axl hayvanı ona teslim etmiş, ipi etrafına sardığı tahta kazığı çekiç niyetine taş kullanarak toprağa çakmaktaydı.</p>

    <p>“Kim bilir prensesim. Ama Tanrı keçilerle azıcık olsun ilgileniyorsa, çok geçmeden dişi ejderhayı buraya getirir, yoksa bu zavallı hayvan çok bekler.”</p>

    <p>“Axl, sence keçi o gelmeden ölürse, Querig yine de canlı ve taze olmayan eti yer mi?”</p>

    <p>“Dişi ejderhaların eti nasıl yemeyi sevdiğini nereden bilelim? Ama buradaki otlar pek matah bir cins olmasa da bu keçiyi epeyce idare eder prensesim.”</p>

    <p>“Şuraya baksana Axl. İkimiz de böyle bitkinken şövalyenin yardım edeceğini sanmıştım. Ama her zamanki kibarlığını unutmuşa benziyor.”</p>

    <p>Gerçekten de yığma taşlara vardıklarından beri Sir Gawain tuhaf bir suskunluğa gömülmüştü. Neredeyse terslercesine, “Aradığınız yer burası,” demiş ve yanlarından uzaklaşmıştı. Şimdi de sırtını onlara dönmüş, gözünü bulutlara dikmişti.</p>

    <p>“Sir Gawain,” diye seslendi Axl, yaptığı işe ara vererek. “Şu keçiyi tutmamıza yardım edemez misiniz? Zavallı karım yorgun düştü.”</p>

    <p>Yaşlı şövalye tepki vermedi; işitmediğini varsayan Axl tam ricasını tekrarlayacakken Gawain ansızın döndü; yüzünde o kadar ciddi bir ifade vardı ki, Axl’la Beatrice bakakaldılar.</p>

    <p>“Aşağıdalar, görüyorum,” dedi yaşlı şövalye. “Artık hiçbir şey geri döndüremez onları.”</p>

    <p>“Kimdir gördüğünüz beyim?” diye sordu Axl. Şövalye cevap vermeyince, “Askerler mi?” dedi. “Bir süre önce ufukta uzun bir sıra gördük, ama bizden uzaklaşıyorlar sanmıştık.”</p>

    <p>“Kısa süre önceki yoldaşlarınızı söylüyorum beyim. Dün karşılaştığımızda birlikte olduğunuz yol arkadaşlarınız. Aşağıdaki ormandan çıktılar, kim durdurabilir artık onları? Bir an o cehennem alayından kopmuş iki kara duldurlar diye umutlanmıştım. Ama bulutlu gökyüzü bana oyun ediyormuş, onlar bu gelenler, hiç şüphem kalmadı.”</p>

    <p>“Demek Wistan Efendi manastırdan kaçabildi sonunda,” dedi Axl.</p>

    <p>“Öyle beyim. Ve şimdi buraya geliyor, tuttuğu ipin ucunda da keçi filan değil, ona yol gösteren Sakson oğlan var.”</p>

    <p>Sonunda Sir Gawain Beatrice’in hayvanla boğuştuğunu fark edip uçurumun kenarından ipi tutmak üzere aceleyle geldi. Ama Beatrice ipi bırakmadı; bir an sanki yaşlı şövalyeyle ikisi keçiyi kim tutacak diye cebelleşirlermiş gibi oldular. Bir süre sonra ip ellerinde, hareketsiz kaldılar; yaşlı şövalye Beatrice’in bir iki adım önündeydi.</p>

    <p>“Peki dostlarımız bizim burada olduğumuzu gördü mü Sir Gawain?” diye sordu Axl, tekrar işine dönerek.</p>

    <p>“O savaşçının gözleri keskindir, bahse girerim; şu anda bizi göğe çizilmiş gibi görüyordur, ip çekme müsabakası yapıyoruz sanıyordur, rakibimiz de keçi!” Sir Gawain kendi kendine güldü, ama sesinde bir hüzün tınısı vardı. “Evet,” dedi sonunda, “tahminimce gayet iyi görüyordur bizi.”</p>

    <p>“Öyleyse bizimle işbirliğine geliyor,” dedi Beatrice, “dişi ejderhayı alt etmek için.”</p>

    <p>Sir Gawain tedirgin bir ifadeyle önce birine, sonra ötekine baktı. Sonra da, “Axl Efendi, hâlâ inanmakta ısrar ediyor musunuz?” dedi.</p>

    <p>“Neye inanmakta Sir Gawain?”</p>

    <p>“Bu ıssız yerde yoldaş olarak toplaştığımıza?”</p>

    <p>“Daha açık konuşun Sir Gawain.”</p>

    <p>Gawain Beatrice’in de ipin bir ucundan tutarak kendisini izlediğinin farkına bile varmadan keçiyi Axl’ın diz çökmüş olduğu yere götürdü.</p>

    <p>“Axl Efendi, bizim yollarımız yıllar önce ayrılmadı mı? Ben Arthur’un yolunda ilerlemeye devam ettim, sizse...” O sırada arkasında Beatrice’in durduğunu fark etmiş olacak ki, dönüp kibarca eğildi. “Sevgili hanımefendi, yalvarırım şu ipi bırakın, dinlenin biraz. Ben hayvanın kaçmasına izin vermem. Şu yığma taşların kenarına oturun. Hiç değilse bu rüzgârdan azıcık olsun korur sizi.”</p>

    <p>“Teşekkür ederim Sir Gawain,” dedi Beatrice. “Öyleyse bu hayvanı size emanet ediyorum, bizim için çok kıymetli bir hayvan.”</p>

    <p>Beatrice yığma taşlara doğru ilerlemeye koyuldu; onu rüzgâra karşı omuzları büzüşmüş yürürken görünce Axl’ın zihninde bir anı kıpırdanır gibi oldu. Anının tetiklediği duygu, bastırmaya fırsat bulamadan şaşırttı, hatta irkiltti onu; çünkü içinde Beatrice’in yanına koşup onu korumak için dayanılmaz bir arzuyla belirgin öfke ve hınç gölgeleri birbirine girmişti. Beatrice tek başına, onun yokluğuyla kıvranarak geçirdiği uzun bir geceden söz etmişti, ama acaba Axl’ın kendisi de böyle ıstıraplı bir hatta birçok gece geçirmiş olabilir miydi? Sonra, Beatrice yığma taşların önünde durup başını taşlardan af dilercesine eğince Axl hem anının hem öfkesinin belirginleştiğini hissetti ve korkuyla kafasını çevirdi. Ancak o zaman Sir Gawain’in de Beatrice’e bakmakta olduğunu fark etti; bakışları sevgi doluydu, düşüncelere dalmış gitmiş gibiydi. Sonra şövalye kendini toparladı ve Axl’a yaklaşarak, küçük bir ihtimal de olsa Beatrice’in işitmesi ihtimalini ortadan kaldırmak için üzerine eğildi iyice.</p>

    <p>“Sizin yolunuzun Tanrı’ya daha yakın olmadığını kim söyleyebilir?” dedi. “Koca koca savaş, barış laflarına sırtını dönmek, insanları Tanrı’ya yaklaştıran o değerli kanuna sırtını dönmek. Arthur’a temelli sırtını dönüp kendini ona vakfetmek...” Tekrar dönüp Beatrice’e baktı; Beatrice ayaktaydı hâlâ, rüzgârdan kaçabilmek için alnını üst üste dizili taşlara yapıştırmıştı neredeyse. “İyi bir eşe vakfetmek beyim. Mülayim bir gölge gibi yanınızda nasıl yürüdüğünü gördüm. Ben de mi aynı şeyi yapmalıydım? Ama Tanrı bizi başka başka yollara yönlendirdi. Benim bir görevim vardı. Hah! Şu anda korkuyor muyum ondan? Asla beyim, asla. Sizi hiçbir şey için suçlamıyorum. Arabuluculuk ettiğiniz o yüce kanun kana bulandı! Yine de bir süre iyi dayandı. Kana bulandı! Şimdi bu yüzden kim bizi suçluyor? Gençlikten korkuyor muyum? Bir rakibi tek başına gençlik mi mağlup eder? Gelsin, gelsin. Hatırlasanıza beyim! Sizi o gün gördüm, kulağınızda çocuk çığlıklarının, bebek çığlıklarının yankılandığından dem vurdunuz. Aynılarını ben de duydum beyim, ama o çığlıklar, bir adamın hayatı acılı bir tedaviyle kurtarılırken cerrah çadırından duyulan çığlıklara benzemiyor muydu? Yine de itiraf ediyorum. Beni izleyen mülayim bir gölgenin yokluğunu hissettiğim günler oluyor. Bugün hâlâ, öyle bir gölge görürüm umuduyla dönüp bakarım arkama. Her hayvan, gökyüzündeki her kuş, şefkatli bir arkadaşın eksikliğini çekmez mi? Seve seve yıllarımı verebileceğim bir iki kişi oldu. Şimdi ondan niçin korkayım? Ben Ren geyiği suratlı, kurt dişli Norveçlilerde çarpıştım, hem de maske falan takmıyorlardı! Haydi beyim, bağlayın artık keçinizi. O kazığı daha ne kadar derine saplayacaksınız? Keçi mi bağlıyorsunuz, aslan mı?”</p>

    <p>Gawain ipi Axl’a verip kararlı adımlarla yürüdü ve toprağın gökyüzüyle birleşirmiş gibi göründüğü yere kadar gelip durdu. Axl bir dizini otlara bastırarak ipi tahtadaki boğumun etrafına sıkıca bağladı, sonra bir kez daha karısına baktı. Beatrice yığma taşların önünde önceki gibi duruyordu; duruşunda bir şeyler yine Axl’ın içine dokunduğu halde, önceki hıncından iz kalmamış olduğunu görüp rahatladı. Aksine, onu koruma güdüsü, sadece sert rüzgârdan da değil, o anda kendilerini sarmalamaya başlayan büyük, karanlık bir şeyden koruma arzusu bütün benliğini ele geçirmiş gibiydi. Ayağa kalkıp aceleyle Beatrice’in yanına gitti.</p>

    <p>“Keçiyi sıkıca bağladım prensesim,” dedi. “Sen hazırım deyince şu yamaçtan aşağı inelim. Hem o çocuklara, hem de kendimize söz verdiğimiz şekilde vazifemizi yerine getirdik, öyle değil mi?”</p>

    <p>“Ah Axl, ben o ormana dönmek istemiyorum.”</p>

    <p>“Ne diyorsun prensesim?”</p>

    <p>“Axl, sen göletin kenarına gitmedin, şövalyeyle konuşmaya dalmıştın. O soğuk suyun içine hiç bakmadın.”</p>

    <p>“Bu rüzgârlar seni yordu prensesim.”</p>

    <p>“Yataklarında yatarmış gibi yukarıya bakan yüzlerini gördüm.”</p>

    <p>“Kimin prensesim?”</p>

    <p>“Bebelerin, hem de suyun yüzeyinin hemen altında. Önce gülümsüyorlar gibi geldi, bazıları el sallıyor sandım, ama yaklaştığımda kıpırtısız yattıklarını gördüm.”</p>

    <p>“O ağaca yaslanıp dinlenirken gördüğün rüyalardan biri bu da. Ben yaşlı şövalyeyle konuşurken senin orada uyuduğunu görüp teselli bulmuştum, hatırlıyorum.”</p>

    <p>“Gerçekten gördüm onları Axl. Yeşil otların arasında. O ormana dönmeyelim, orada bir uğursuzluk var, eminim.”</p>

    <p>Aşağıdaki manzaraya bakan Sir Gawain kolunu havaya kaldırmıştı; arkasına dönmeden, rüzgârın sesini bastırmaya çalışarak seslendi: “Birazdan burada olurlar! Yamaç yukarı hevesle tırmanıyorlar.”</p>

    <p>“Yanına gidelim prensesim, ama harmaniye sarın iyice. Seni buralara kadar getirmekle ahmaklık ettim, ama yakında bir korunak buluruz yine. Gel bakalım neymiş sevgili şövalyemizin derdi.”</p>

    <p>Onlar yanından geçerken keçi ipine asılıyordu, ama kazık yerinden hiç kıpırdamamıştı. Axl yaklaşanların ne kadar yakında olduklarını merak ediyordu, ama yaşlı şövalye onlara doğru yürüyünce üçü hayvanın bağlı olduğu yere uzak sayılmayacak bir noktada durdular.</p>

    <p>“Sir Gawain,” dedi Axl, “karımda derman kalmadı, bir korunağa, yiyeceğe ihtiyacı var. Onu buraya çıkardığımız gibi tekrar sizin atınızın üstünde indirebilir miyiz aşağıya?”</p>

    <p>“Siz benden ne istiyorsunuz? Bu kadarı fazla beyim! Merlin’in ormanında karşılaştığımızda ben size bu tepelerde daha yükseğe tırmanmayın dememiş miydim? Siz ikiniz ısrar ettiniz buraya gelmek için.”</p>

    <p>“Belki aptallık ettik beyim, ama bir amacımız vardı, eğer ki sizsiz döneceksek, buraya getirmek için onca zahmete girdiğimiz şu keçiyi çözmeyeceğinize söz vermelisiniz.”</p>

    <p>“Keçiyi çözmek mi? Bana ne sizin keçinizden beyim? Sakson savaşçı yakında karşımızda olacak, ne adam hem de! İnanmıyorsanız gidin bakın! Sizin keçinizden bana ne? Axl Efendi, şu anda sizi karşımda görünce o geceyi hatırlıyorum. Rüzgâr o zaman da şimdiki gibi amansızdı. Siz Arthur’u yüzüne karşı lanetlerken biz ötekiler başımızı eğmiş duruyorduk! Sizi öldürme görevini üstlenmeyi kim isterdi? Hepimiz kraldan gözümüzü kaçırıyorduk, çünkü silahsız olmanıza rağmen bir bakışla öldürülmenizi emreder diye korkuyorduk. Ama Arthur yüce bir kraldı beyim, o gece de bunun kanıtıdır! Siz onu en değerli şövalyelerinin gözü önünde lanetlediğiniz halde o size tatlılıkla cevap verdi. Bunu hatırlıyor musunuz beyim?”</p>

    <p>“Hiçbir şey hatırlamıyorum Sir Gawain. Sizin dişi ejderhanın nefesi hepsini gizliyor benden.”</p>

    <p>“Benim gözlerim de ötekilerinki gibi yere çevrilmişti; başınızın ayaklarımın dibinden, gözlerimin önünden yuvarlanıp geçmesini bekliyordum! Oysa Arthur tatlılıkla konuştu sizinle! Hiçbir şey mi hatırlamıyorsunuz? O gece rüzgâr neredeyse bu rüzgâr kadar kuvvetliydi, çadırımız karanlık gökyüzüne havalanacak gibiydi. Yine de Arthur lanetlere tatlı sözlerle karşılık verdi. Size hizmetinizden ötürü teşekkür etti. Dostluğunuzdan ötürü teşekkür etti. Hepimize sizi saygıyla anmamızı söyledi. Bizzat ben beyim, siz öfkeyle fırtınaya dalarken fısıltıyla vedalaştım sizinle. Siz işitmediniz, çünkü kendi kendime mırıldandım, yine de içten bir vedaydı, yalnız da değildim. Siz Arthur’a lanet okumakla, üstelik de en büyük zafer gününde lanet okumakla hata ettiğiniz halde öfkenizi hepimiz paylaşıyorduk. Şimdi Querig’in nefesinin bunları sizden gizlediğini söylüyorsunuz, yoksa sırf yıllar, hatta bu rüzgâr, en bilge keşişi bir ahmağa dönüştürmeye yeter mi?”</p>

    <p>“Ben bu anıların hiçbirine değer vermiyorum Sir Gawain. Ben karımın sözünü ettiği başka bir fırtınalı gecenin anılarının peşindeyim.”</p>

    <p>“Size samimiyetle veda ettim beyim, itiraf edeyim ki siz Arthur’a lanet okuduğunuzda bir yanım söylediklerinize katıldı. Çünkü sizin arabuluculuk ettiğiniz anlaşma müthiş bir anlaşmaydı ve yıllarca yürürlükte kaldı. Savaşın eşiğindeyken bile, hem Hıristiyanlar hem putperestler o anlaşma sayesinde daha rahat uyumadı mı? Masum yakınlarımızın köylerimizde güvende olduğunu bilerek savaşmadık mı? Buna rağmen beyim, savaşlar bitmedi. Bir zamanlar toprak ve Tanrı için savaşırken, bu kez telef olan yoldaşlarımızın intikamını almak için savaşıyorduk; ki o yoldaşlarımız da intikam amacıyla katledilmişti. Bunun sonu nereye varacaktı? Bebeler savaştan başka şey görmeyerek büyüyor, adam oluyordu. Sizin yüce kanununuz daha o zamandan ihlal ediliyordu...”</p>

    <p>“Her iki taraf da o güne kadar kanuna uydu Sir Gawain,” dedi Axl. “O kanunu çiğnemek büyük günahtı.”</p>

    <p>“Ya, şimdi hatırladınız demek!”</p>

    <p>“Benim hatırladığım, bizzat Tanrı’ya ihanet edildiğidir beyim. Sis hatıramı bütünüyle çalsa üzülmem.”</p>

    <p>“Bir süre boyunca ben de sisten aynısını istedim Axl Efendi. Ama çok geçmeden, gerçekten yüce bir kralın maharetini anladım. Çünkü büyük savaşlar sonunda bitti, öyle değil mi beyim? O günden beri barış içinde yaşamıyor muyuz?”</p>

    <p>“Daha fazla hatırlatmayın Sir Gawain. Hatırlattığınız için müteşekkir değilim size. Onun yerine bırakınız yanımda tir tir titreyen sevgili karımla sürdüğüm hayatı göreyim. Bize atınızı ödünç veremez misiniz beyim? Hiç değilse karşılaştığımız ormana kadar. Onu ormanda güvenli bir yere bırakırız, sizi orada bekler.”</p>

    <p>“Ah Axl, ben o ormana gitmem tekrar! Ne diye buradan ayrılıp oraya inelim diye ısrar ediyorsun? Acaba sisin kalkmasından hâlâ mı korkuyorsun kocam, sana verdiğim söze rağmen?”</p>

    <p>“Atımı mı beyim? Siz artık Horace’ımın işime yaramayacağını mı ima ediyorsunuz? Fazla ileri gidiyorsunuz beyim! Ben ondan korkmuyorum, gençliğin üstünlüğü onda olsa bile!”</p>

    <p>“Hiçbir şey ima ettiğim yok Sir Gawain, sadece karımı aşağıdaki korunağa taşımak üzere mükemmel atınızın yardımını rica ediyorum...”</p>

    <p>“Atımın mı beyim? Gözleri bağlansın da efendisinin can verişini izlemesin diye ısrar mı ediyorsunuz? O bir savaş atıdır beyim! Düğün çiçeklerinin arasında sıçrayan bir Midilli değil! Savaş atı beyim, Tanrı’nın rızasına uygun olarak benim can verişimi de, galip gelişimi de görmeye hazırdır!”</p>

    <p>“Madem karımın bizzat benim sırtımda gitmesi gerekiyor, öyle olsun sayın şövalye. Oysa ben atınızı hiç değilse ormana kadar ödünç verebileceğinizi düşünmüştüm...”</p>

    <p>“Ben buradan kıpırdamayacağım Axl, bu zalim rüzgâra rağmen; madem Wistan Efendi az sonra burada olacakmış, bekler görürüz bakalım, bugün hangisi hayatta kalacak, o mu, dişi ejderha mı? Yoksa sen her şeye rağmen sisin dağılmasını görmemeyi mi tercih ediyorsun kocam?”</p>

    <p>“Ben bunu daha önce defalarca gördüm beyim! Hevesli bir gencin bilge bir yaşlı tarafından alt edildiğini. Defalarca!”</p>

    <p>“Beyim, tekrar rica ediyorum, centilmenliğinizi unutmayın. Bu rüzgâr karımda kuvvet bırakmıyor.”</p>

    <p>“Kocam, sana yemin ettim, yetmez mi, hem de daha bu sabah, bugün yüreğimde sana hissettiklerimi sis dağılınca ne görürsem göreyim unutmayacağım dedim.”</p>

    <p>“Yüce bir kralın eylemlerini anlamamakta ısrarlı mısınız beyim? Biz ancak izleyip hayran olabiliriz. Yüce bir kral, tıpkı Tanrı gibi, ölümlülerin kaçındığı işleri yapmak zorundadır! Hiçbiri gözüme takılmadı mı sanıyorsunuz? Yolda giderken yanından geçip de göğsüme bastırmayı istediğim bir iki körpe çiçek olmadı mı sanıyorsunuz? Bu demir palto benim tek yatak arkadaşım mı olacak? Kim bana korkak diyor, beyim? Kim bebek katili diyor? Siz o gün neredeydiniz? Bizimle miydiniz? Miğferim! O ormanda bırakmıştım! Ama şimdi ne işe yarayacak? Zırhı da çıkarırdım, ama altından çıkan derisi yüzülmüş tilkiyi görünce hepiniz gülersiniz diye korkuyorum!”</p>

    <p>Bir iki dakika boyunca üçü hep bir ağızdan bağırdı, rüzgârın uğultusu onları bastırmaya çalışan dördüncü bir sesti; sonra Axl hem Gawain’in hem de karısının susarak kendi arkasındaki bir şeye gözlerini dikmiş olduklarını fark etti. Döndüğünde savaşçıyla Sakson oğlan uçurumun kenarında, neredeyse tıpatıp Sir Gawain’in bir süre önce manzaraya bakarak düşüncelere daldığı noktadaydılar. Gökyüzü alçalmıştı, öyle ki, Axl yeni gelenleri adeta bulutların taşıdığını düşündü. Garip konumlarda donmuş karaltılar gibiydiler: Savaşçı dizgini savaş arabası sürer gibi iki eliyle birden sıkı sıkı tutmuş, oğlansa öne doğru iyice eğilip dengesini korumak istercesine iki kolunu da yana açmıştı. Rüzgâra karışan yeni bir ses vardı; sonra Axl Sir Gawain’in, “Hah! Oğlan yine başladı şarkıya! Beyim, susturamaz mısınız şunu?” dediğini duydu.</p>

    <p>Wistan bir kahkaha attı, iki şekil hareketlendi ve onlara doğru ilerlediler; oğlan önden, çeke çeke geliyordu.</p>

    <p>“Affınızı dilerim,” dedi savaşçı. “Başka çarem yok, yoksa taştan taşa atlayıp paralayacak kendini.”</p>

    <p>“Oğlanın nesi var acaba Axl?” dedi Beatrice, kulağına iyice sokularak; Axl sesinin eski tatlı samimiyetine kavuştuğunu duyup rahatladı. “O köpek ortaya çıkmadan önce de aynı böyleydi.”</p>

    <p>“Bu kadar ahenksiz söylemesi şart mı?” dedi Sir Gawain, yine Wistan’a hitaben. “Bir iki tokat patlatacağım ama farkına bile varmaz diye korkuyorum!”</p>

    <p>Onlara doğru ilerlemeye devam eden savaşçı yine güldü, sonra neşe içinde Axl’la Beatrice’e baktı. “Dostlar, bu ne sürpriz. Sizin şimdiye oğlunuzun köyüne varmış olacağınızı sanmıştım. Oraya gideceğinize hangi sebeple bu ıssız yere geldiniz?”</p>

    <p>“Siz hangi amaçla geldiyseniz biz de o sebeple geldik Wistan Efendi. Değerli anılarımızı bizden çalan bu dişi ejderhanın işi bitsin diye can atıyoruz. Bu amaçla yanımızda zehirli bir keçi getirdik beyim.”</p>

    <p>Wistan hayvana bakıp başını iki yana salladı. “Dostlar, karşımızdaki kuvvetli ve kurnaz bir yaratık olmalı. Korkarım keçiniz ona bir iki geğirtiden başka rahatsızlık vermeyecektir.”</p>

    <p>“Onu buraya büyük zahmetlerle getirdik Wistan Efendi,” dedi Beatrice, “gerçi tırmanırken tekrar karşılaştığımız bu saygıdeğer şövalye de bize yardım etti. Ama sizi burada görmek beni sevindirdi; artık tek umudumuz şu hayvan değil besbelli.”</p>

    <p>Ne var ki Edwin’in şarkısı yüzünden birbirlerini işitmekte zorlanıyorlardı; oğlan her zamankinden çok asılıyordu ipe; dikkatinin bir sonraki yamacın doruğunda bir noktada toplandığı aşikârdı. Wistan ipi sertçe çekip konuştu:</p>

    <p>“Edwin Efendi şu tepedeki kayalara gitmek için sabırsızlanıyor. Sir Gawain, ne var orada? Üst üste yığılmış taşlar görüyorum, bir çukuru ya da ini gözlerden gizlemek için sanki.”</p>

    <p>“Niye bana soruyorsunuz beyim?” dedi Sir Gawain. “Genç arkadaşınıza sorun, hem şarkıyı da keser belki!”</p>

    <p>“Ona yular taktım ama çıldırmış bir gulyabani gibi, hâkim olamıyorum.”</p>

    <p>“Wistan Efendi,” dedi Axl, “bu oğlanı kollamak ikimizin ortak görevi. Bu yüksek yerde onu dikkatle izlememiz lazım.”</p>

    <p>“Doğru dediniz beyim. İzniniz olursa keçinizle aynı kazığa bağlayacağım onu.”</p>

    <p>Savaşçı Edwin’i Axl’ın yere çaktığı kazığa götürdü ve çömelip oğlanın ipini kazığa bağlamaya koyuldu. Wistan bu işe olağandışı bir özen gösteriyormuş gibi geldi Axl’a; attığı her düğümü de, Axl’ın kazığının sağlamlığını da tekrar tekrar sınıyordu. Bu arada oğlan farkında bile değilmiş gibiydi. Biraz sakinleşmişti, ama bakışları yine yamacın tepesindeki kayalara çakılıydı ve sessiz bir ısrarla ipe asılmaya devam ediyordu. Şarkısı önceki keskinliğini büyük ölçüde kaybetmiş olmakla birlikte, Axl’a bitkin askerlerin yürüyüşe devam edebilmek için şarkı söyleyişini hatırlatan bir direngenlik kazanmıştı. Keçi ise kendi ipinin izin verdiği ölçüde uzaklaşmıştı, ama efsunlanmış gibi, bön bön bakıyordu.</p>

    <p>Sir Gawain’e gelince, Wistan’ın her hareketini dikkatle izlemekteydi ve –Axl’a öyle geldi ki– gözlerine sinsi, kurnaz bir bakış yerleşmişti. Sakson savaşçı işine daldığında şövalye fark ettirmeden yaklaşmış, kılıcını çekip toprağa saplamış, ağırlığını üzerine vermişti; kollarının ön kısımları kılıcın geniş kabzasına dayalıydı. Gawain bu konumda durmuş Wistan’ı izliyordu; Axl savaşçının bedensel ayrıntılarını ezberliyor olabileceğini düşündü birden: boyu, erimi, baldırlarının gücü, bağlı sol kolu.</p>

    <p>İşini istediği şekilde tamamladığında Wistan doğrulup Sir Gawain’e döndü. Tuhaf bir gerginlikle kısaca bakıştılar, sonra Wistan dostça gülümsedi.</p>

    <p>“İşte Britonlarla Saksonları birbirinden ayıran bir âdet,” dedi parmağıyla işaret ederek. “Bakınız beyim. Kılıcınızı çekmiş, ağırlığınızı yaslamak için kullanıyorsunuz, sanki kılıç iskemle ya da tabure ailesindenmiş gibi. Benim gibi Britonlar tarafından eğitilmiş olsa bile, Sakson savaşçılara garip görünen bir âdet.”</p>

    <p>“Siz de benim gibi gıcırdayacağınız yaşa gelin, garip mi, değil mi o vakit görürsünüz beyim! Böyle barış devirlerinde iyi bir kılıç, işe yaradığı için olsa olsa sevinebilir bence; bu iş sahibinin kemiklerini dinlendirmek bile olsa. Bunun neresi tuhaf beyim?”</p>

    <p>“Ama Sir Gawain, bakınız toprağa nasıl batıyor. Biz Saksonlar için bir kılıcın ağzı aralıksız bir kaygı kaynağıdır. Biz keskinliğinden bir gıdım olsun kaybeder diye kılıcın ağzını havaya göstermeye bile korkarız.”</p>

    <p>“Öyle mi? Keskin ağız önemlidir Wistan Efendi, tartışacak değilim. Ama biraz fazla abartılmıyor mu? Ayak hâkimiyeti, sağlam bir strateji, sakin cesaret. Ve bir savaşçıyı öngörülmesi zor kılan hafif serkeşlik. Bir çatışmanın sonucu belirleyenler bunlardır beyim. Bir de zafer kazanmanızı Tanrı’nın istediğini bilmek. Bırakınız bu ihtiyarı da omuzlarını dinlendirsin. Ayrıca kınında bırakılan kılıcın çekilmekte gecikildiği durumlar da yok mudur? Ben kaç savaş meydanında nefeslenmek üzere bu şekilde durmuşumdur, kılıcımın çekilmiş, hazır beklediğini, ben ondan yararlanmaya çalışırken gözlerini ovuşturup akşam mı, sabah mı diye sormayacağını bilmek bana güven vermiştir.”</p>

    <p>“Demek ki biz Saksonlar kılıçlarımıza daha acımasız davranıyoruz. Çünkü biz onların hiç uyumamasını şart koşarız, kınlarının karanlığındayken bile. Mesela şu benim kılıç, beyim. Benim tarzımı çok iyi bilir. Havayla temas halindeyse, hemen ardından etle kemiğe değeceğini tahmin eder.”</p>

    <p>“Anlaşılan âdetler farklı beyim. Çok eskiden tanıdığım bir Sakson’u hatırlattı bana; iyi adamdı, ikimiz soğuk bir gecede çalı çırpı topluyorduk. Ben kurumuş bir ağacı parçalamak için kılıcımı işe koşarken o yanı başımda sadece ellerini, bazen de yassı bir taş kullanıyordu. “Kılıcını unuttun mu arkadaşım?” diye sordum. “Ne diye sivri pençeli ayı gibi uğraşıyorsun?” Ama o kulak asmadı. O sırada deli diye düşünmüştüm, ama şimdi beni aydınlatmış oldunuz. Benim yaşımda bile öğrenilecek şeyler var!”</p>

    <p>İkisi de hafifçe güldüler, sonra Wistan, “Benim tek dayanağım âdet olmayabilir Sir Gawain,” dedi. “Bana öteden beri, daha kılıcım bir rakibi biçerken, zihnimde onu izleyecek hamleyi hazırlamam gerektiği öğretildi. Kılıcımın ağzı keskin olmasa, kılıcın hareketi kemiklere takılarak, bağırsakların düğümlerinde oyalanarak kısacık bir an dahi yavaşlasa, bir sonraki hamle için geç kalmış olurum beyim; galibiyet ya da mağlubiyet buna bağlı olabilir.”</p>

    <p>“Haklısınız beyim. Herhalde yaşlılık ve uzun süren bu barış dönemi beni dikkatsizleştirdi. Bundan böyle sizi örnek alacağım, ne var ki şu anda tırmanış yüzünden dizlerim tutmuyor; izninizle biraz olsun dinleneyim.”</p>

    <p>“Elbette beyim, rahatınıza bakın. Sizin o şekilde dinlendiğinizi görünce öylesine aklıma gelmişti sadece.”</p>

    <p>Edwin ansızın şarkıyı kesip bağırmaya başladı. Tekrar tekrar aynı şeyi söylüyordu; Axl yanında duran Beatrice’e dönüp usulca sordu: “Ne diyor prensesim?”</p>

    <p>“Şu yukarıda eşkıyaların kampı varmış diyor. Hepimizi oraya götürmek istiyor.”</p>

    <p>Hem Wistan hem de Gawain utanır gibi bir ifadeyle bakıyorlardı oğlana. Edwin biraz daha bağırıp ipini çekiştirdi, sonra susup yere çöktü, ağlamak üzereymiş gibi görünüyordu. Uzunca bir süre kimse bir şey demedi, rüzgâr uluyordu.</p>

    <p>“Sir Gawain,” dedi Axl sonunda. “Şu anda her şey size bağlı beyim. Artık aramızda gizli saklı kalmasın. Siz dişi ejderhayı koruyorsunuz, öyle değil mi?”</p>

    <p>“Koruyorum beyim.” Gawain, Edwin de dahil hepsine, meydan okurcasına tek tek baktı. “Koruyorum onu, son zamanlarda tek dostu da benim. Keşişler yıllar boyunca onu besledi, sizin gibi buraya hayvanlar bağlayıp bıraktılar. Ama şimdi aralarında kavga çıktı, Querig kalleşliklerini seziyor. Fakat benim sadık kaldığımı biliyor.”</p>

    <p>“Öyleyse Sir Gawain,” dedi Wistan, “şu anda dişi ejderhaya yakın olup olmadığımızı söyler misiniz lütfen?”</p>

    <p>“Yakınız beyim. Buraya gelmekle iyi ettiniz, gerçi talihlisiniz, kılavuz olarak bu oğlanı bulmuşsunuz.”</p>

    <p>Tekrar ayağa kalkmış olan Edwin yine şarkıya başladı, ama bu kez alçak sesle, ilahi okur gibi söylüyordu.</p>

    <p>“Edwin Efendi sayesinde talihimiz daha da açılabilir,” dedi savaşçı. “Bana öyle geliyor ki, bu öğrenci naçiz hocasını hızla geçecek; günün birinde soydaşları için çok büyük şeyler yapacakmış gibi bir his var içimde. Arthur’un sizler için yaptıkları gibi mesela.”</p>

    <p>“Ne diyorsunuz beyim? Şu yarım akıllılar gibi şarkı söyleyip ipini çekiştiren oğlan mı?”</p>

    <p>“Sir Gawain,” dedi Beatrice araya girerek, “şu bitkin ihtiyara söyler misiniz, nasıl oluyor da sizin gibi koskoca bir şövalye, üstelik yüce Arthur’un yeğeni, bu dişi ejderhayı koruyor?”</p>

    <p>“Wistan Efendi açıklamak ister belki hanımcığım.”</p>

    <p>“Aksine, ben de sizin açıklamanızı duymak için Beatrice Hanım kadar sabırsızlanıyorum. Yine de her şey sırasıyla. Önce bir meseleyi açıklığa kavuşturmalıyız. Edwin Efendi’yi bakalım nereye koşacak diye serbest bırakayım mı? Yoksa Querig’in inine siz mi götürürsünüz beni, Sir Gawain?”</p>

    <p>Sir Gawain çırpınan oğlana boş boş baktı, sonra içini çekti. “Bırakın onu olduğu yerde,” dedi gönülsüzce. “Ben götürürüm sizi.” Doğrulup dikleşti, kılıcını topraktan çekti ve dikkatle kınına yerleştirdi.</p>

    <p>“Teşekkür ederim beyim,” dedi Wistan. “Çocuğu tehlikeye atmayacağımız için minnettarım size. Gerçi şimdi yolu kılavuzsuz da tahmin edebilirim belki. Şu karşı yamaçtaki kayalara gitmemiz gerekiyor, değil mi?”</p>

    <p>Sir Gawain yine içini çekti, yardım istercesine Axl’a baktı, sonra başını kederli kederli iki yana salladı. “Doğrudur beyim,” dedi. “O kayalar bir çukurun etrafına dizilidir, hem de hatırı sayılır büyüklükte bir çukurun. Taş ocağı kadar derindir, Querig’i orada uykuda bulacaksınız. Onunla gerçekten çarpışmaya niyetliyseniz Wistan Efendi, o çukura inmek zorundasınız. Şimdi ben size soruyorum beyim, gerçekten böyle bir delilik yapacak mısınız?”</p>

    <p>“Bunca yolu bunun için geldim beyim.”</p>

    <p>“Wistan Efendi,” dedi Beatrice, “yaşlı bir kadının müdahalesini mazur görün. Az önce keçimize güldünüz, ama çok büyük bir çarpışmanın eşiğindesiniz. Bu şövalye size yardım etmiyorsa, izin verin hiç değilse şu son yamaçtan yukarı da çıkaralım keçimizi, o çukura atalım. Bir dişi ejderhayla tek başınıza çarpışacaksanız, hiç değilse zehirden yavaşlamış olsun.”</p>

    <p>“Teşekkür ederim hanımcığım, ilginize minnettarım. Ne var ki, dişi ejderhanın uykuda olmasından yararlansam da, zehir, kullanmaktan hoşlanmadığım bir silahtır. Ayrıca akşam yemeğinin dişi ejderhaya dokunup dokunmayacağını anlamak için yarım gün daha bekleyecek sabrım yok.”</p>

    <p>“Öyleyse bir an önce gidelim,” dedi Sir Gawain. “Gelin beyim, ben önden gideceğim.” Sonra Axl’la Beatrice’e döndü: “Siz burada, aşağıda bekleyin dostlar, yığma taşların yanına sığının rüzgârdan korunmak için. Fazla beklemeyeceksiniz.”</p>

    <p>“Ama Sir Gawain,” dedi Beatrice, “kocamla ben buraya kadar gelebilmek için gücümüzü bu kadar zorladık. Tehlikeli olmayacaksa bu son yamacı da sizinle tırmanmak isteriz.”</p>

    <p>Sir Gawain bir kez daha çaresizlik içinde başını iki yana salladı. “Öyleyse hep birlikte gidelim dostlar. Başınıza bir şey geleceğini hiç sanmam, sizin varlığınız beni de rahatlatır. Haydi dostlar, Querig’in inine gidelim, sesinizi de yükseltmeyin ki uykusundan uyanmasın.”</p>

    <p class="bolum_arasi">* * *</p>

    <p>Bir sonraki patikayı tırmanırlarken rüzgârın şiddeti azaldı, oysa gökyüzüne değmek üzere oldukları hissi iyice artmıştı. Şövalyeyle savaşçı önlerinde düzenli ve uzun adımlarla ilerliyorlardı; adeta birlikte hava almaya çıkmış iki eski arkadaş gibiydiler; çok geçmeden onlarla yaşlı karı koca arasına bir mesafe girdi.</p>

    <p>“Ahmaklık ediyoruz prensesim,” dedi Axl yürürlerken. “Bizim ne işimiz var bu beyefendilerin peşinde? İleride ne gibi tehlikeler olduğunu kim bilebilir? Gel biz geri dönüp oğlanın yanında bekleyelim.”</p>

    <p>Ama Beatrice’in adımları kararlılığını koruyordu. “Ben devam edelim derim,” dedi. “Gel Axl, elimi tut, bana cesaret ver. Şimdi düşünüyorum da, sisin dağılmasından en çok korkması gereken sen değilsin, benim. Az önce şu taşların yanında dururken bir zamanlar sana kötü şeyler yaptığım geldi hatırıma kocam. Bak, o anıların bize geri verileceğini düşününce elinin içinde elim nasıl titriyor! Ne diyeceksin bana o zaman? Sırtını dönüp beni bu çorak tepede bırakacak mısın? Bir yanım şu cesur savaşçının daha önümüzde yürürken can verdiğini görmek istiyor, buna rağmen saklanmak istemiyorum. Hayır Axl, saklanamam, sen de aynı değil misin? İster karanlıkta olsun, ister tatlı güneş ışığında, birlikte yürüdüğümüz yolu açıkça görelim. Bu savaşçının gerçekten dişi ejderhayla kendi çukurunda yüzleşmesi gerekiyorsa, ona cesaret vermek için elimizden geleni yapalım. Belki yaman bir darbenin ardından onu ayıltacak bir haykırışın ya da yerinde bir uyarının faydası olur.”</p>

    <p>Axl onun konuşmasına izin veriyor, yürürken zihninin ancak yarısıyla dinliyordu, çünkü hafızasının derinliklerinde bir şeyin farkına varmıştı yine: Fırtınalı bir gece, acı bir kırgınlık, önünde dipsiz sular gibi uzanan bir yalnızlık. Odalarında tek başına, uyku tutmadığından küçük bir mum yakıp ayakta duran, Beatrice değil de kendisi olabilir miydi gerçekten?</p>

    <p>“Oğlumuza ne oldu prensesim?” diye sordu ansızın ve Beatrice’in elinin kendininkini sıktığını hissetti. “Gerçekten köyünde bekliyor mu bizi? Yoksa bu memleketi bir yıl gezsek de bulamayacak mıyız onu?”</p>

    <p>“Benim de aklımdan aynı şey geçti, ama yüksek sesle düşünmeye korktum. Neyse, şimdi sus da duymasınlar Axl.”</p>

    <p>Gerçekten de Sir Gawain’le Wistan yolun ilerisinde durmuş onları bekliyorlardı; görünüşe bakılırsa sohbeti koyultmuşlardı. Yaklaştıklarında Axl Sir Gawain’in hafifçe gülerek şöyle dediğini duydu:</p>

    <p>“Wistan Efendi, itiraf etmeliyim ki, şu anda bile, Querig’in nefesi niçin yanımda yürüdüğünüzün anısını sizden çalar diye umuyorum. Sizi nereye götürdüğümü sormanızı bekliyorum heyecanla! Oysa hem gözünüzden, hem adımlarınızdan, pek az şeyi unuttuğunuzu görüyorum.”</p>

    <p>Wistan gülümsedi. “Beyim, sanıyorum ki tuhaf büyülere karşı koyma melekem sayesinde kralımın bu vazifesine layık bulundum. Bataklıklar ülkesinde Querig gibi bir yaratık görmedik gerçi, ama tabiatüstü güçlere sahip başka yaratıklar tanıdık; yoldaşlarım bayılıp rüya âleminde gezerken benim pek az sarsılmam dikkati çekmişti. Tahminimce kralımız sırf bu nedenle seçti beni, çünkü geride kalan bütün yoldaşlarım şu anda yanınızda yürüyenden daha iyi savaşçıdırlar.”</p>

    <p>“Buna inanmam zor Wistan Efendi! Olağanüstü meziyetlerinizi hem şöhretinizden biliyoruz, hem gözlemden.”</p>

    <p>“Beni gözünüzde büyütüyorsunuz beyim. Dün bakışlarınız üzerimdeyken o askeri mağlup etmem gerektiğinde, sizin maharetinize sahip birinin benim basit başarımı nasıl değerlendirebileceğinin farkındaydım pekâlâ. Korkmuş bir nöbetçiyi mağlup etmek için yeterli, ama korkarım sizin onayınız için fazlasıyla yetersizdi.”</p>

    <p>“Saçmalığın dik âlâsı! Harika bir adamsınız, o kadar!” Gawain dönüp, “Evet dostlar,” diyerek Axl’la Beatrice’i de sohbete kattı. “Pek fazla yolumuz kalmadı. O uyumaya devam ederken biz de ilerleyelim.”</p>

    <p>Yollarına sessizce devam ettiler. Bu sefer Axl’la Beatrice geride kalmadılar; çünkü üzerlerine bir ciddiyet çökmüş gibi görünen Gawain’le Wistan önde, neredeyse törensi bir tempoda yürüyorlardı. Zaten arazi de plato halinde düzleşerek yürümesi daha kolay bir hal almıştı. Aşağıda sözünü ettikleri kayalar şimdi karşılarında yükseliyordu; giderek yaklaşıyorlardı, Axl kayaların yol kenarındaki bir tümseğin tepesini çepeçevre, aşağı yukarı yarım daire şeklinde sardığını görebiliyordu. Tümseğin yan tarafına, daha küçük taşların adeta bir merdiven gibi yerleştirildiğini ve ancak hatırı sayılır derinlikte bir çukur olabilecek yerin kenarına ulaştığını da görüyordu. Geldikleri yerde, dört bir yanda bütün otların kararmış, yanmış gibi görünmesi, zaten ağaçsız, çalısız olan araziye bir çürümüşlük havası da katıyordu. Kaba merdivenin başına geldiklerinde kafileyi durduran Gawain ağır ağır Wistan’a döndü.</p>

    <p>“Beyim, bu tehlikeli plandan vazgeçmeyi son bir kez düşünmez misiniz? Gelin kazığa bağlı yetiminizin yanına dönün. Rüzgâr buraya kadar getiriyor sesini.”</p>

    <p>Savaşçı dönüp geldikleri yere baktı, sonra yine Sir Gawain’e döndü. “Siz de biliyorsunuz beyim. Geri dönemem. Gösterin bana şu ejderhayı.”</p>

    <p>Yaşlı şövalye, sanki Wistan gelişigüzel konuşurken büyüleyici bir gözlemde bulunmuşçasına, düşünceli bir edayla başını salladı.</p>

    <p>“Pekâlâ dostlar,” dedi, “öyleyse sesinizi yükseltmeyin, ne diye uyandıralım onu?”</p>

    <p>Sir Gawain tümseğin yan tarafım önden tırmanmaya koyuldu; kayalara vardığında beklemelerini işaret etti. Sonra dikkatle eğilip baktı ve ardından işaret verip alçak sesle, “Gelin, şurada durun dostlar,” dedi, “rahat rahat göreceksiniz onu.”</p>

    <p>Axl karısını yanı başındaki bir yükseltiye çıkardı, sonra kayalardan birinin üstünden eğildi. Aşağıdaki çukur beklediğinden daha geniş ve daha sığdı –toprakta kazılmış bir çukurdan çok suyu çekilmiş bir gölete benziyordu. Çukurun büyük bölümüne solgun güneş ışığı vurmuştu; görünüşe bakılırsa tamamı gri taş ve çakıllardan oluşuyordu –kararmış otlar çukurun kenarında aniden sona eriyordu–; ejderha dışında görülebilen yegâne canlı, çukurun tam ortasına yakın bir taşın içinden anlaşılmaz bir şekilde fışkırmış tek bir akdiken çalısıydı.</p>

    <p>Ejderhaya gelince, ilk bakışta canlı olup olmadığı belli değildi. Yatış şekline bakıp –yüzükoyun, başı yana çevrilmiş, kolları bacakları iki yana açılmış– cesedinin yüksekten çukura fırlatıldığı sanılabilirdi pekâlâ. Hatta bir ejderha olduğu da hemen anlaşılmıyordu; o kadar zayıftı ki, suya alışkın, yanlışlıkla karaya çıkmış, kurumakta olan solucan benzeri bir sürüngene benziyordu daha çok. Derisinin yağlı ve tunç rengi olması gerekirdi, oysa sarı beyazdı, kimi balıkların karnını hatırlatıyordu. Kanatlarından geriye, dikkatsizce bakıldığı takdirde iki yanında kuru yaprakların birikmiş olduğu sanısını uyandırabilecek, sarkık deri kıvrımları kalmıştı sadece. Axl gri çakıllara çevrilmiş yüzün tek gözünü görebiliyordu; kaplumbağa gözü gibi torbalıydı ve bir iç ritme uyarak tembel tembel açılıp kapanıyordu. Bu hareketle birlikte yaratığın omurgası boyunca belli belirsiz bir iniş çıkış, Querig’in hâlâ canlı olduğuna dair yegâne işaretlerdi.</p>

    <p>“Bu o mu gerçekten Axl?” dedi Beatrice usulca. “Etli bir urgana dönmüş bu zavallı yaratık mı gerçekten?”</p>

    <p>“Ama bakınız hanımcığım,” dedi Gawain arkalarından, “nefesi oldukça, görevini yerine getiriyor.”</p>

    <p>“Hasta mı acaba, yoksa zehirlenmiş mi?” diye sordu Axl.</p>

    <p>“Yaşlanıyor sadece beyim, hepimiz gibi. Ama hâlâ nefes alıp veriyor, dolayısıyla Merlin’in sihri etkisini sürdürüyor.”</p>

    <p>“Şimdi biraz hatırladım,” dedi Axl. “Merlin’in burada yaptığı sihri hatırlıyorum, karanlık bir işti.”</p>

    <p>“Karanlık mı beyim?” dedi Gawain. “Niye karanlık olsun? Başka yolu yoktu. O savaş daha kazanılmadan önce, Merlin Querig’in nefesine bu müthiş büyüyü yapabilsin diye dört yiğit yoldaşımla birlikte, o günlerde hem güçlü hem de öfkeli olan bu yaratığı ehlileştirmek üzere at üzerinde buraya geldik. Merlin belki karanlık bir adamdı, ama bu konuda yalnız Arthur’un değil, Tanrı’nın da iradesini yerine getirdi. Bu dişi ejderhanın nefesi olmasa barış sağlanabilir miydi hiç? Bakınız şimdi nasıl yaşıyoruz beyim! Eski hasımlar hısım olmuş, her köyde bu böyle. Wistan Efendi, bu görüntü karşısında susup kaldınız. Tekrar soracağım. Bu zavallı yaratığın ömrünü tamamlamasına izin veremez misiniz? Nefesi eskisi gibi değil, yine de büyüsü sürüyor. Düşünsenize beyim, o nefes kesilince, bunca yıl sonra bile bu topraklarda neler uyanabilir! Evet, çoklarını kesip biçtik, itiraf ediyorum, güçlü zayıf ayırt etmedik. Tanrı yaptığımız şeyden hoşnut olmadı belki, ama ülkeden savaşı sildik. Gidin buradan beyim, yalvarırım size. Farklı tanrılara tapıyor olabiliriz, ama eminim sizin tanrınız da tıpkı benimki gibi bu ejderhayı kutsuyordur.”</p>

    <p>Wistan gözlerini çukurdan yaşlı şövalyeye çevirip baktı.</p>

    <p>“Kötülüklerin unutulup cezasız kalmasını isteyen bir tanrı nasıl bir tanrıdır beyim?”</p>

    <p>“Güzel bir soru sordunuz Wistan Efendi; ben kendi tanrımın o gün yaptığımız şeyden tedirgin olduğunu biliyorum. Ne var ki, üstünden çok zaman geçti; kemikler tatlı bir yeşil halının altında güvende. Gençlerin onlardan haberi yok. Yalvarırım size, gidin buradan, bırakın Querig işini bir süre daha yapsın. Bir ya da iki mevsim daha, ancak o kadar dayanır. Ama bu bile eski yaraların sonsuza dek kapanması ve aramızda ebedi barışın kurulması için yeterli olabilir. Bakın hayata nasıl tutunuyor beyim! Merhamet edin, gidin buradan. Bırakın bu ülke unutuş içinde dinlensin.”</p>

    <p>“Saçmalık beyim. Kurtçuklar kıvıl kıvıl kaynarken eski yaralar nasıl kapanabilir? Katliam ve sihirbaz hilesi temeli üzerine kurulmuş bir barış nasıl ebedi olabilir? Geçmişte yaptığınız gaddarlıkların ufalanıp toz olmasını ne kadar samimiyetle istediğinizi görüyorum. Ama onlar toprağın altında, insanlar tarafından bulunmayı bekleyen beyaz kemikler şimdi. Sir Gawain, cevabım aynı. Bu çukura inmek zorundayım.”</p>

    <p>Sir Gawain ciddiyetle başını salladı. “Anlıyorum beyim.”</p>

    <p>“Şu halde ben de size soracağım, saygıdeğer şövalye. Şimdi burayı bana bırakıp aşağıda sizi bekleyen emektar aygırınıza döner misiniz?”</p>

    <p>“Dönemeyeceğimi biliyorsunuz Wistan Efendi.”</p>

    <p>“Ben de öyle tahmin etmiştim. Peki öyleyse.”</p>

    <p>Wistan Axl’la Beatrice’in yanından geçip kaba basamaklardan aşağıya indi. Tekrar tümseğin dibine vardığında etrafına bakıp bambaşka bir tonda, “Sir Gawain,” dedi, “burada toprak bir tuhaf. Acaba burayı daha zinde günlerinde dişi ejderha mı kavurmuştu böyle? Yoksa buraya sık sık yıldırım düşüp toprağı yakıyor, ardından da taze otlar mı çıkıyor?”</p>

    <p>Tümsekten aşağıya onu izlemiş olan Gawain de basamaklardan indi, ikisi bir iki dakika çadırlarını nereye kuracaklarına karar vermeye çalışan arkadaşlar gibi dolaştılar rastgele.</p>

    <p>“Bu benim de hep kafamı kurcalamıştır Wistan Efendi,” diyordu Gawain. “Çünkü daha gençken bile yukarıdan inmezdi; bu toprakları Querig’in kavurduğunu sanmıyorum. Belki hep böyleydi, onu buraya ilk kez getirip inine indirdiğimizde bile.” Gawain topuğuyla vurarak toprağı yokladı. “Her şeye rağmen iyi bir zemin beyim.”</p>

    <p>“Gerçekten de öyle.” Gawain’e sırtı dönük olan Wistan da ayağıyla toprağı yoklamaktaydı.</p>

    <p>“Acaba eni biraz kısa mı?” dedi şövalye. “Bakın şu kenar uçurumdan aşağı nasıl yuvarlak iniyor. Burada ölen kişinin dost toprakta yatacağı su götürmez, ne var ki kanı bu kuru otların arasından hızla akıp kenardan aşağı dökülebilir. Sizin için söylemiyorum beyim, ama ben bağırsaklarımın uçurumdan aşağı bir martının beyaz dışkısı gibi damlamasını istemem!”</p>

    <p>İkisi de güldüler, sonra Wistan cevap verdi:</p>

    <p>“Endişeye mahal yok beyim. Bakın uçuruma varmadan arazi nasıl hafifçe yükseliyor. Karşı kenara gelince, orası çok uzak, arada bol bol susamış toprak geçilecek.”</p>

    <p>“İsabetli bir gözlem. Eh, demek ki fena bir arazi değil!” Sir Gawain başını kaldırıp Axl’la Beatrice’e baktı; hâlâ yukarıdaki çıkıntıdaydılar, ama şimdi sırtları çukura dönüktü. “Axl Efendi,” diye seslendi neşeyle, “siz daima diplomaside başarılı oldunuz. Buradan dost olarak ayrılmamız için şu anda belagatinizi kullanmak ister miydiniz?”</p>

    <p>“Kusura bakmayın Sir Gawain. Bize çok iyilik ettiniz, müteşekkiriz. Ancak şu anda Querig’in işinin bitişini görmek üzere burada bulunuyoruz; siz onu savunacaksanız, benim de karımın da lehinizde söyleyecek sözümüz yok. Bu konuda gönlümüz Wistan Efendi’den yana.”</p>

    <p>“Anlıyorum beyim. Şu halde en azından şunu isteyeceğim sizden. Şu karşımdaki adamdan korkmuyorum. Yine de yenilen ben olursam, sevgili Horace’ımı bu dağdan aşağı götürür müsünüz? Sırtında iki iyi yürekli Briton’un olmasından memnuniyet duyacaktır. Homurdanıyor gibi gelebilir size, ama ona ağır gelmezsiniz. Sevgili Horace’ımı buradan uzaklara götürün, sonra, artık ihtiyacınız kalmadığında, gönlünce otlayıp eski günleri düşünebileceği yemyeşil bir çayır bulun ona. Benim için bunu yapar mısınız dostlar?”</p>

    <p>“Seve seve yaparız beyim, atınız bizim de kurtuluşumuz olur, çünkü bizi bu tepelerden aşağı zorlu bir iniş bekliyor.”</p>

    <p>“O meseleye gelince beyim.” Gawain tümseğin dibine gelmişti. “Daha önce de ırmağı kullanmanızı tavsiye etmiştim size, yine ediyorum. Horace sizi bu dağlardan aşağı götürsün, ama ırmağa geldiğinizde sizi doğuya götürecek bir tekne bulun. Eyerde yol paranızı ödeyecek teneke ve sikkeler var.”</p>

    <p>“Teşekkür ederiz beyim. Cömertliğiniz bizi duygulandırdı”</p>

    <p>“Ama Sir Gawain,” dedi Beatrice. “Atınıza ikimiz bineceksek, sizin can vermiş bedeninizi bu dağdan nasıl taşıyacağız? İyi yüreklilikten kendi cesedinizi ihmal ediyorsunuz. Onu böylesine ıssız bir yere gömmeye gönlümüz razı olmaz.”</p>

    <p>Yaşlı şövalyenin yüz hatları bir an ciddi, neredeyse kederli bir ifadeye büründü. Sonra kırışarak gülümsemeye dönüştü. “Lütfen hanımcığım,” dedi. “Ben galibiyet beklerken defin işlerini konuşmayalım! Zaten bu dağ benim gözümde başka yerlerden ıssız sayılmaz; bu çarpışma başka türlü sonuçlanırsa hayaletimin alçak arazide karşılaşacağı görüntülerden korkarım. Kısacası, şu ceset lafına bir son verelim hanımcığım! Wistan Efendi, talih sizin yüzünüze gülmezse bu dostlardan isteyeceğiniz bir şey var mı?”</p>

    <p>“Beyim, ben de sizin gibi mağlubiyeti düşünmemeyi tercih ederim. Ne var ki sizin yaşınıza rağmen müthiş bir hasım olduğunuzu düşünmeyen kişi ahmağın önde gidenidir. Dolayısıyla benim de bu iyi yürekli karı kocadan bir ricam olacak. Ben dünyadan ayrılırsam lütfen Edwin Efendi’yi dost bir köye ulaştırın ve onu çok değerli bir çırak olarak gördüğümü kendisine iletin.”</p>

    <p>“Dediğiniz gibi yaparız beyim,” dedi Axl. “Her ne kadar yarası geleceğini karartıyorsa da onun için en iyi koşulları sağlamaya çalışırız.”</p>

    <p>“İyi dediniz. Böylece ben de bu karşılaşmadan sağ çıkmak için daha çok gayret etmem gerektiğini hatırlamış oldum. Evet Sir Gawain, başlayalım mı?”</p>

    <p>“Son bir rica daha,” dedi yaşlı şövalye. “Bu sefer ricam sizden olacak Wistan Efendi. Konuyu utanarak açıyorum, çünkü bir iki dakika önce zevkle tartıştığımız meseleyle ilgili. Kılıcın çekilmesi meselesini kastediyorum beyim. Yıllarımın verdiği ağırlıkla bu eski silahı kınından çekmenin aptalca uzunlukta bir zaman aldığını fark ediyorum. Birbirimizle kılıçlarımızı çekmeden karşı karşıya gelsek, sizin ne kadar hızlı kılıç çektiğinizi bildiğimden, korktuğum şu ki, size pek bir eğlence sunamamış olacağım. Öyle ya beyim, ben ortalıkta topallaya tökezleye, hafif küfürler edip şu demire önce bir elimle, sonra ötekiyle asılırken siz hava almak için dolaşır gibi acaba kafamı mı kesseniz yoksa beklerken bir ağıt mı yaksanız diye karar veremeyebilirsiniz! Oysa kılıçlarımızı istediğimiz zaman çekmek konusunda anlaşsak... Gerçekten çok utanıyorum beyim!”</p>

    <p>“Tek kelime daha etmeyin Sir Gawain. Rakibine karşı avantaj elde etmek için kılıç çekiş hızını kullanan bir savaşçıya iyi gözle bakmam zaten. Aynen teklif ettiğiniz gibi, kılıçlarımız çekildikten sonra karşı karşıya gelelim.”</p>

    <p>“Teşekkür ederim beyim. Buna karşılık ben de, kolunuzun sargılı olduğunu gördüğüm halde, özellikle yararlanıp avantaj sağlamamaya söz veriyorum.”</p>

    <p>“Minnettarım beyim, gerçi yaram pek hafif ama...”</p>

    <p>“Pekâlâ öyleyse beyim. İzninizle.”</p>

    <p>Yaşlı şövalye kılıcını çekti –gerçekten biraz zaman aldı çekmesi– ve daha önce devin yığma taşlarında yaptığı gibi ucunu toprağa sapladı. Ama bu kez kılıca yaslanmayıp hem bitkin, hem şefkatli bir ifadeyle kılıcını yukarıdan aşağıya süzdü. Sonra iki eliyle tutup havaya kaldırdı ve Gawain’in duruşu tartışmasız bir haşmet kazandı.</p>

    <p>“Ben şimdi başımı çevireceğim Axl,” dedi Beatrice. “Bittiğinde bana haber verirsin; dilerim uzun sürmez, kirli bir çarpışma olmaz.”</p>

    <p>Başlangıçta rakiplerin ikisi de kollarını yormamak için kılıçlarının ucunu yere doğru tuttular. Axl bulunduğu noktadan duruşlarını açıkça görebiliyordu: Aralarında azami beş adımlık mesafe vardı ve Wistan’ın bedeni rakibininkine göre hafifçe sola çevriliydi. Bu konumda bir süre kaldıktan sonra Wistan sağa doğru üç ağır adım attı; yani kılıcı artık dışarıda kalan omzunu korumuyormuş gibi görünüyordu. Ama Gawain’in bundan yararlanabilmesi için aradaki mesafeyi çok süratli katetmesi gerekirdi; savaşçıya suçlarcasına bakan şövalyenin de sağa doğru kasıtlı adımlar atmasına Axl şaşırmadı. Bu arada Wistan kılıcı tutan iki elinin de konumunu değiştirdi; Axl Gawain’in bu değişikliği fark edip etmediğinden emin olamadı; Wistan’ın bedeni muhtemelen şövalyenin görüşünü engellemişti. Fakat ardından Gawain de tutuşunu değiştirip kılıcın ağırlığını sağ kolundan sol koluna aktardı. Sonra iki adam yeni konumlarında sabitlendiler; masum bir seyircinin gözünde, birbirlerine oranla eskisinden farklı görünmeyebilirlerdi. Oysa Axl bu yeni konumların farklı bir anlamı olduğunu sezebiliyordu. Bir çarpışmayı bunca ayrıntılı düşünmek zorunda kalmayalı çok zaman olmuştu, gözünün önünde olup bitenlerin yarısını göremediği yolunda can sıkıcı bir his vardı içinde. Ama karşılaşmanın can alıcı bir noktaya ulaştığını bir şekilde biliyordu; uzun süre bu şekilde kalamazlardı, rakiplerden biri ya da diğeri harekete geçmeye mecbur olacaktı.</p>

    <p>Buna rağmen Gawain’le Wistan’ın karşılaşmasındaki sürat onu gafil avladı. Sanki bir işarete tepki vermişlerdi; aralarındaki mesafe yok olmuştu, ikisi ansızın gerginlikle birbirlerine sarılmışlardı. O kadar çabuk olmuştu ki, Axl’a sanki adamlar kılıçlarını bırakmış, birbirlerine karmaşık birer kol kilidiyle dolanmış gibi göründü. Bu arada dans eder gibi hafifçe döndüklerinde Axl iki kılıcın, belki bir araya gelişlerinin müthiş kuvvetiyle birleşip tek kılıç haline geldiğini gördü. Her iki adam da bu gelişmeden ötürü utanmış, şimdi silahları ayırabilmek için ellerinden geleni yapıyorlardı. Ama kolay iş değildi, yaşlı şövalyenin yüz hatları gösterdiği çabayla çarpılmıştı. Axl Wistan’ın yüzünü şimdilik göremese de savaşçının bu badireyi atlatmak için bütün gücünü harcadığı sırada boynuyla omuzlarının titrediğini görüyordu. Ne var ki gösterdikleri çaba beyhudeydi; her hareketleriyle iki kılıç sanki daha da sıkı kenetleniyordu; silahları bırakıp karşılaşmayı tekrar başlatmaktan başka yapılacak bir şey yokmuş gibi görünüyordu. Ama adamların ikisi de vazgeçmeye niyetli değildi; oysa görünüşe bakılırsa, sarf ettikleri çaba güçlerini tüketiyordu. Sonra bir çözülme oldu ve kılıçlar ayrıldı. O esnada, koyu renk bir zerrecik –belki kılıçların birbirine yapışmasına sebep olan madde– havaya fırladı. Gawain yüzünde şaşkın bir rahatlama ifadesiyle geriye doğru bir yarım daire çizerek bir dizi üzerine çöktü. Wistan ise aldığı ivmeyle neredeyse daireyi tamamlayarak döndükten sonra durdu; serbest kalan kılıcı uçurumun ötesindeki bulutlara çevrilmişti, sırtı şövalyeye tamamen dönüktü.</p>

    <p>“Tanrı onu korusun,” dedi Beatrice yanı başında; Axl onun başından beri çarpışmayı izlediğini anladı. Tekrar baktığında Gawain öteki dizini de yere dayamıştı. Sonra şövalyenin uzun bedeni yavaş yavaş, bükülerek kararmış otların üzerine düştü. Orada birkaç saniye boyunca, uykusunda rahat etmeye çalışan biri gibi kıpırdandı; yüzü göğe döndüğünde, bacakları hâlâ çarpık şekilde bedeninin altına kıvrılmış olduğu halde Gawain memnun görünüyordu. Wistan kaygıyla yanına geldiğinde yaşlı şövalye bir şey söyler gibi oldu, ama Axl duyamayacak kadar uzaktaydı. Savaşçı bir süre rakibinin başında durdu; kılıcı elinde unutulmuş gibi yan tarafında duruyordu; Axl kılıcın ucundan toprağa koyu renk damlalar düştüğünü gördü.</p>

    <p>Beatrice ona iyice sokuldu. “Dişi ejderhayı koruyordu,” dedi, “buna rağmen bize iyilik etti. O olmasa şimdi halimiz nice olurdu kim bilir Axl, ölmesine üzüldüm.”</p>

    <p>Axl Beatrice’i sıkıca sardı. Sonra onu bırakıp biraz aşağıya, Gawain’in toprağa uzanmış bedenini daha iyi görebileceği bir yere indi. Wistan haklı çıkmıştı; kan uçurumun kenarında arazinin bir şerit halinde yükseldiği yere kadar ilerlemiş, orada toplanmaya başlamıştı, aşağıya akma ihtimali yoktu. Bu görüntü Axl’ı hüzne boğdu, ama aynı zamanda –uzaktan uzağa ve belirsiz şekilde de olsa– içindeki büyük öfkenin nihayet karşılığını bulduğunu hissetti.</p>

    <p>“Tebrikler beyim,” diye seslendi Axl aşağıya. “Artık sizinle dişi ejderha arasında hiçbir şey kalmadı.”</p>

    <p>Bu süre boyunca yerdeki ölü şövalyeye bakan Wistan yavaş yavaş, başı dönermiş gibi tümseğin dibine geldi, başını yukarı çevirdiğinde bir rüyadaymış gibi görünüyordu.</p>

    <p>“Çarpışırken Ölüm’den korkmamayı uzun zaman önce öğrendim,” dedi. “Buna rağmen bu şövalyeyle yüzleştiğimde arkamda Ölüm’ün sessiz adımlarını duyar gibi oldum. Onca yılı devirmiş, yine de neredeyse mağlup ediyordu beni.”</p>

    <p>Savaşçı kılıcının hâlâ elinde olduğunu o anda fark ederek tümseğin dibindeki yumuşak toprağa saplayacak gibi oldu. Ama son anda, kılıç toprağa değmek üzereyken vazgeçti, doğrularak, “Bu kılıcı şimdiden temizlemenin ne anlamı var?” dedi. “Bu şövalyenin kanı dişi ejderhanınkiyle karışsın.”</p>

    <p>Tümseğin kenarından yukarı tırmanırken yürüyüşü hâlâ biraz sarhoş gibiydi. Yanlarından geçerek bir kayanın üstünden sarkıp aşağıya, çukura baktı; her nefeste omuzları inip kalkıyordu.</p>

    <p>“Wistan Efendi,” dedi Beatrice usulca. “Şu anda Querig’i öldürmenizi izlemek için sabırsızlanıyoruz. Ama daha sonra zavallı şövalyeyi gömebilir misiniz? Kocam yorgun, kalan gücünü de yolun geri kalanına saklaması gerek.”</p>

    <p>“Melun Arthur’un soydaşıydı o,” dedi Wistan, Beatrice’e dönerek, “yine de onu kargalara bırakmayacağım. Merak etmeyin hanımcığım, ilgileneceğim onunla, hatta onu bunca zaman koruduğu yaratığın yanı başına, şu çukurun içine gömebilirim.”</p>

    <p>“Öyleyse acele edin beyim,” dedi Beatrice, “bitirin şu işi. Querig ne kadar âciz durumda olsa da, öldüğünü görmeden rahat etmeyeceğiz.”</p>

    <p>Ama Wistan artık onu duymuyormuş gibi dalgın bir ifadeyle Axl’a bakıyordu.</p>

    <p>“İyi misiniz beyim?” diye sordu Axl sonunda.</p>

    <p>“Axl Efendi,” dedi savaşçı, “tekrar karşılaşmayabiliriz. İzin verirseniz son bir kez soracağım. Bir zamanlar, çocukluğumda köyümüzden bilge bir prens gibi gelip geçen, insanlara masumları savaştan uzak tutmanın yollarını hayal ettiren o mülayim Briton olabilir misiniz? Eğer hatırlıyorsanız, birbirimizden ayrılmadan önce bana açılmanızı rica ederim.”</p>

    <p>“Beyim, eğer ben o adamdıysam, bugün onu ancak bu yaratığın puslu nefesinin ardından görebiliyorum ve bana ahmağın, hayalperestin teki gibi görünüyor, ama yine de iyi niyetli biri, ciddi yeminlerin zalim kıyımla bozuluşuna şahit olup acı çekmiş biri. Anlaşmayı Sakson köylerini dolaşarak anlatan başkaları da vardı, ama benim yüzüm sizin içinizde bir şeyleri kıpırdattıysa, başkası olduğunu niçin farz edelim?”</p>

    <p>“İlk karşılaştığımızda öyle gelmişti bana beyim, ama emin olamıyordum. Açıksözlülüğünüz için size teşekkür ederim.”</p>

    <p>“Öyleyse siz de bana aynı açıksözlülükle söyleyin, çünkü dün karşılaştığımızdan beri, belki aslında çok daha uzun süredir içimde kıpırdanan bir şey. Şu hatırladığınız adam, Wistan Efendi. İntikam almak isteyeceğiniz biri mi?”</p>

    <p>“Sen ne diyorsun kocam?” Beatrice öne atılarak Axl’la savaşçının arasına girdi. “Seninle bu savaşçı arasında ne gibi bir kavga olabilir? Öyle bir şey varsa önce beni öldürmesi gerekir.”</p>

    <p>“Wistan Efendi biz seninle karşılaşmadan çok önce değiştirdiğim bir deriden söz ediyor prensesim. Unutulmuş bir patikada çoktandır ufalanmış olduğunu umduğum bir deri.” Axl sonra Wistan’a döndü: “Ne diyorsunuz beyim? Kılıcınızdan hâlâ kan damlıyor. Eğer istediğiniz intikamsa, alınması kolay, ama sizden benim adıma korkudan titreyen sevgili karımı korumanızı rica ediyorum.”</p>

    <p>“O adam benim bir zamanlar uzaktan taptığım biriydi; evet, doğru, daha sonra ihanette oynadığı rol yüzünden acımasızca cezalandırılmasını istediğim oldu. Ama şimdi anlıyorum ki kurnazca hareket etmemiş, kendi soydaşları kadar bizimkilerin de iyiliğini istemiş olabilir. Onunla bir daha karşılaşsaydım, beyim, barış içinde selamlardım, barışın artık uzun süremeyeceğini bildiğim halde. Dostlar, şimdi izninizle aşağı inip vazifemi tamamlayayım.”</p>

    <p>Çukurun dibinde ejderhanın konumu da, duruşu da değişmemişti; yakında yabancılar bulunduğu –ve bunlardan birinin çukurun dik kenarından aşağıya inmekte olduğu– konusunda duyuları onu uyarıyorduysa da, Querig herhangi bir işaret vermiyordu. Yoksa omurgasının inip çıkışı birazcık daha belirginleşmiş miydi? Torbalı gözünün açılıp kapanışı şimdi hızlanmış mıydı? Axl emin olamıyordu. Ama aşağıdaki yaratığa baktıkça, –çukurdaki öteki tek canlı olan– akdiken çalısının belki Querig için büyük bir teselli kaynağı olduğu ve şu anda bile zihninde ona doğru uzandığı geçti aklından. Axl bunun gerçekdışı bir düşünce olduğunun farkındaydı, buna rağmen baktıkça düşüncesi daha inanılır geliyordu ona. Böyle bir yerde tek başına bir çalı nasıl yetişirdi? Ejderhanın bir arkadaşı olsun diye bizzat Merlin onun burada yetişmesine izin vermiş olamaz mıydı?</p>

    <p>Wistan aşağı inmeye devam ediyordu, kılıcını kınına sokmamıştı. Bakışları yaratığın yattığı yerden ayrılmıyordu, sanki bir yandan, korkunç bir iblise dönüşerek ansızın ayağa kalkmasını bekler gibiydi. Bir ara ayağı kaydı, daha fazla kayıp kıçüstü düşmemek için kılıcını toprağa sapladı. Sonuçta yamaçtan aşağıya taşlar, çakıllar yuvarlandı, ama Querig’de hâlâ bir tepki yoktu.</p>

    <p>Sonunda Wistan sağ salim çukurun dibine vardı. Eliyle alnını sildi, başını kaldırıp Axl’la Beatrice’e baktı, sonra da ejderhaya doğru ilerleyip epey uzağında durdu. Ardından kılıcını kaldırıp ağzını incelemeye koyuldu; üzerinde çizgi çizgi kan lekeleri olduğunu görünce şaşırdı sanki. Epey bir süre kıpırdamadan öylece kaldı; Axl acaba savaşçının galibiyetinden beri içine girdiği tuhaf ruh hali, çukura niye girdiğini unutturmuş olabilir mi diye düşündü.</p>

    <p>Ama sonra, Wistan yaşlı şövalyeyle çarpışmasında yaptığı beklenmedik hamleyi hatırlatacak şekilde, ansızın ileri atıldı. Koşmayıp seri adımlarla yürüyerek hızını kesmeden ejderhanın bedeninin üstünden geçti ve çukurun karşt tarafına bir an önce varmak istermiş gibi süratle ilerledi. Ne var ki geçerken kılıcı alçak ve hızlı bir yay çizmişti; Axl ejderhanın kafasının dönerek havaya fırladığını, sonra da yerde biraz yuvarlanıp taşların üzerinde durduğunu gördü. Ancak bulunduğu yerde uzun süre kalmadı; ilk anda bölünüp iki yanından akan sele kapılınca çukurun zemininde yüzerek, kayarcasına ilerledi. Akdiken çalısına geldiğinde takılıp durdu, boğazı göğe bakıyordu. Bu görüntü Axl’a Gawain’in tünelde kafasını kestiği canavar köpeği hatırlattı ve yine bir hüzün kaplayacak gibi oldu içini. Kendini zorlayıp başını ejderhadan Wistan’a çevirdi; savaşçı yürümeye devam ediyordu. Giderek yayılan kan gölüne değmekten kaçınarak bir kavis çizip geri döndü ve kılıcı hâlâ elinde, çukurdan yukarı tırmanmaya koyuldu.</p>

    <p>“Bitti, Axl,” dedi Beatrice.</p>

    <p>“Evet prensesim. Ama şu savaşçıya sormak istediğim bir soru var.”</p>

    <p class="bolum_arasi">* * *</p>

    <p>Wistan’ın çukurdan yukarı tırmanması şaşırtıcı derecede uzun sürdü. Onu sonunda tekrar karşılarında gördüklerinde allak bullak bir haldeydi, hiç de zafer kazanmış gibi değildi. Tek kelime etmeden çukurun hemen kenarına, kararmış toprağa oturdu ve nihayet kılıcını toprağa iyice sapladı. Sonra boş boş baktı; çukurun içine değil, ötesine, bulutlarla uzaktaki solgun tepelere.</p>

    <p>Beatrice bir süre sonra yanına gidip usulca koluna dokundu. “Bu yaptığınız için teşekkür ederiz Wistan Efendi,” dedi. “Ülkenin dört bir yanında, burada olsalar size teşekkür edecek çok kişi var. Niye bu kadar umutsuz görünüyorsunuz?”</p>

    <p>“Umutsuz mu? Önemli değil, yakında keyfim yerine gelir hanımcığım. Ama şu anda...” Wistan başını Beatrice’ten öteye çevirip bir daha bulutlara baktı. Sonra, “Siz Britonların arasında fazla kaldım belki,” dedi. “Korkak olanlarınızı aşağıladım, üstün olanlarınızı takdir edip sevdim, küçücük yaşımdan itibaren. Şimdi burada oturmuş bitkinlikten değil, kendi ellerimle yaptığım şeyi düşündüğümden titriyorum. Metin olmalıyım, yoksa bizi bekleyen günlerde kralıma layık güçte bir savaşçı olamam.”</p>

    <p>“Nedir bu sözünü ettiğiniz, beyim?” diye sordu Beatrice. “Şimdi hangi vazife bekliyor sizi?”</p>

    <p>“Adalet ve intikam bekliyor hanımcığım. Gelmeleri yakındır, çünkü ikisi de çok gecikti. Oysa şimdi vakit tamamken yüreğimin genç kız yüreği gibi ürperdiğini görüyorum. Bu, sizlerin arasında fazla uzun süre geçirmiş olmamdan kaynaklanabilir ancak.”</p>

    <p>“Beyim,” dedi Axl, “az önce bana söylediğiniz şey dikkatimden kaçmadı. Beni barış içinde selamlayacağınızı, ama barışın artık uzun süremeyeceğini söylemiştiniz. Siz şu çukura inerken ben de ne demek istediğinizi merak etmiştim. Şimdi açıklar mısınız lütfen?”</p>

    <p>“Anlamaya başladığınızı görüyorum Axl Efendi. Kralım sırf uzun zaman önce katledilmiş soydaşlarımıza bir anıt dikmek üzere göndermedi beni buraya, bu dişi ejderhayı öldürmeye. Sizin de anlamaya başladığınız gibi beyim, bu ejderha yakında gerçekleşecek fethin yolunu açmak için öldü.”</p>

    <p>“Fetih mi beyim?” Axl Wistan’a yaklaştı. “Nasıl olur Wistan Efendi? Sakson ordularınız denizaşırı soydaşlarınızla bu kadar mı kalabalıklaştı? Yoksa savaşçılarınız çok vahşi de o yüzden mi yerleşik bir barış içindeki topraklarda fetihten söz ediyorsunuz?”</p>

    <p>“Ordularımızın bataklıklar ülkesinde bile henüz sayıca zayıf olduğu doğru. Ama şu ülkenin tamamına bir bakın. Her vadide, her ırmak kıyısında Sakson cemaatleri var, her birinde de güçlü erkeklerle büyümekte olan oğlanlar. Batıya doğru akın ederken saflarımızı onlarla güçlendireceğiz.”</p>

    <p>“Wistan Efendi, zafer başınızı döndürmüş olacak ki böyle konuşuyorsunuz,” dedi Beatrice. “Nasıl olabilir? Buralarda istisnasız her köyde sizin soydaşlarınızla bizimkilerin iç içe olduğunu kendiniz de gördünüz. Çocukluklarından beri sevdikleri komşularına hangisi cephe alabilir?”</p>

    <p>“Ama kocanızın yüzüne bakın hanımcığım. O benim niçin burada göz kamaştırıcı bir ışığa bakarmış gibi sersem oturduğumu anlamaya başlıyor.”</p>

    <p>“Doğru prensesim, savaşçının sözleri beni korkudan titretiyor. Seninle ben, sırf kendi aziz hatıralarımızı düşünerek Querig’in ölmesini istedik. Oysa koca ülkede hangi eski nefretlerin zincirinden boşanacağını kim bilebilir? Tanrı’ya dua edelim de halklarımız arasındaki bağları korumanın bir yolunu bulsun; öte yandan âdetlerimiz ve şüphelerimiz bizi hep birbirimizden ayırdı. Dilbaz adamlar eski haksızlıklarla yeni toprak ve fetih arzusu arasında kafiye kurduğunda neler olacağını kim bilebilir?”</p>

    <p>“Bundan korkmakta çok haklısınız beyim,” dedi Wistan. “Bir zamanlar iyice derine gömülü dev kıpırdanıyor şimdi. Çok geçmeden mutlaka ayağa kalkacaktır; o zaman aramızdaki dostane bağlar, genç kızların küçük çiçek saplarından yaptığı düğümlere benzeyecek. İnsanlar gece vakti komşularının evlerini yakacaklar. Şafak vakti çocukları ağaçlara asacaklar. Irmaklar günlerce yüzerek yol alan şişkin cesetler yüzünden leş kokacak. Onlar ırmakta yüzerken bizim ordularımız öfke ve intikam açlığıyla büyüyüp çoğalacak. Siz Britonların üzerine ateşten bir top yuvarlanacak adeta. Ya kaçacaksınız ya öleceksiniz. Bu topraklardaki tek tek her memleket yeni bir ülke, bir Sakson ülkesi olacak, sizin insanlarınızın buradaki varlığından geriye tek bir iz kalacak: Dağlarda sahipsiz gezen bir iki koyun sürüsü.”</p>

    <p>“Haklı olabilir mi Axl? Humma sayıklaması olsa gerek, değil mi?”</p>

    <p>“Haksız çıkabilir prensesim, ama humma filan değil bu. Dişi ejderha yaşamıyor artık; Arthur’un gölgesi de onunla birlikte silinip gidecek.” Axl sonra Wistan’a döndü: “Beyim, hiç değilse tasvir ettiğiniz gaddarlıklardan haz duymadığınızı görmek beni teselli ediyor.”</p>

    <p>“Mümkün olsa haz duyardım Axl Efendi, çünkü bu intikam haklı bir intikam olacak. Ne var ki aranızda geçirdiğim yıllar bende bir zaaf yarattı; ne kadar çabalasam da bir yanım nefret alevlerinden uzaklaşmak istiyor. Bu zaafımdan ötürü utanıyorum, ama yakında benim yerimi alması için, kendi ellerimle yetiştirdiğim, iradesi benimkinden çok daha temiz bir başka savaşçı sunacağım.”</p>

    <p>“Edwin Efendi’yi mi kastediyorsunuz beyim?”</p>

    <p>“Evet, ejderha öldüğüne ve artık onu cezbetmediğine göre, hızla sakinleşecektir mutlaka. Oğlanın pek az kişiye nasip olan gerçek bir savaşçı ruhu var. Gerisini de çabucak öğrenecektir; yüreğini de benimkini istila eden yumuşak duyguları kabul etmemek üzere yetiştireceğim. Bizi bekleyen görevleri yerine getirirken insafsız olacak.”</p>

    <p>“Wistan Efendi,” dedi Beatrice, “bir delilik humması mı sizi böyle konuşturuyor, hâlâ bilmiyorum. Ama kocamla benim gücümüz tükeniyor, alçak araziye inip bir korunak bulmamız gerek. Zavallı şövalyeyi gereğince gömeceğinize dair verdiğiniz sözü tutacak mısınız?”</p>

    <p>“Söz veriyorum, öyle yapacağım hanımcığım, gerçi kuşlar daha şimdiden bulmuş olabilir onu. Dostlar, sizi uyarmış olduğuma göre, kaçacak zamanınız var. Şövalyenin atını alıp dörtnala uzaklaşın buralardan. Mecbursanız oğlunuzun köyünü bulun, ama bir iki günden fazla oyalanmayın orada; ordularımızın gelişini haber veren alevlerin ne zaman yanacağı belli olmaz. Oğlunuz sizin uyarılarınıza kulak asmazsa onu bırakıp kaçın, gidebildiğiniz kadar batıya gidin. Katliamdan kaçmayı başarabilirsiniz. Şimdi gidin şövalyenin atını bulun. Edwin Efendi de iyice sakinleşmiş, o garip humması geçmişse kesin ipini, söyleyin buraya, yanıma çıksın. Onu artık amansız bir gelecek bekliyor, sonraki adımlarını atmadan önce burayı, ölü şövalyeyi ve mağlup dişi ejderhayı görsün istiyorum. Ayrıca rastgele bulduğu bir iki taşla ne güzel mezar kazdığını da hatırlıyorum! Haydi acele edin sevgili dostlar, elveda.”</p>
  </div>
</body>
</html>
