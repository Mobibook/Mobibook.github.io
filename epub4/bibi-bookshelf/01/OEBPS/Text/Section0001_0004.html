<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İçimizde Bir Yer</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Yanlış Bir Gün...</h1>

  <p>Yolunu şaşırmış bir yolcu gibi kış başında geliveren bahar günleri, ılık ve güneşli öğlenleriyle birlikte kanatları sarı benekli sığırcıkları da getirdi balkonuma, ince parmaklıkların üstüne konup araya kesik notaların karıştığı uzun ötüşlerle dem çekiyorlar.</p>

  <p>Sonra aniden kaybolup gecenin bir vakti yeniden geri dönüyorlar, sislerin içinde yüzlercesi birden ötmeye başladığında bir fıskiyeden fışkıran cam bilyelerin birbirine çarpmasını andıran seslerle doluyor hava.</p>

  <p>Bazen susuyorlar, aralarından biri uzun bir şarkıya başlıyor, duruşları, nakaratları, helezonlar halinde birbirine dolanarak çoğalan notalarıyla insanın içinde sebepsiz sevinçler yaratan bir bahar konçertosuyla geceyi neşelendiriyor.</p>

  <p>Bir çimen kokusu duyuluyor seslerinde.</p>

  <p>Parlak güneşi, ılık öğlenleri, birden bastıran sisleri, kuş sesleriyle kış başında bahar günleri yaşanıyor.</p>

  <p>Bütün güzelliğine rağmen böyle zamansız mevsimlerin içinden çıkan yanlış günler, derinlerde bir hüznü de kıpırdatıyor.</p>

  <p>Terk etmeye hazırlanan sevgilinin son öpüşü gibi geçmişteki güzel günleri insafsızca hatırlatıp geleceğin yalnızlığıyla insanı korkutan bir yanı da var bu yanlış günlerin.</p>

  <p>Zamanın akışında aniden meydana gelen bu yırtılışlar, altından ne kadar renkli ve neşeli bir görüntü çıkartıp sunsa da zamanın geçişini, düzenli mevsimlerle günlerden daha fazla hissettiriyor.</p>

  <p>Geçmiş bir mevsimin unutulması gereken tatlarını kaprisli bir gülücükle bağışlayan sahnelerin yaşandığı böyle günlerde, gelecek daha fazla ürpertiyor beni.</p>

  <p>Şaman büyücülerin kötülüklere karşı omuzlarından geriye attıkları tuz parçacıkları gibi maziye doğru fırlatıp attığımız hatıralar, bir hayaletler panayırında canlanıveriyorlar, tek tek bütün günleri buluyorsunuz o panayırda, şu çok sevindiğim gündü, şu, beni acıyla kıvrandıran gün, hangisinin ne zaman geleceğini bilmiyordum ve hepsi geldiler, binlerce siyah balon gibi uçtular semalarımda, her biri patlayıp içinden bir başka renk, bir başka hayat, bir başka yüz, bir başka duygu çıkarttı.</p>

  <p>Gelecek o siyah balonlarla dolu.</p>

  <p>İçlerinden neler çıkacak?</p>

  <p>Karanlık bir kış gecesi beklerken sığırcıkların keyifle şakıdığı bir bahar sabahı mı bulacağım, bir yaz günü beklerken kış günlerinin azgın boralarından biri mi çarpacak yüzüme?</p>

  <p>Nasıl baş edeceğim hayatın beklenmedik değişiklikleriyle?</p>

  <p>Çıplak bir çingene çocuğu gibi günlerin arasında eşinip neyi arayacağım, huzur mu isteyeceğim, heyecan mı, şeytan uçurtmaları gibi uçup gideceğim günler mi isteyeceğim, unutulmuş bir verandaya bırakılmış eski bir koltuk gibi durduğum yerde durmayı mı?</p>

  <p>Ne isteyeceğim ve ne bulacağım?</p>

  <p>Kanatları sarı benekli sığırcıklar aniden ötüverecekler mi bir gece?</p>

  <p>Yoksa bir kar sessizliği mi hâkim olacak hayata?</p>

  <p>On iki yaşındayken bir pazar akşamı boş bir tramvayın arka sahanlığında yapayalnız hayaller kurarken, "on yıl sonra ne olacak acaba" diye düşündüğümü hatırlıyorum, on yıl sonra baba olacağım aklıma bile gelmemişti o sırada, gelmesi de mümkün değildi.</p>

  <p>Aradan yıllar geçti.</p>

  <p>Geleceğini merak ederek izledim kendi hayatımı.</p>

  <p>Mutluluk ve başarı bekledim hep.</p>

  <p>İkisini de bulduğum zamanlar oldu, ikisini de kaybettiğim zamanlar.</p>

  <p>Hayatın benle dalga geçtiği ve benim hayatla dalga geçtiğim zamanlar oldu.</p>

  <p>Hayal kurmaktan bile korktuğum günler gördüm.</p>

  <p>Hayallerimi bile aşan günler bazen.</p>

  <p>Geçmişi unutmayı öğrendim, geleceği merak etmemeyi.</p>

  <p>Geleceği merak ettiğim anları düşünüyorum da şimdi, hep yalnızdım o anlarda, gelecekle yalnızlık arasında bir bağ var gibi geliyor bana, insan yalnızken geleceği düşünüyor ve geleceği düşünmek insanı yalnızlaştırıyor.</p>

  <p>Biraz sonra dağılacak bir kalabalığa bakmak gibi geleceğe bakmak.</p>

  <p>İnsanlar ekleniyor hayatına, insanlar eksiliyor, sen bir kalabalıktan bir başka kalabalığa çok da fark etmeden geçiyorsun, birileri senin hayatından çıkıyor, sen birilerinin hayatından çıkıyorsun.</p>

  <p>Teninin parçası olmuş niceleri uzaklaşıyorlar, bir zamanlar adını bile bilmediklerin ise daha sonra en mahrem gülüşlerinin sahibi oluyorlar.</p>

  <p>İleriye baktığında, geçmişin gölgeleri kaçınılmaz olarak düşüyor geleceğin üstüne, gitmiş olanları hatırladığında gidecek olanları da düşünüyorsun, en yakınından bile uzaklaştırabiliyor insanı bu düşünceler, o da eksilecek mi hayatımdan diye soruyorsun kendine.</p>

  <p>"O gitmez" dediğin kaç kişi gitti, asla kopamayacağını sandığın kaç kişiden koptun, hafızanda birer soluk hayalet şimdi onlar ve sen onların hafızasında soluk bir hayaletsin, gelecek, hayatından kimleri soluk hayaletlere çevirecek.</p>

  <p>Geçmişin anıları, geleceğin soruları...</p>

  <p>Binlerce yıldan bu yana insanoğlu bu ikisinden kurtulamıyor.</p>

  <p>Cevabı öğrenilen her soru anıların arasına katılıyor, yerine yeni sorular çıkıyor.</p>

  <p>Kış başındaki bahar günlerinde, birden bastıran sislerin, ılık güneşlerin ve cam bilyeleri andırarak birbirine vuruşan notalardan oluşan kuş ötüşlerinin yaşandığı zamansız mevsimlerde hatıralar da sorular da birden çoğalıyorlar, sığırcıklar gibi.</p>

  <p>Balkon parmaklığının ince demirlerine sıralanıyorlar.</p>

  <p>Her birinin sesini duyabiliyorum.</p>

  <p>Yalnız bir gece duruyor şurada, ümitli bir soru yanında, berisinde sevinçli bir gün var, ötesinde duran endişeli bir başka soru.</p>

  <p>Bu kış gecesindeki bahar sisinin içinde öylesine kalabalıklar ve öylesine hızlı uçuşuyorlar ki geleceğe mi yoksa geçmişe mi gittiğimi bile anlayamıyorum.</p>

  <p>O andan uzaklaşıyorum sadece.</p>

  <p>Bu zamansız bahar, bu yanlış gece, bu ılık sis, bu kuş sesleri güzelliğiyle beni içine çekip, beni bulunduğum yerden ve zamandan alıp götürüyor.</p>

  <p>Hem uçuyorum, hem düşüyorum.</p>

  <p>Bu sebepsiz memnuniyet, bu köksüz sevinç, kendileri gibi sebepsiz ve köksüz endişeler yaratıyor.</p>

  <p>Geleceği bilmek ister miydim?</p>

  <p>Hayır, geleceği bilmek istemezdim.</p>

  <p>Sevinçler kadar acılar da getireceğini daha yaşamadan biliyorum.</p>

  <p>Bunların bir sırası olmadığını da...</p>

  <p>Beklenmedik zamanlarda, beklenmedik biçimlerde ortaya çıkacaklarını da...</p>

  <p>Geleceğin kendi kendine bir geçmişe dönmesini, yüzüme doğru yaklaşan her siyah balonun patlayacağı ânı bir çocuk gibi gözlerimi kısarak bekleyip, patladığında içinden çıkanın tenime değişini hissetmeyi tercih ederim.</p>

  <p>Ama bu kuş sesleri bütün o soruları uyandırıyorlar.</p>

  <p>Zamanın yırtıldığı anlarda zaman daha çok hissediliyor.</p>

  <p>Hatıralarla, en açılarıyla bile başa çıkabiliyorum, gelecekle ilgili sorularla da başa çıkarım, en tehlikeli, en korkutucu, en yakıcı olanlarıyla bile.</p>

  <p>Bir kış gecesinde bir bahar gününü yaratan kudret bununla eğlenebiliyorsa ben de bana yaşatılanla eğlenebilirim.</p>

  <p>Koca bir şehrin, sisin ardında tümüyle yok olmasına gülümseyebilirim.</p>

  <p>Sisin içinden tek başına çıkıp geliveren o yalnız sığırcığın kanatlarındaki beneklerin içeriden vuran ışıkla parlamasından kendime bir sevinç çıkartabilirim.</p>

  <p>Kış gecelerinde baharların yaşandığı bir hayatın sahibiyim.</p>

  <p>Ve bazen, anıları da, soruları da, kendimi de unutup sadece kuşları dinleyebiliyorum. Sislerin içinde güzel ötüyorlar...</p>

  <p><br /></p>

  <p class="yildiz">***</p>
</body>
</html>
