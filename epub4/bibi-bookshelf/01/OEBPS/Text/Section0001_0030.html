<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İçimizde Bir Yer</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Durdum ve Bekledim</h1>

  <p>Gece yarısı, ormanın ortasında kamyoneti durdurup bütün ışıklarını söndürdükten sonra indim.</p>

  <p>Saf, katışıksız, lekesiz, dokunulmamış karanlığı görmek istiyordum.</p>

  <p>Simsiyahtı.</p>

  <p>Bir yaz ormanı, yüzlerce yıldan beri alıştığı bir geceyi kendi sesleriyle yaşıyordu, birbirine dokunan yapraklarla dalların hışırtıları, tuhaf böceklerin kesik kesik, ince cayırdamalan, gece kuşlarının arada duyulan ötüşleri, toprağın bir sese dönüşen derin sessizliği.</p>

  <p>O karanlığın bir parçası olana kadar durdum.</p>

  <p>Sonra başımı gökyüzüne kaldırdım.</p>

  <p>Böylesine terk edilmiş ve böylesine kalabalık bir gökyüzü görmemiştim.</p>

  <p>Onun sonsuza açıldığını hissedebiliyordum.</p>

  <p>Her biri bir başka dünya olan milyonlarca yıldız, gümüşi çakıntılar�yla biraz sonra bana doğru koşmaya hazırlanır gibiydiler.</p>

  <p>O kadar çoktular ki, bakana bir hiçliği hatırlatıyorlardı.</p>

  <p>Yolda telefon çalmıştı.</p>

  <p>"Bir kaza" olmuştu.</p>

  <p>Gazetenin önünde bir otobüs çarpmıştı.</p>

  <p>Önemli bir kazaya benzemiyordu.</p>

  <p>Ama sezgilerim, önemsiz bir kazayı bana haber vermeyeceklerini söylüyordu.</p>

  <p>İkinci telefon, durumun "ciddi hattâ ümitsiz" olduğunu söylüyordu.</p>

  <p>Üçüncü telefon tek kelimelikti.</p>

  <p>"Öldü."</p>

  <p>İçim kasılmıştı.</p>

  <p>Bedenim, bir zaman sonra kendisinin de parçası olacağı sonsuz bir gerçeği duygularımdan önce kavramıştı.</p>

  <p>Olay, duygularla aklın hemen kavrayamayacağı kadar tuhaftı.</p>

  <p>Gazete binasından çıkmış ve ölmüştü.</p>

  <p>Kazanın akıl almaz basitliği, ölümün korkunç yüzünü daha fazla ortaya çıkartıyor, ölümün hep bizimle birlikte yaşadığını hepimize hatırlatıyordu.</p>

  <p>Her zaman orada olmasına alıştığınız biri, artık orada değildi.</p>

  <p>Daha sonra onunla ilgili yazıları, anıları okuyacaktım.</p>

  <p>Hepimiz, başkalarını kendi aynasına yansıdığı kadar görüyordu.</p>

  <p>Bir insanı, ancak bize değdiği yerinden tutabiliyorduk.</p>

  <p>Bizim aynamıza yansımayan, bize değmeyen yerlerini bilmiyorduk.</p>

  <p>Ölüm, bir denizin dibindeki kumlara daldırılan demirden dev bir kepçe gibi duygularımı karmakarışık bir biçimde yerinden kımıldatmıştı.</p>

  <p>Anılar, gülümsemeler, kızgınlıklar, acımalar, öfkeler etrafa saçılmış, bir kederin içinde yeniden birbirine girmişti.</p>

  <p>Sinemaya yalnız başına gidermiş!</p>

  <p>O kadar çok arkadaşı olan biri neden sinemaya yalnız gider?</p>

  <p>Yalnız olmak istediğinde bile etrafında ona dokunmayan birileri bulunsun diye mi, karanlığın içinde yapayalnız kalabilmek için mi, seyrettiklerini paylaşabileceği kimse olmadığına inandığından mı, hayattan kaçmak istediğinde sığınabilecek tek yer olarak, ışıkları söndürülmüş bir sinema salonunu bulabildiğinden mi?</p>

  <p>Neden bir insan sinemaya yalnız gider?</p>

  <p>Belki de hiç akla gelmeyecek basit ve sıradan bir nedeni vardı.</p>

  <p>Ama, trajedisini sıradanlığa borçlu bir ölümle bu dünyadan ayrılan ve herkesin, "neşesi, kibarlığı, şakalarıyla" andığı bu adamın geçmişinde öyle trajediler vardı ki onun hayatındaki her harekete insan kaçınılmaz olarak neredeyse trajik bir neden arıyordu.</p>

  <p>îki çocuğunu birden aynı günde kaybetmişti.</p>

  <p>Gündelik hayatın içinde karşılaştığınız gülümseyen yüzünde bu trajedinin izlerini görmüyordunuz.</p>

  <p>Nerede taşıyordu o izleri?</p>

  <p>Birçok insana dostluğu, iyiliği dokunduğu halde insanlara karşı her zaman sevgi dolu olduğu söylenemezdi; üzdüğü, hayatını zorlaştırdığı, haksızlık ettiği insanlar vardı, bir gazete patronu olmanın kaçınılmaz lekelerini ruhunda taşırdı ama çocukları severdi.</p>

  <p>Onun yönettiği dergiler, bir çocuk cenneti olarak anılırdı.</p>

  <p>Çocukların her hareketini, yaramazlığını hoşgörülü bir gülümsemeyle karşılar, büyüklere her zaman göstermediği sevecenliği çocuklara sınırsız bir cömertlikle armağan ederdi.</p>

  <p>Çocukları ölmüştü.</p>

  <p>Ve, sinemaya yalnız giderdi.</p>

  <p>Işıksız salonlarda tek başına otururdu.</p>

  <p>Acılarını göstermez ve işlediği günahların bedelinin bu acıyla ödenmesini umar gibi hep anlayışla karşılanmayı beklerdi.</p>

  <p>Teselli kabul etmez yoğun bir acıyı sonsuz bir gülümsemeye çevirirken sanki bütün sınırları yıkıp geçmek zorunda kalmıştı.</p>

  <p>Onu benden daha iyi tanıyanlar, ondan dümdüz ve eğlenceli bir ovadan söz eder gibi söz ediyorlar.</p>

  <p>Her gün tekrarlanan tavla partileri, bildik takılmalar, dergi toplantıları, daha iyi haber talepleri, yeni dergi projeleri, çevresine topladığı genç gazeteciler, şakalar...</p>

  <p>Düz bir ova gibi mi yaşamıştı gerçekten?</p>

  <p>Her an herkese her yanını gösterir gibi açık bir gülümsemeyle karıştığı hayatın içinden hiçbir gizlisi olmayan bir ova gibi mi geçmişti?</p>

  <p>Acılarını nerede saklamıştı?</p>

  <p>Öfkelerini?</p>

  <p>Bir gazete yöneticisi olmanın getirdiği karmakarışık ilişkilerin, kalabalıklara yansımamış konuşmaların, bir haber için feda edilen dostlukların izleri nerede gizliydi?</p>

  <p>Yaşadığı büyük sarsıntıların yarattığı kraterler neredeydi, o kraterler hangi yağmurların sularıyla dolmuştu?</p>

  <p>Niye insanlar ona sinema kapılarında yapayalnız bilet alırken rastlamışlardı?</p>

  <p>Ben onun sesinin uysallığını hatırlıyorum.</p>

  <p>Bir de o uysal sese eşlik eden biraz mahcup gülümsemesini.</p>

  <p>Karşısındaki sertleştiğinde bile neden uysaldı sesi, artık hiçbir şeye aldırmıyor muydu, sertleşmeye gerek duymayacak kadar anlamsız mı buluyordu her şeyi, kendi haksızlıklarını kabul edecek bir olgunluğa mı erişmişti, sözlerin asla açamayacağı kadar derin yaraları olduğundan mı keskin seslere uysal gülümsemelerle karşılık veriyordu?</p>

  <p>Hakşinaslıklarını da görmüştüm, haksızlıklarını da...</p>

  <p>Telefonda tek kelime duymuştum.</p>

  <p>— Öldü!</p>

  <p>İçim kasılmıştı.</p>

  <p>Sonra bütün duyguları kucaklayan, saran bir keder.</p>

  <p>O, ölüm haberlerini nasıl karşılıyordu acaba, diye düşünmüştüm.</p>

  <p>Ölümlerin en korkuncunu ölmeden önce yaşamıştı.</p>

  <p>Ölümden değil, yaşlanmaktan, elden ayaktan düşmekten korktuğunu anlatmıştı dostları.</p>

  <p>Ölümden o kadar da korkmuyordu herhalde.</p>

  <p>İyilikleri ve kötülükleri, hakşinaslıkları ve haksızlıkları, yardım ettikleri ve hayatını zorlaştırdıkları vardı.</p>

  <p>Sanki bütün gücüyle derinlerini saklamaya, hattâ belki de yok etmeye uğraşmıştı.</p>

  <p>Büyük bir acıyı görmüş, sarsılmış, bir uçuruma düşmemek için sıradanlığın dallarına tutunmuş, her haksızlığın bağışlanmasını farkına varmadan beklemişti.</p>

  <p>Sinemaya yalnız giderdi.</p>

  <p>Şimdi ölüm, bir kumsaldaki ayak izlerini siler gibi hayata ait inişli çıkışlı duyguları siliyor, onun uysal sesi, yumuşak gülümsemesi ve kekremsi bir keder kalıyor.</p>

  <p>Bir gece yarısı, bir yaz ormanının ortasında durdum.</p>

  <p>Dokunulmamış, saf ve lekesiz karanlığa baktım.</p>

  <p>Ercan'ın yapayalnız girdiği o sonsuz sinemanın karanlığını görmek, bir an olsun o karanlığı onunla paylaşmak ve onun o uysal sesiyle ona, "Geçti artık, hepsi geçti" demek için bekledim.</p>

  <p>Yıldızlar, üstüme koşacak gibi duruyorlardı.</p>

  <p>Ve alışkın olduğu o karanlıkta sesimi duymasını diledim.</p>

  <p><br /></p>

  <p style="text-align: center;"><b>BİTTİ</b></p>
</body>
</html>
