<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İçimizde Bir Yer</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Aşk İksiri...</h1>

  <p>Güneş battıktan sonra büyücü, kentin dışında dolaşmaya çıkmış, ıssız yollarda dolaşırken bir ağlama sesi duymuş.</p>

  <p>Çevresine bakınmış ama kimseyi görememiş.</p>

  <p>Ağlama sesi biraz daha yükselince, "Kim var orada?" diye bağırmış.</p>

  <p>Sesin sahilden geldiğini anlayınca deniz kıyısına inmiş, orada "yıldızların solgun ışığı altında yatan" olağanüstü güzellikte bir denizkızı bulmuş.</p>

  <p>Denizkızı, "Sen o sarı sokakta oturan büyücü değil misin?" deyince, "Evet, o benim" demiş, "Bir şey mi istiyorsun?"</p>

  <p>Bunun üzerine denizkızı, sevdiği gence kavuşabilmesi için bir "aşk iksiri" hazırlasın diye yalvarmış büyücüye.</p>

  <p>"Sana bir inci kolye veririm eğer bu iksiri hazırlarsan" demiş, "O kadar uzun bir kolye olur ki, sekiz defa boynuna dolayabilirsin."</p>

  <p>Büyücü bu teklifi kabul etmiş.</p>

  <p>Koşarak evine gitmiş, hemen iksiri hazırlamış, onu küçük bir şişeye koymuş.</p>

  <p>Gece yarısı sahile dönüp orada kendisini bekleyen denizkızına iksiri vermiş.</p>

  <p>Denizkızı, "Yarın gece buraya gel ödülünü almaya" demiş.</p>

  <p>Ertesi gece aynı yere gitmiş büyücü.</p>

  <p>Oturup beklemeye başlamış.</p>

  <p>Biraz sonra denizkızı gülerek gelmiş, ağır bir inci kolyeyi büyücünün önüne bırakmış.</p>

  <p>Denizkızının kollarında, "saçları dalgaların etkisiyle suda yüzen" çok yakışıklı ölü bir denizci varmış, denizkızı denizcinin cesedini göğsüne bastırıp bir çocuk gibi sallıyormuş.</p>

  <p>Büyücü kendini lanetleyerek ağlarken denizkızı, sevdiği denizciyle birlikte dalgaların arasında kaybolmuş.</p>

  <p>Bu, ünlü Alman yazarı Hermann Hesse'nin çok bilinen "Cüce" hikâyesinde anlatılan masallardan biri.</p>

  <p>Beni, hikâyenin kendisinden daha çok etkileyen bir masal.</p>

  <p>Neden birçok edebiyat parçasında aşk gibi neredeyse sihirli bir anlam kazanmış bir duygu anlatılırken, o duygunun çekiciliğine ilk bakışta hiç de uygun düşmeyen böyle şaşırtıcı davranışlardan söz edilir?</p>

  <p>Niye Oscar Wilde, "insan sevdiğini öldürür" der?</p>

  <p>Wilde'a göre bunu bazen kılıçla yaparız, bazen bir sözle.</p>

  <p>İki ünlü yazarın "aşk"la başlayan anlatımı da bir yokoluşla tamamlanıyor.</p>

  <p>Ama insan her zaman sevdiğini yok etmiyor, bazen de sevdiği için kendini yok ediyor.</p>

  <p>Bunu anlatan hikâyeler de var.</p>

  <p>Nedir bu, aşkla yokoluş arasındaki ilişki?</p>

  <p>Doğa için deprem neyse aşk da bizim için o mu acaba?</p>

  <p>Aşk denilen o şiddetli duygu ortaya çıktığında, yarattığı muhteşem arzuyla bütün dünyamızı sarsarak, bu arzuya uymayan, karşı çıkan her şeyi yıkıyor mu?</p>

  <p>Tek kişiden oluşan doğamızı iki kişilik yeni bir yapıya çevirmeye çalışırken, varlığımızı bir başka insanın ruhuyla ve bedeniyle çoğaltmak isterken başlayan büyük sarsıntı, bir kere başladıktan sonra artık, bütün engelleri ortadan kaldırmadan durmuyor mu?</p>

  <p>Eğer istediğimiz şaheser uyumu, o olağanüstü mutluluğu ve birlikteliği yaratmaya engel olanın sevdiğimiz insan olduğuna, sevdiğimizin bizi mutlu etmeye, bizimle tek bir arzu içinde erimeye razı gelmediğine inandığımızda, onu yıkıp parçalayarak arzularımıza uygun bir hale mi getirmek istiyoruz?</p>

  <p>Onu yıkamadığımızda, yıkılacak tek engel olarak kendimizi mi görüyoruz?</p>

  <p>Yıkmak için kendimize mi saldırıyoruz o zaman?</p>

  <p>Aşk, içinde Zümrüdüanka kuşlarının, tuba ağaçlarının, define adalarının, baldıran zehirlerinin, baharat gemilerinin, parlak renkli mücevherlerin, sarhoş edici meyvelerin, öfkeli volkanların, altın renkli köpüklerinde tanrıların yıkandığı denizlerin bulunduğu esrarlı, bilinmezliklerle dolu, çekici ve ürkütücü bir âlem.</p>

  <p>Orada olduğunu biliyoruz ama ne olduğunu bilmiyoruz.</p>

  <p>İstediğimiz ve istemediğimiz her şey var orada.</p>

  <p>Sanırım, aşkla ilgili kesin olarak söyleyebileceğimiz tek gerçek, bu sihirli alana girdikten sonra büyük bir sarsıntıdan geçeceğimiz.</p>

  <p>Bu sarsıntıdan sonra bizim için yeni bir dünya oluşacağı.</p>

  <p>Kaçınılmaz olarak bu sarsıntıda bir şeyler yıkılacak, bir kişilik bir dünyadan iki kişilik bir dünyaya geçerken, bu yeni dünyaya uyamayacak birçok alışkanlıklarımızı, bencilliklerimizi, isteklerimizi yok edecek.</p>

  <p>Böyle büyük bir altüst oluşu yaşarken yok etmediysek ve yok olmadıysak eğer, elimizde kalanlarla yepyeni, varlığından haberdar bile olmadığımız, heyecanlı olduğu kadar sakin, tedirgin ettiği kadar güven veren, korkuttuğu kadar yatıştıran mutlu bir âlem yaratabileceğiz. O âleme geçenler, geçmeyenlerin bilemeyeceği duygular yaşayacak.</p>

  <p>O kadar mutlu olacaklar ki bazen birçok şeyi kendi istekleriyle feda edecekler.</p>

  <p>Hesse'nin masalı kadar gerçeküstü bir dizi izlemiştim bir keresinde.</p>

  <p>Çok katı, bencil, çıkarcı, zengin bir işadamı, hayatında karısından, çocuğundan ve parasından başka hiçbir şeyi sevmeden yaşarken birgün bir kaza geçirir, başına çarpan bir vinç onun bütün beyin salgılarını değiştirir. Mutlu ve iyiliksever bir adam olur. Çocuğu, fazla iyiliksever olduğu için şirketi iyi yönetemediğini iddia ettiği babasını mahkemeye verir ama bu bile adamı üzmez.</p>

  <p>Paralarını kaybeder, buna da aldırmaz. Karısı kanser olur, o gene gülümser. Yeniden işleri düzeltmesi, şirketin yönetimini ele geçirmesi için ameliyat olması önerilerini hep reddeder. Hiçbir şeyin bozamadığı mutluluğundan vazgeçmez. Çok sevdiği karısı ölür birgün.</p>

  <p>Adam, beynindeki değişiklikten dolayı bunu bile gülümseyerek karşılar.</p>

  <p>Bir odaya girer tek başına, orada düşünür. Ve beyin ameliyatı olmaya karar verir. "Niye?" diye sorarlar.</p>

  <p>"Karımın ölümüne ağlayamıyorum, onun acısını hissedemiyorum" der. "Ama ben karım için ağlamak istiyorum, ameliyat olup o acıyı yaşayacağım."</p>

  <p>Karısının ölümüne ağlayabilmek için mutluluğunu bir kenara iter.</p>

  <p>Çok sevdiğinde, acı çekmemekten bile yaralanabilir insan.</p>

  <p>Âşık olduğumuzda, o büyük duygusal deprem ruhumuzu antik Yunan kentleri gibi sallamaya başlayıp sütunlarımızı, kubbelerimizi, kemerlerimizi yıkarak, o yıkıntılardan sevdiğimizi de içine alacak yeni bir kent yaratmak için geldiğinde, mutlu bir varoluşla kederli bir yıkılış aynı anda dikilir önümüze.</p>

  <p>Gücümüzü sınar.</p>

  <p>Bir aşkı taşıyacak güce ve sağlamlığa ulaşamadıysak, deprem, vaktinden önce geldiyse bizi ya da sevdiğimizi yok eder.</p>

  <p>Denizkızı gibi bir "aşk iksiri" isteyip onunla sevdiğimizi öldürürüz.</p>

  <p>Dağların devrildiği, ovaların yer değiştirdiği, denizlerin kabardığı bu sarsılıştan geçebildiysek eğer, birken iki olabildiysek, bir başkası ruhumuza katıldıysa ve biz bir başkasının ruhuna katılabildiysek, o zaman, sevdiğimiz için acı çekebilmek uğruna mutluluğumuzdan bile vazgeçebiliriz.</p>

  <p>Aşkta gerçeküstü bir şeyler var.</p>

  <p>Gerçeği yok edip yeni bir gerçek yaratan bir şeyler.</p>

  <p>Masala benzeyen kendi gerçeğinden başka bir gerçeğe tahammül etmez aşk.</p>

  <p>O deprem başladığında gerçeklere sarılanlar, sarıldıkları gerçeklerle birlikte yokoluşa kayar, gerçeklerden kopmayı göze alanlar "eldoroda"ya, altın kente ulaşır.</p>

  <p>Aşk geldiğinde, ellerinizi açıp, avuçlarınızdaki, sıkı sıkıya tuttuğunuz gerçeklerin akıp gitmesine izin verin.</p>

  <p>O, size daha iyisini verecektir.</p>

  <p>Ellerinizi açmazsanız yok eder sizi.</p>

  <p><br /></p>

  <p class="yildiz">***</p>
</body>
</html>
