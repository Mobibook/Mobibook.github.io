<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İçimizde Bir Yer</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Eski Şehirde...</h1>

  <p>Şehirler de eskiyor.</p>

  <p>Neşeli ışıklarını yitiriyor, soluyor, gençliği andıran çağıltılı hayatlarından yorgun bir yaşlılığa geçiyorlar.</p>

  <p>Bir zamanlar "ışıklar kenti" olarak anılan, âşıkların, üstlerinde öpüştüğü sevimli köprüleri, albenili vitrinleri, sokak aralarında karşınıza çıkıveren minicik meydanlarıyla çarpıcı bir zıtlık yaratarak geniş bulvarların sonunda beliren devasa meydanları, düzgün binaları, kaldırımlarına insan sıcaklığıyla yayılan kafeleri, şokola ve konyak kokulan, yoldan geçenlere ayaküstü istiridye servisi yapan lokantaları, seyyar tezgâhlarında patates kızartması satan zencileri, sinemaları, kitapçıları, müzeleri, konserleriyle dünyanın mücevherlerinden biri olan Paris de sanki yaşadıklarından yorulup yaşlanmış.</p>

  <p>Yollar biraz ıssızlaşıp sessizleşmiş, kentte hayat, geceleri biraz erken durur olmuş, vitrinler soluklaşmış, ışıklar azalmış.</p>

  <p>Bu eskimiş haliyle insanda, kentin bir tozunu alma isteği uyandırıyor.</p>

  <p>Güzelliği orada duruyor ama bu, bir kenarda bırakılmış ve çoktandır dokunulmamış değerli bir biblonun tozlu güzelliği. Parlaklığı sezilse de ilk bakışta fark edilmiyor artık, bakanın gözlerini kamaştırmıyor.</p>

  <p>Belki de bu yorgunluk, bakanın gözlerindeki yaşlılıktan yansıyor şehre.</p>

  <p>Sokaklarda, kaybolmuş bir gençliğin izlerini arayarak yalnız başıma dolaşırken, belki tanıdık bir ize rastlarım diye bir sinemaya girdim.</p>

  <p>Üç dört kişilik küçük seyirci grubuyla neredeyse bomboş salonda oturup ışıkların kararmasını bekledim.</p>

  <p>Philip Roth'un bir romanından uyarlanan film, yetmiş yaşlarına gelmiş başarılı bir edebiyat profesörünün hayatını anlatıyordu.</p>

  <p>Anthony Hopkins'in oynadığı profesör bir zamanlar dekanlık da yapmış ve epeyce düşman kazanmıştı.</p>

  <p>Bir ders sırasında farkına varmadan söylediği bir sözle zenci öğrencilere hakaret ettiğini iddia ederek profesörü disiplin kurulunun önüne çıkarıyorlardı.</p>

  <p>Böyle bir aşağılanmadan hoşlanmayan profesör istifa etmeye karar veriyor ama bu kararını söylediği karısı, "Bir şey oluyor" dedikten sonra kocasının kollarında ölüyordu.</p>

  <p>Aynı gün, işini ve çok sevdiği karısını kaybediyordu yaşlı adam.</p>

  <p>Gidip, üniversiteye yakın bir gölün kıyısında inzivaya çekilmiş, çoktandır roman yazamayan bir yazarı bularak ondan, başına gelen haksızlığın romanını yazmasını istiyordu.</p>

  <p>"Kendi hikâyeni kendin yaz" diyordu yazar.</p>

  <p>Dost oluyorlardı ve profesör kitabını yazmaya başlıyordu.</p>

  <p>Ama edebiyat bilmenin roman yazmaya yetmediğini çabucak anlayıp bırakıyordu kitabı.</p>

  <p>Hayatla arasındaki son köprü de daha kurulamadan yıkılıyordu böylece.</p>

  <p>Yaşlılığıyla ve yalnızlığıyla yüz yüze kalıyordu.</p>

  <p>Ve postanede çalışan genç bir kadınla tanışıyordu.</p>

  <p>O tuhaf kadınlardan biriyle.</p>

  <p>Kadın, akşamlan da bir ahırı temizliyor ve ahırın üstündeki odada kalıyordu.</p>

  <p>Nicole Kidman'ın oynadığı genç kadın, kendisini yolda arızalı arabasının yanında bulup ahırdaki odasına bırakan profesöre, "Benle yukarı gel" diyordu.</p>

  <p>Profesör, yüzünün çizgilerinde kırılıp parçalanan bir gülümsemeyle, "Ben uzun zamandır bir kadınla birlikte olmadım" deyince genç kadın, "Sen bilirsin" diyerek arabadan çıkıyor ama kaldığı odanın kapısını da içeri girdikten sonra ardına kadar açık bırakıyordu.</p>

  <p>Uzun uzun o kapıya bakıyordu yaşlı profesör. Son zamanlarda yaşadığı hırpalanmalara bir de başarısız bir yatak macerasının katılmasından, yaşlılığının bir kez daha yüzüne vurulmasından korkar gibi ama vaat edilenin hazzını da bilerek bakıyordu.</p>

  <p>Epeyce düşündükten sonra arabadan inip içeri giriyordu profesör ve böylece başlıyordu ilişkileri.</p>

  <p>Kendi özel tarihlerinin kapıları, kimseye söylemedikleri bir sırla kapanmış iki insanın tuhaf ilişkilerini izliyorduk.</p>

  <p>Genç kadın, büyük acılar yaşamış insanların, bu acının kendilerine her türlü kabalığı yapma hakkını tanıdığına inanarak benimsediği o yaralayıcı hoyratlıkla zaman zaman yaşlı adamı incitiyordu.</p>

  <p>Kadının, Vietnam'da savaşmış ve orada çıldırmış eski kocası çıkıyordu ortaya.</p>

  <p>Savaşta çıldırmış koca, profesöre genç kadınının sırrını, onun da canını yakmak için, bıçak saplar gibi söylüyordu:</p>

  <p>"Sen, onun bir herifle düzüşürken iki çocuğunun mutfakta yanarak öldüğünü biliyor musun?"</p>

  <p>Sonra profesörün bütün hayatını kaplayan sırrı da öğreniyorduk...</p>

  <p>Profesör, aslında zenci bir ailenin, bir zamanlar kanlarına karışmış bir beyazın izlerini taşıyarak beyaz doğmuş çocuğuydu.</p>

  <p>Âşık olup evlenmek istediği ilk kız, onun zenci olan annesini gördükten sonra onu terk etmişti.</p>

  <p>Üniversiteler ona zenci olduğu için burs vermemişlerdi.</p>

  <p>Ve, profesör yeniden, sevdiği bir kadın bulduğunda ona annesiyle babasının öldüğünü söylemiş, zenci olduğundan söz etmemiş ve beyazlara ait bir üniversiteye girmişti...</p>

  <p>Yeni bir hayat kurabilmek için geçmişini öldüren profesör, sırrının ortaya çıkmasından korktuğundan çocuk da yapmamaya karar vermiş, sırrın korkunç gölgesi geleceğine de el koymuştu.</p>

  <p>Hem geçmişini hem de geleceğini aynı sırra teslim etmiş, neredeyse bütün hayatını sırrı belirlemişti.</p>

  <p>O sır, o adamın hayatının sahibi olmuştu.</p>

  <p>Bütün yaşamı boyunca bu sırrını, karısı da dahil hiç kimseye söylememiş, bunu tek başına taşımıştı.</p>

  <p>Şimdi, sırrı, yaşlılığı ve yalnızlığıyla kendini, hayatının bitiminde tanıdığı genç kadına ve ona duyduğu aşka bırakıyordu.</p>

  <p>Yazar dostu ve avukatı ona bu kadından vazgeçmesini, başının derde girebileceğini, deli koca tarafından öldürülebileceğini ve kadının bütün bunlara değmeyeceğini söylüyorlardı.</p>

  <p>"O benim ilk aşkım değil" diyordu yaşlı profesör, "en büyük aşkım da değil ama o benim son aşkım, bunun ne demek olduğunu anlamıyorsunuz değil mi?"</p>

  <p>Sevdiği kadın için gözünü kırpmadan hayatından vazgeçmeye, bir skandala karışmaya, bir cinayete kurban gitmeye razı oluyordu.</p>

  <p>Bir aşkın gücünü, bu davranışın kanıtladığını düşünüyordunuz.</p>

  <p>Ama aşkın, insanı hayatından vazgeçmenin ötesine taşıyabileceğini öğrenmeniz için bir iki sahne daha beklemeniz gerekiyordu.</p>

  <p>En iyi okullarda okumuş, en parlak başarıları elde etmiş, saygı ve ün kazanmış bu yaşlı adam, hiç kimseye ama hiç kimseye söylemediği sırrını, ahırları temizleyen tuhaf ve kaba kadına söylüyordu sonunda.</p>

  <p>Verebileceği en değerli şeyi, sırrını veriyordu ona.</p>

  <p>Yaşadığı bu son aşkı, bu son sevinci ödemeye hayatının yetmeyeceğini düşünüyordu.</p>

  <p>Hayatının son günlerinde onu bir utancın, yalanla lekelenmenin, aşağılanmanın korkunç acısıyla vurabilecek silahı eliyle teslim ediyordu kadına.</p>

  <p>Kimsenin güvenmediği kadına güveniyor, herkesin aşağıladığı kadını, ona kendi aşağılanma ihtimalini bağışlayarak yüceltiyordu.</p>

  <p>Sinemadan çıktığımda sokaklar daha boş, şehir daha ıssız ve daha yaşlıydı.</p>

  <p>Birini sevdiğimizde, sevebilme imkânını bize bağışladığı için duyduğumuz minneti hayatımızdan da fazla bir şeyle ödeyebileceğimiz, hattâ ödememiz gerektiği düşüncesi dolaşıyordu aklımda.</p>

  <p>Kendimizi tümüyle korumasız bırakmak...</p>

  <p>Vazgeçebilmeyi hiç düşünmediğimiz şeylerden bile vazgeçmek.</p>

  <p>Nehrin üstündeki o güzel, taş kemerli köprülerden birinin ortasında durdum.</p>

  <p>Akıp giden suyun serinliğiyle ürperiyordum.</p>

  <p>Şehir yaşlanmıştı, ben yaşlanmıştım.</p>

  <p>İnsan sevdiğinde hayatından fazla bir şey verebilmeliydi.</p>

  <p>Hayatının tam ortasında duran, en gizli, en dokunulmamış, en tehlikeli şeyi...</p>

  <p>Senin sahip olduğunu değil, sana sahip olanı vermeliydin. Bütün varlığını, hayatını belirleyen, ruhuna sahip olan o dokunulmaz özü.</p>

  <p>Kendini bile vermekten zor olan buydu...</p>

  <p>Şehir ışıkları değil, şehrin ortasından geçen karanlık su ürpertiyordu beni.</p>

  <p><br /></p>

  <p class="yildiz">***</p>
</body>
</html>
