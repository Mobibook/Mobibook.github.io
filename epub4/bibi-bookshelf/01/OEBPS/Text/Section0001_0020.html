<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İçimizde Bir Yer</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Sevdiğiniz Kaybolduğunda.</h1>

  <p>Bazen, sevdiğiniz insan kendi içine girip gözden kaybolur.</p>

  <p>Kapısız bir katedralin önünde duran biçare bir dindar gibi, içeri girenin yeniden dışarı çıkacağı bir geçit bulabilmek için sevdiğiniz insanın etrafında dolaşmaya başlarsınız.</p>

  <p>Durumunuz korkunçtur.</p>

  <p>Sevdiğiniz karşınızdadır, işte onun saçları, onun dudakları, onun gözleri, onun sesi, onun gülümseyişi, onun bakışı, onun duruşu ama bütün bunlar onu, sizin sevdiğiniz "o" yapmaya yetmemektedir, "o" kendi içinde kaybolmuştur.</p>

  <p>Eğer tümüyle ortadan yok olmuş olsa, bütün dünyayı gezip onu aramaya razısınızdır ama aradığınız, önünüzde durmaktadır ve o, sizin aradığınız değildir.</p>

  <p>Onu arayabileceğiniz başka bir yer de yoktur.</p>

  <p>Sevdiğiniz insan, sevmediğiniz insanın içindedir.</p>

  <p>Çaresizliklerin en insafsızıdır bu.</p>

  <p>Kaybolanı bulabilmek için, onun içinde kaybolduğu insana sarılırsınız.</p>

  <p>O bir seraptır, ağzınıza kumlar dolar.</p>

  <p>Tanrıların lanetine uğramış bir matematikçi gibi bütün rakamları alt alta yazıp toplarsınız, sonuç yanlıştır, birisi rakamların değerlerini, size haber vermeden değiştirmiştir, gittikçe daha çok çıldırarak yanlış rakamlarla doğru bir sonuç bulabilmek için boğuşursunuz.</p>

  <p>Sevdiğinize ulaşabilmek için çılgınlıklar yaparsınız, onunla deliler gibi sevişirsiniz, ağlarsınız, bağırırsınız, yalvarırsınız, tehdit edersiniz, sokulursunuz, kaçarsınız, hiçbir şey değişmez, katedralin kapıları duvarlarla örülmüştür.</p>

  <p>Çocukken, büyük kadınlara âşık olurdum.</p>

  <p>Çocuktum ama imkânsızlığın farkındaydım.</p>

  <p>Dudaklarımı şişirerek oturur, yaşlarımızı hesap ederdim, ben kaç yaşına geldiğimde o kaç yaşında olacak, birlikte olmamızı sağlayacak zamana ne kadar sürede ulaşabiliriz.</p>

  <p>Büyük bir ciddiyetle ve inançla yapardım bunu.</p>

  <p>Bir kısmını gerçekten de buldum daha sonra.</p>

  <p>Ve ilk o zaman öğrendim, bazen sevdiğim kadının sevdiğim kadın olmadığını.</p>

  <p>Çocukken âşık olduğum kadınlardı ama çocukken âşık olduğum kadınlar değillerdi artık.</p>

  <p>Gülüşleri solmuş, hareketleri ağırlaşmış, kıvraklıkları kaybolmuştu.</p>

  <p>Zaman, benim sevdiklerimi, sevdiklerimin içinde kaybetmişti.</p>

  <p>Çocukluğumun en unutulmaz kitaplarından biri olan Gog'un yazarı Papini'nin "Ödenmeyen Gün" isimli hikâyesine rastladım geçenlerde.</p>

  <p>Çok genç ve güzel bir kadına birgün bir adam geliyordu, "Kızım hasta, ölecek" diyordu, "Siz hayatınızdan bir yıl verin benim kızıma, şimdi o kadar gençsiniz ki, bu bir yılı fark etmezsiniz bile, daha sonra bu bir yılı ben size gün gün ödeyeceğim, bana verdiğiniz üç yüz altmış beş günü aynen geri alacaksınız."</p>

  <p>Genç kadın razı oluyordu.</p>

  <p>Yirmi üç yaşından yirmi beş yaşına atlıyor ve gerçekten de arada kaybolan yılı fark etmiyordu.</p>

  <p>Sonra yıllar geçmeye başlıyordu, ilk çizgiler beliriyordu, ilk beyazlar saçların arasında, daha yorgun kalkılan sabahlar, bağışladığı yılın günlerini adamdan geri almaya koyuluyordu.</p>

  <p>O günleri geri aldığında yeniden yirmi üç yaşına geri dönüyor, o yıllarda olduğu gibi herkesi kendine hayran bırakıyordu.</p>

  <p>Önceleri o üç yüz altmış beş günü hiç bitmeyecekmiş gibi kullanıyordu.</p>

  <p>Sonra, günlerin azaldığını fark ediyordu.</p>

  <p>Bir şatoya saklanıyor, orada yaşlanmayı yaşıyor, arada bir de adamdan bir gün alıp yirmi üç yaşında bir genç kız olarak ortaya çıkıyordu.</p>

  <p>Onun yirmi üç yaşındaki halini görenler ona âşık olup peşine düşüyorlardı ama onu bir daha bulamıyorlardı; çünkü o, ertesi gün yaşlı bir kadına dönüşüyordu.</p>

  <p>Aynı kadın, hem yaşlı, hem gençti çünkü.</p>

  <p>Yirmi üç yaşındaki kadını aradığınızda onu bulabileceğiniz tek yer, o yaşlı kadındı ve o yaşlı kadın artık yirmi üç yaşında değildi.</p>

  <p>Ve o yirmi üç yaşındaki kadını bulabileceğin başka bir yer de yoktu.</p>

  <p>Papini, zamanın yok ettiği bir kadını ve güzelliği anlatıyordu.</p>

  <p>Onun sihirli anlatımıyla genç kadın yaşlı kadının içine girip kayboluyordu.</p>

  <p>Benim çocukluğumda olduğu gibi.</p>

  <p>Yıllarca ben bunu düşündüm, istediğin kadın, zamanın tesiriyle değiştiğinde ve bulduğun kadın artık aradığın kadın olmadığında ne yaparsın diye.</p>

  <p>Zamanın yarattığı çaresizlik, çocukluğumda ve gençliğimde aklımı çok kurcaladı, bütün çaresizlikler gibi içimi çok örseledi.</p>

  <p>Ama daha beter bir çaresizlik olduğunu öğrenmem için biraz daha büyümem gerekti.</p>

  <p>Zaman her şeye rağmen doğaya ve alışkanlıklara uygun bir biçimde değiştiriyordu insanı, kaybolan kadın uzun bir sürede usulca kayboluyordu kendi içinde.</p>

  <p>Bir de zamana bağlı olmayan ani kayboluşlar vardı.</p>

  <p>Daha bir gün önce kapıları olan katedralin bir sabah kapıları ortadan kayboluyor, sevdiğin, sonsuza dek kapısız bir katedralde hapis kalıyordu.</p>

  <p>Öyle bir şey yapıyor, öyle bir şey söylüyor, öyle bir bakıyordu ki bu, senin sevdiğin kadını son görüşün, son duyuşun oluyordu.</p>

  <p>O davranıştan ya da sözden sonra kendi içinde kayboluyordu.</p>

  <p>İşte o zaman çaresizliği daha iyi öğreniyordun.</p>

  <p>Yaptığını yapmamış, söylediğini söylememiş olması için yalvarıyordun kadere, sabahları sevdiğinin kaybolduğu günün bir gün öncesinde uyanmayı diliyordun.</p>

  <p>Bir söz ya da bir davranış, katedralin kapılarını sonsuza dek yok ediyordu.</p>

  <p>Belki yeniden kapılar açılır diye bekliyordun.</p>

  <p>O zaman bir şey daha öğreniyordun, katedralin kapılarını bir anda kapatacak sözler ve davranışlar vardı ama onları aynı süratle açabilecek bir söz ve davranış yoktu.</p>

  <p>Bir katedralin içine girip kapıları kapamak kolaydı, bunu herkes yapabiliyordu, herkese en azından bir kere bunu yapabilme şansı veriliyordu ama kapanan kapıları açmaya kimsenin gücü yetmiyordu.</p>

  <p>Sevdiğin, önünde duruyordu ve ona ulaşamıyordun. Bazen o da kaybolduğu yerden çıkmak istiyor, yeniden eski günlere dönmeyi arzuluyordu ama kapılar dışarda kalan kadar içeri giren için de açılması imkânsız hale geliyordu.</p>

  <p>Böyle zamanlarda bir vakit birlikte yakınıyor, birbirinizi suçluyor, söylenen sözlere, yapılan davranışlara haklılık kazandıracak nedenler arıyordunuz.</p>

  <p>Ve korkunç gerçek, sislerin arasından beliriyordu.</p>

  <p>Ruhunuzun kilitlenip mühürlendiğini fark ediyordunuz.</p>

  <p>Bu laneti çözmek için adaklar adıyordunuz.</p>

  <p>Karşımda duran sevdiğime eski günlerde olduğu gibi dokunabileyim, sevdiğim kendi içinden çıkabilsin diye yalvarıyor, hayaller kuruyordunuz.</p>

  <p>Ülkesinden çok uzakta kazaya uğramış bir kazazedenin, düştüğü ıssız adanın sahiline devrilmiş geminin enkazına baktığı gibi bakıyordunuz sevdiğinize.</p>

  <p>Sizi sevdiğinize ulaştıracak gemi oydu ama artık bir enkaz halindeydi.</p>

  <p>Ve bir yere gitmiyordu.</p>

  <p>Başka bir gemi de yoktu.</p>

  <p>Zaten siz bir başka gemiye de binmek istemiyordunuz.</p>

  <p>Orada, o ıssız sahilde durup acıyla beklerken son gerçeği de öğreniyordunuz.</p>

  <p>Sizi ya buradan bir başka geminin alıp götürmesini bekleyecek ya da o enkazı yeniden tamir edip yüzdürmek için uğraşacaktınız.</p>

  <p>Ruhunuzun mühürlerini çözmek, sevdiğinizi sevdiğinizin içinden çıkarmak için uzun ve meşakkatli bir çabaya girişecektiniz.</p>

  <p>Hasar ne kadar çoksa, tamir o kadar uzun sürecekti.</p>

  <p>Ve, efsaneler diyordu ki, böyle mucizeler varmış, bazı gemiler yüzer, bazı mühürlü ruhlar açılır, bazı sevilenler kendi içlerinden çıkarmış.</p>

  <p>Issız bir sahilde, sevdiğinizin yanında sevdiğinizi özleyerek, yapayalnız, o mucizeyi bekliyordunuz.</p>

  <p>Yeterince sabırla ve inançla beklersem olur diyerek.</p>

  <p><br /></p>

  <p class="yildiz">***</p>
</body>
</html>
