<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:05d6dcbd-9a88-4380-b538-ab0f9bffe76f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_8"><br class="calibre3" />
  8</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Ertesi perşembe günü, sabah beden eğitimi dersim vardı, elli metrelik yüzme havuzunda birkaç kez gidip geldim. Bu ağır çalışma beni kendime getirmiş ve çok acıkmıştım. Ucuz bir lokantada iyice karnımı doyurduktan sonra, araştırma yapmak için Edebiyat Fakültesi’nin kitaplığına giderken Midori Kobayaşi’yle karşılaştım. Yanında gözlüklü, ufak tefek bir kız vardı ama, uzaktan beni görür görmez. Kızı bırakıp yanıma geldi.</p>

  <p class="normal1">– Nereye gidiyorsun? diye sordu.</p>

  <p class="normal1">– Kitaplığa.</p>

  <p class="normal1">– Gitmesen de benimle yemeğe gelsen?</p>

  <p class="normal1">– Şimdi yemekten geliyorum zaten.</p>

  <p class="normal1">– Ne olacak, zarar yok, benimle gene yersin!</p>

  <p class="normal1">Sonunda onunla birlikte bir kahveye gittim, o, körili tavuk yedi, ben de kahve içtim. Uzun kollu beyaz bir gömlek, üzerine balıklar işlenmiş sarı bir yelek giymiş, boynuna altın bir zincir, koluna da Disney marka bir saat takmıştı. Tavuğunu gerçekten beğenmiş gibi yedi ve üç bardak da su içti.</p>

  <p class="normal1">– Şu son günler, ortalarda yoktun, değil mi? Birkaç kez telefon ettim de.</p>

  <p class="normal1">– Benden bir şey mi isteyecektin?</p>

  <p class="normal1">– Hayır, öylesine aradım işte.</p>

  <p class="normal1">– Yaa, iyi öyleyse.</p>

  <p class="normal1">– Ne demek oluyor, bu “Yaa, iyi öyleyse?’’</p>

  <p class="normal1">– Özel bir anlamı yok, sadece onayladım, dedim. Demek son zamanlarda yangın mangın çıkmadı?</p>

  <p class="normal1">– Sahi, ne kadar eğlenmiştik değil mi? Zaten pek bir zarar da olmamış, ama gene de o dumanla filan, gerçek gibiydi, hoş olan da buydu ya. (Midori bir bardak su daha içti. Sonra içini çekti ve bana ciddi ciddi baktı.) Anlatsana, Vatanabe, neler oldu? Bir garipsin sanki. Sonra bakışlarını da hiç beğenmedim.</p>

  <p class="normal1">– Yolculuktan döndüm ve çok yoruldum da ondan. Ama önemli değil.</p>

  <p class="normal1">– Sanki hayalet görmüş gibisin.</p>

  <p class="normal1">– Yaa, öyle mi?</p>

  <p class="normal1">– Söylesene Vatanabe, öğleden sonra dersin var mı?</p>

  <p class="normal1">– Evet, Almanca ve dinler.</p>

  <p class="normal1">– Kırabilir misin?</p>

  <p class="normal1">– Hayır, Almanca’yı olmaz. Bugün sınav var da.</p>

  <p class="normal1">– Kaçta bitiyor?</p>

  <p class="normal1">– İkide.</p>

  <p class="normal1">– Sonra biraz kafa çekmek için şehre inelim ister misin?</p>

  <p class="normal1">– Öğleden sonra saat ikide mi?</p>

  <p class="normal1">– Arada bir olsa ne çıkar ki? Öyle berbat görünüyorsun ki, benimle içki içmek sana iyi gelecektir. Ben de, seninle birlikte içerek kendimi toparlamak istiyorum.</p>

  <p class="normal1">– İyi ya, pekâlâ, gidip içeriz, dedim içimi çekerek. Saat ikide seni Edebiyat Fakültesi’nin bahçesinde bekleyeceğim</p>

  <p class="normal1">Almanca dersinden sonra, otobüse binip Şincuku’ya gittik ve Kinokuniya Kitabevi’nin arkasındaki bir sokakta, bodrumda bulunan Dug’a gidip ikişer votka tonik içtik.</p>

  <p class="normal1">– Ara sıra buraya gelirim çünkü gündüz de utanıp sıkılmadan burada içilebiliyor.</p>

  <p class="normal1">– Öğleden sonra sık mı içiyorsun?</p>

  <p class="normal1">– Bazen, dedi bardağını sallayıp içindeki buzları şıngırdatarak. Dünya kimi zaman fazlasıyla sertleştiğinde, buraya geliyorum ve votka tonik içiyorum.</p>

  <p class="normal1">– Dünya fazla mı sert?</p>

  <p class="normal1">– Bazen, evet, dedi Midori. Benim de kendime göre bin türlü sorunum var, biliyorsun.</p>

  <p class="normal1">– Hangi sorunlar, sözgelimi?</p>

  <p class="normal1">– Ev, erkek arkadaşım, düzensiz aybaşlarım, görüyorsun, çeşit çeşit sorun.</p>

  <p class="normal1">– Bir tane daha içmek ister misin?</p>

  <p class="normal1">– Elbette isterim.</p>

  <p class="normal1">Elimi kaldırıp garsonu çağırarak iki votka tonik daha ısmarladım.</p>

  <p class="normal1">– Geçen pazar, beni öpmüştün ya, diye söze başladı. Sonra bunun üzerinde düşündüm ve çok hoşuma gittiğini anladım.</p>

  <p class="normal1">– Ne iyi.</p>

  <p class="normal1">– “Ne iyi” diye yineledi. Gerçekten de olağanüstü bir konuşma biçimin var.</p>

  <p class="normal1">– Sence öyle miydi?</p>

  <p class="normal1">– En azından, o sırada öyle düşündüm. Bunun gerçekten pek hoş bir ilk öpücük olabileceğini söylüyordum kendi kendime. Yaşamımın dönüm noktaları olan olayların tarihsel akışını değiştirmek elimde olsaydı, hiç kuşkusuz bunun ilk öpüşmem olmasına karar verirdim, eminim. Ve yaşamımın geri kalanı da ona bağlı olurdu. Elli sekiz yaşıma geldiğimde, hâlâ kendi kendime sorardım, acaba ne oldu şu Vatanabe’ye, beni ilk kez verandada öpen o gence diye. Ne dersin? Sen de bunu pek hoş bulmuyor musun?</p>

  <p class="normal1">– Öyle, dedim, bir fıstığın kabuğunu ayıklarken.</p>

  <p class="normal1">– Neden bu kadar dalgınsın? Bak ikinci kez soruyorum bunu.</p>

  <p class="normal1">– Herhalde dünyaya yeniden alışmakta zorlanıyor olmalıyım, dedim bir an düşündükten sonra. Burada, gerçek dünyada olmadığımı hissediyorum. Çevremdeki insanlar da, manzaralar da gerçek değilmiş gibi geliyor bana.</p>

  <p class="normal1">Midori dirseklerini tezgâha dayadı ve yüzüme dikkatle baktı.</p>

  <p class="normal1">– Galiba Jim Morrison’un bir şarkısında buna benzer bir şey vardı.</p>

  <p class="normal1">– “<span class="ideitalik">People are strange when you are a stranger...</span>”</p>

  <p class="normal1">– <span class="ideitalik">Peace</span>, dedi Midori.</p>

  <p class="normal1">– <span class="ideitalik">Peace</span>, diye karşılık verdim.</p>

  <p class="normal1">– Benimle birlikte Uruguay’a gelsen ne iyi olurdu, dedi o zaman. Hep öyle, tezgâha abanmış duruyordu. Her şeyi terk edip, sevdiğin kızı da, aileni de, üniversiteyi de.</p>

  <p class="normal1">– Belki de dediğin gibi, hiç de fena olmazdı, diye, gülerek karşılık verdim.</p>

  <p class="normal1">– Her şeyi bırakıp kimse tarafından tanınmadığın bir yere gitmek dâhice olmaz mı? Zaman zaman, bunu yapmayı canım çok istiyor. Eğer beni, çok uzaklarda bir yere götürseydin; istersen, ben de sana bir sürü sağlıklı çocuk doğururdum. Ve hep bir arada mutlu olurduk. Gülmekten yerlerde yuvarlanırdık.</p>

  <p class="normal1">Üçüncü votka toniğimi gülerek bitirdim.</p>

  <p class="normal1">– Demek henüz bir sürü sağlıklı çocuk istemiyorsun, öyle mi?</p>

  <p class="normal1">– Gerçi hiç de fena gelmiyor ama. Neler olacağını görmek isterdim doğrusu.</p>

  <p class="normal1">– Ama önemli değil, biliyor musun, eğer istemiyorsan, dedi bir fıstık yiyerek. Zaten bunlar, içtikten sonra, gün batarken aklıma rasgele takılan düşünceler işte. Her şeyi bırakıp bir yerlere kaçmak ister canım. Sonra, üstelik, Uruguay’da, eşek pisliğinden başka hiçbir şey yok ki.</p>

  <p class="normal1">– Belki de haklısındır.</p>

  <p class="normal1">– Her yerde pislik var zaten. Burada da başka yerde de. Dünya pislikle dolu. Al, bunu sana veriyorum, fazla sert, diyerek bana bir fıstık uzattı.</p>

  <p class="normal1">Kabuğunu güçlükle açtım.</p>

  <p class="normal1">– Ama senin yanında öyle iyiydim ki geçen pazar, verandada içki içip şarkı söyleyerek yangını seyrederken. Uzun zamandır kendimi böylesine iyi hissetmemiştim. Çevremde herkesin beni bir sürü şey yapmaya nasıl zorladığını bilsen. Boyuna ne yapmam gerektiğini söylüyorlar bana. Sen, en azından beni rahat bırakıyorsun.</p>

  <p class="normal1">– Seni henüz, yeterince tanımıyorum ki herhangi bir şey yapmaya zorlayayım.</p>

  <p class="normal1">– Demek ki beni daha iyi tanıdığında, sen de başkaları gibi, beni bir sürü şey yapmaya zorlayacaksın, öyle mi?</p>

  <p class="normal1">– Evet, olabilir, dedim. Çünkü yaşam böyledir, insanlar birbirlerine müdahale ederler.</p>

  <p class="normal1">– Ama senin bunu yapman beni hiç şaşırtmaz. Bunu hissediyorum. Bu konuda oldukça duyarlıyımdır. Sen öyle değilsin ve bunun içindir ki senin yanında iyiyim. Biliyor musun dünyada müdahale etmekten de müdahale edilmesinden de hoşlanan pek çok insan var. Sonra da tutar ilan ederler çevreye, “Bana müdahale edildi” ya da “Ona müdahale ettim” diye! Bundan hoşlanırlar, Ama ben, hoşlanmam. Sadece katlanırım, başka türlüsü elimden gelmediği için.</p>

  <p class="normal1">– Peki, nedir o katlandığın?</p>

  <p class="normal1">Midori ağzındaki bir buz parçasını bir süre emdi.</p>

  <p class="normal1">– Beni daha iyi tanımak ister misin?</p>

  <p class="normal1">– Neden olmasın!</p>

  <p class="normal1">– Sana beni daha iyi tanımak ister misin, diye sordum! Sence verdiğin yanıt biraz fazla hafif, değil mi?</p>

  <p class="normal1">– Senin hakkında daha çok şey bilmek isterim, diye düzelttim sözlerimi.</p>

  <p class="normal1">– Sahi mi?</p>

  <p class="normal1">– Sahi.</p>

  <p class="normal1">– Gözlerini kaçırmak zorunda kalsan bile mi?</p>

  <p class="normal1">– O kadar korkunç mu ki?</p>

  <p class="normal1">– Evet, bir bakıma, dedi Midori, yüzünü buruşturarak. Bir tane daha istiyorum.</p>

  <p class="normal1">Dördüncü kez sipariş vermek için garsonu çağırdım. Midori, içkilerimiz gelinceye değin öyle, tezgâha dayanmış kaldı. Ben sessizce Thelonious Monk’tan “Honeysuckle Rose” parçasını dinliyordum. Barda beş-altı müşteri daha vardı, ama bizden başka içki içen yoktu. Yoğun kahve kokusu, bu loş yere sessiz bir öğlesonrası havası veriyordu.</p>

  <p class="normal1">– Gelecek pazar boş musun? diye sordu bana.</p>

  <p class="normal1">– Söylemiştim ya, pazar günleri hep boşum. Akşam altıda işim başlayana dek.</p>

  <p class="normal1">– O halde gelecek pazarını benimle geçirmek ister misin?</p>

  <p class="normal1">– Elbette.</p>

  <p class="normal1">– Pazar sabahı gelir seni yurttan alırım. Saatini tam olarak söyleyemeyeceğim. Sence sakıncası var mı?</p>

  <p class="normal1">– Rica ederim, önemli değil.</p>

  <p class="normal1">– Vatanabe... Şu anda canım ne yapmak istiyor, biliyor musun?</p>

  <p class="normal1">– Aklıma hiçbir şey gelmiyor.</p>

  <p class="normal1">– Her şeyden önce, koskocaman yumuşacık bir yatağa uzanmak istiyorum. Kendimi iyi hissedebileceğim kadar sarhoşum sadece, çevremde tek bir eşek pisliği yok ve sen de yanıma uzanmışsın. Sonra da üstümdekileri teker teker çıkartıyorsun. Usulcacık. Çocuğunu soyan bir anne gibi sevecenlikle.</p>

  <p class="normal1">– Hımm...</p>

  <p class="normal1">– Bir noktaya değin bırakıyorum kendimi, pek hoşlanarak. Ama çok geçmeden, aklımı başıma topluyorum ve bağırıyorum: “Dur, Vatanabe! Seni seviyorum, ama bir başkası var ve bunu yapamam. Bu konuda epey tutucuyum, biliyor musun. Onun için, dur, rica ederim!’’ Ama sen, durmuyorsun...</p>

  <p class="normal1">– Hayır, duruyorum.</p>

  <p class="normal1">– Bunu tabiî ki biliyorum. Ama hayalî bir sahne bu. Böyle çok daha iyi, dedi Midori. Sonra onu bana gösteriyorsun. İyice sertleşmiş. Hemen gözlerimi kaçırsam da görecek zamanım oluyor. Bunun üzerine bağırıyorum: “Hayır, olamaz bu, asla giremez, öylesine kocaman ve sert ki!”</p>

  <p class="normal1">– Söylediğin kadar kocaman değildir. Normaldir, seni temin ederim.</p>

  <p class="normal1">– Önemli değil. Gene söylüyorum, hayalî bir sahne işte. O zaman sen çok üzülüyorsun, öyle mutsuz görünüyorsun ki, sana acıyorum ve seni avutmaya çalışıyorum.</p>

  <p class="normal1">– Gerçekten de, demek canın istiyormuş.</p>

  <p class="normal1">– Tastamam öyle.</p>

  <p class="normal1">– Vay canına be... diye içimi çektim.</p>

  <p class="normal1">&nbsp;</p>

  <p class="normal1">Beşer votka tonik içtikten sonra kalktık. Hesabı ödemek istediğimde Midori elime vurdu ve hesabı, cüzdanından çıkardığı yepyeni on bin yenlik bir banknotla ödedi.</p>

  <p class="normal1">– Tamam, dedi. Biliyor musun, çalışmamın ücretini aldım. Hem, seni ben davet etmiştim zaten, dedi. Tabiî eğer sen kız parasıyla içki içmeye katlanamayan bir faşist sayıyorsan kendini, o başka?</p>

  <p class="normal1">– Hayır. Sanmıyorum.</p>

  <p class="normal1">– Üstelik yapmana da izin vermedim ya.</p>

  <p class="normal1">– Kocaman ve sertti de ondan, dedim.</p>

  <p class="normal1">– Evet, diye yineledi. Kocaman ve sertti de ondan.</p>

  <p class="normal1">Hafifçe kafayı bulmuş olan Midori, bir basamağı atlayıverince kendimizi neredeyse merdivenin dibinde buluyorduk. Dışarıda, hava açmıştı ve şehir, tatlı bir akşam güneşinde yüzüyordu. Bir süre sokaklarda rasgele yürüdük. Midori bana, canının ağaçlara tırmanmak istediğini sölyedi, ama ne yazık ki Şincuku’da ağaç yoktu ve Şincuku Gyoen Parkı da kapanmıştı.</p>

  <p class="normal1">– Yazık, ağaca tırmanmayı öyle severim ki! dedi.</p>

  <p class="normal1">Midori’yle, vitrinlere bakarak yürürken kentin görünümünün, o güne dek sandığım kadar yapay olmadığı izlenimine kapıldım.</p>

  <p class="normal1">– Senin sayende, bana öyle geliyor ki, şu dünyaya yeniden biraz alıştım galiba, dedim.</p>

  <p class="normal1">Midori durup dik dik yüzüme baktı.</p>

  <p class="normal1">– Ama bu doğru! Bakışların önceki kadar dalgın değil. Sen de görüyorsun ki yanımda olman o kadar da kötü değil...</p>

  <p class="normal1">– Haklısın.</p>

  <p class="normal1">Saat beş buçukta Midori bana, artık eve döneceğini, çünkü akşam yemeğini hazırlaması gerektiğini söyledi. Ben de ona yurda otobüsle döneceğimi söyledim. Ve onu Şincuku Garı’na değin geçirdim, orada ayrıldık.</p>

  <p class="normal1">– Şu an canım ne yapmak istiyor, biliyor musun? diye sordu bana gitmeden.</p>

  <p class="normal1">– Aklıma bir şey gelmiyor.</p>

  <p class="normal1">– Korsanların bizi tutsak etmesini bizi soyup bağlamasını isterdim, birbirimize sıkı sıkı yapışık.</p>

  <p class="normal1">– Nedenmiş o?</p>

  <p class="normal1">– Sapık korsanlar onlar.</p>

  <p class="normal1">– Asıl sapık olan sensin, sanırım.</p>

  <p class="normal1">– Bizi ambara tıkıyorlar ve bir saat sonra denize atmak üzere geleceklerini, o zamana değin hoşça vakit geçirmemizi söylüyorlar.</p>

  <p class="normal1">– Peki sonra?</p>

  <p class="normal1">– Bir saat boyunca yerde alt alta üst üste yuvarlanarak eğleniyoruz.</p>

  <p class="normal1">– Şu sırada canının en çok istediği şey bu mu?</p>

  <p class="normal1">– Evet.</p>

  <p class="normal1">– Vay canına be... diyerek başımı salladım.</p>

  <p class="normal1">Pazar sabahı Midori saat dokuz buçukta beni almaya geldi. Henüz uyanmıştım ve banyoya bile gitmemiştim. Biri gelip güm güm kapıma vurmuş, aşağıda bir kızın olduğunu bağırarak haber vermişti, girişe indiğimde karşımda Midori’yi bulmuştum, koridorda bir iskemleye oturmuş, bacak bacak üzerine atmış, esniyordu ve blucin eteği inanılmaz derecede kısaydı. Kahvaltıya giden çocuklar önünden geçerken gözlerini uzun bacaklarından, bir türlü alamıyorlardı. Gerçekten de çok güzeldi bacakları.</p>

  <p class="normal1">– Çok mu erken geldim yoksa? Henüz uyanmış gibisin.</p>

  <p class="normal1">– On beş dakika bekleyebilir misin? diye sordum. Yüzümü yıkayıp tıraş olacağım.</p>

  <p class="normal1">– Elbette bekleyebilirim, ama deminden beri herkes bacaklarıma bakıp duruyor...</p>

  <p class="normal1">– Ne akıl ama, bir erkekler yurduna böylesine kısa bir etekle gelmek! Bundan yararlanmaları da normal.</p>

  <p class="normal1">– Öyleyse merak etme. Bugün, iç çamaşırlarım çok güzel. Pembe, dantelli. Çok da ince.</p>

  <p class="normal1">– Tamam işte, daha da kötü, diye içimi çektim.</p>

  <p class="normal1">Odama dönüp bir an önce işimi bitirdim, tıraş oldum. Sonra, yakası düğmeli mavi bir gömleğin üstüne bir tüvit ceket giydim, Aşağı inip Midori’yi yurttan dışarı sürükledim. Soğuk terler döküyordum.</p>

  <p class="normal1">– Sence burada kalan çocuklar mastürbasyon yapar mı? diye sorarken Midori başını kaldırmış, çıktığımız binaya bakıyordu.</p>

  <p class="normal1">– Kuşkusuz.</p>

  <p class="normal1">– Erkekler kızları düşünerek mi yaparlar bunu?</p>

  <p class="normal1">– Muhtemelen. Borsayı, fiil çekimlerini ya da Süveyş Kanalı’nı düşünerek yapanlar varsa eğer, çok şaşarım. Sanıyorum genellikle kızları düşünürler.</p>

  <p class="normal1">– Süveyş Kanalı’nı mı?</p>

  <p class="normal1">– Öylesine söyledim, örnek vermek için.</p>

  <p class="normal1">– Yani belli bir kızı düşünürler mi demek istiyorsun?</p>

  <p class="normal1">– Bunu gidip sevgiline sorsana sen, diye önerdim ona. Söyler misin bana, bir pazar sabahı tüm bunları niçin sana açıklamak zorunda olayım?</p>

  <p class="normal1">– Sadece bilmek istemiştim, dedi. Ve eğer ona soracak olursam, müthiş kızar. Hiç kuşkusuz bana, bunu sormanın kızlara düşmeyeceğini söyler.</p>

  <p class="normal1">– Çok da haklı olur.</p>

  <p class="normal1">– Ama bilmek istiyorum, ben. Salt meraktan. Söylesene, mastürbasyon yaparken, belirli bir kızı mı düşünürsünüz?</p>

  <p class="normal1">– Evet. En azından benim için, bu böyledir. Ama başkalarının nasıl yaptığını pek bilemeyeceğim, diye karşılık verdim ona, inatlaşmaktan vazgeçerek.</p>

  <p class="normal1">– Sen beni düşünerek yaptın mı hiç? Açıkça yanıt ver bana, kızmayacağım.</p>

  <p class="normal1">– Hayır, açık söylemek gerekirse, asla, diye samimi bir karşılık verdim.</p>

  <p class="normal1">– Neden? Hoşuna gitmiyor muyum?</p>

  <p class="normal1">– Sorun bu değil. Çok çekicisin, güzelsin ve kışkırtıcı bir tarzda giyiniyorsun ve bu da sana yakışıyor.</p>

  <p class="normal1">– O halde niçin beni düşünmüyorsun?</p>

  <p class="normal1">– Her şeyden önce sana arkadaş gözüyle bakıyorum ve seni bu tür şeylere karıştırmak istemiyorum. Yani, bu tür hayallere. Ve sonra da...</p>

  <p class="normal1">– Düşünülecek başka biri var...</p>

  <p class="normal1">– Evet, bir bakıma.</p>

  <p class="normal1">– Bu konuda bile, pek terbiyelisin, değil mi? İşte sende sevdiğim bu. Ama hiç olmazsa bir defacık başrolü bana bırakamaz mısın? Hayallerinde ve günahkâr düşüncelerinde? Onlarda ben de bir rol oynamayı isterdim. Rica ederim, mademki arkadaşız. Benim gibi sen de, bunu bir başkasından isteyemeyeceğimi kabul edersin. Bu, rasgele birinden istenebilecek bir şey değil. Sana söylüyorsam eğer, arkadaşım olduğun için söylüyorum işte. Sonra da nasıl geçtiğini bana anlatmanı isterdim. Ve ne yaptığını, örneğin.</p>

  <p class="normal1">İçimi çektim.</p>

  <p class="normal1">– Ama eyleme geçmemeli. Çünkü arkadaşız, anlıyor musun? İnsan her istediğini düşünebilir ve yapabilir, eyleme geçmediği sürece.</p>

  <p class="normal1">– Öyle mi sanıyorsun? Ben bu gibi baskılara hedef olmak zorunda pek kalmadım da, biliyor musun.</p>

  <p class="normal1">– Üstünde düşünmek ister misin?</p>

  <p class="normal1">– Evet.</p>

  <p class="normal1">– Şunu iyi bil ki, Vatanabe, ben ne nimfoman ne yozlaşmış ne de kışkırtıcı biriyim. Sadece pek meraklıyım ve bilmeyi çok istiyorum. Bir kız okulunda yetiştirilmişim ya. Bu yüzden erkeklerin ne düşündüğünü ve bedensel olarak nasıl yaratıldıklarını bilmeyi çok istiyorum. Ama kadın dergilerinde bize sunuldukları gibi değil, anlıyor musun, daha çok, bir olayın incelenmesi gibi.</p>

  <p class="normal1">– Bir olayın incelenmesi... diye umutsuz, mırıldandım.</p>

  <p class="normal1">– Ama bilmek istediğim için, birtakım şeyleri yapmaya kalkışınca, arkadaşımın suratı asılıyor ve öfkeleniyor. Bana yoldan çıkmışım gibi davranıyor. Hatta bana deli bile diyor. Asla ağzıma almama izin vermedi. Oysa, onu daha yakından incelemeyi çok istiyorum.</p>

  <p class="normal1">– Hımmm...</p>

  <p class="normal1">– Sen ağza alınmasından nefret eder misin?</p>

  <p class="normal1">– Nefret etmem...</p>

  <p class="normal1">– Hoşuna gider mi?</p>

  <p class="normal1">– Evet, gider, dedim. Ama bunu başka zaman konuşuruz, ne dersin? Bugün mastürbasyondan ve ağza almaktan konuşarak şu güzelim pazar sabahını berbat etmeyelim. Başka şeylerden konuşalım. Sevgilin seninle aynı üniversitede mi?</p>

  <p class="normal1">– Hayır. Başka bir üniversitede elbette. Ben bir kız lisesindeydim, o da erkek lisesinde ve bu da sık sık olan bir şey, değil mi? Birlikte konser verilir ya da başka bir şey yapılır. Biz liseyi bitirdikten sonra arkadaş olduk, o da başka. Söyler misin, Vatanabe?</p>

  <p class="normal1">– Evet?</p>

  <p class="normal1">– Yaparken beni düşünecek misin, hiç olmazsa bir kez?</p>

  <p class="normal1">– Bir dahaki sefere denerim, dedim ona, çaresiz.</p>

  <p class="normal1">&nbsp;</p>

  <p class="normal1">Trenle Oşanomizu’ya gittik. Henüz kahvaltı etmediğim için, Şincuku Garı’nda aktarma yaparken, perondan incecik bir sandviç ile tatsız bir kahve aldım. Bu pazar sabahı, trenler gezmeye çıkmış ailelerle ve çiftlerle doluydu. Beyzbol sopaları ellerinde, aynı beyzbol formasını giymiş bir grup delikanlı, trende şamata yapıyorlardı. Aralarında mini etekli kızlar da vardı, ama hiçbirininki Midorininki kadar kısa değildi. Zaten o da ara sıra eteğini çekiştirip duruyordu. Birçok çocuğun şaşkın şaşkın kabaetlerine bakmasından huzursuz olmuştum, ama o aldırmıyor gibiydi.</p>

  <p class="normal1">– Şu anda canım ne yapmak istiyor, biliyor musun? diye alçak sesle bana sordu İşigaya yakınlarında.</p>

  <p class="normal1">– En ufak bir fikrim yok, diye karşılık verdim. Ama yalvarırım sana, bana trende bundan söz etme. Başkaları duyarsa canım çok sıkılır.</p>

  <p class="normal1">– Yazık. Oysa, bu kez hiç de fena değildi, dedi gerçekten üzülmüş bir tavırla.</p>

  <p class="normal1">– Sen bana asıl Oşanomizu’da bizi neyin beklediğini söylesene.</p>

  <p class="normal1">– Bekle, görürsün.</p>

  <p class="normal1">Oşanomizu Garı, bu pazar gününde, bütünleme sınavlarına ya da kursa giden okullularla ve liselilerle doluydu. Sol eli omzundan geçirdiği çantasının sapına takılı, sağ eli benimkinin içinde, Midori bu öğrenci kalabalığını komplekssiz yardı.</p>

  <p class="normal1">– İngilizce’de şimdiki zaman ile şartlı geçmiş arasındaki farkı bana doğru olarak anlatabilir misin? diye ansızın sordu.</p>

  <p class="normal1">– Sanırım evet, karşılığını verdim.</p>

  <p class="normal1">– Günlük yaşamda bunun ne işe yarayabileceğini bilmek isterdim doğrusu.</p>

  <p class="normal1">– Evet, orası doğru, pek yararlı değil, ama öyle sanıyorum ki, elle tutulur yararını aramaktansa bunu, olayların yöntemiyle algılanmasını öğretmeyi hedefleyen bir alıştırma saymak gerekir.</p>

  <p class="normal1">Midori, ona söylediklerim üzerinde ciddi ciddi düşündü.</p>

  <p class="normal1">– Gerçekten olağanüstü bir insansın, dedi biraz sonra. Şimdiye değin bunu hiç düşünmemiştim ben. Sadece merak ederdim, şartlı geçmiş kipinin, diferansiyel hesabın ya da kimya sembollerinin ne işimize yarayabileceğini. Bunun içindir ki onları hep bilmezlikten gelmişimdir, o güç zırıltıları. Sence hayatım boyunca hata mı yaptım?</p>

  <p class="normal1">– Bilmezlikten mi geliyordun?</p>

  <p class="normal1">– Evet. Tüm bunlar hiç yokmuş gibi davranıyordum. Bilir misin ki ben sinüsten de kosinüsten de hiçbir şey anlamam.</p>

  <p class="normal1">– Ve, buna karşın gene de lise öğrenimini tamamlayıp üniversiteye girmeyi başardın, öyle mi? dedim, şaşırmıştım.</p>

  <p class="normal1">– Budalanın tekisin sen, dedi. Bilmiyor musun ki, eğer önsezin varsa, üniversite giriş sınavını kazanmak için bir şeyler bilmek zorunda değilsindir? Benim önsezilerim pek güçlüdür. Üç yanıt içinden doğru olanı seçmem istendiğinde, hep doğrusuna seçerim.</p>

  <p class="normal1">– Benim önsezilerim seninkiler kadar güçlü olmadığı için, ben az çok sistemli bir düşünceye sahip olmak zorundayım. Parlak nesneleri yuvasında biriktiren bir saksağan gibi.</p>

  <p class="normal1">– Peki bu ne işine yarıyor?</p>

  <p class="normal1">– Bilmem. Kuşkusuz bazı şeylerde bana yardımı oluyor.</p>

  <p class="normal1">– Örneğin?</p>

  <p class="normal1">– Örneğin fizikötesi düşünceyi algılayabilmekte ya da birkaç yabancı dil öğrenmekte.</p>

  <p class="normal1">– Peki, bu bir işe yarıyor mu?</p>

  <p class="normal1">– İnsanına göre değişir. Yararlananlar da yaralanamayanlar da vardır. Ama sadece bir alıştırmadır söz konusu olan ve yararlı mı değil mi, bunu öğrenmek sorunu geriden gelir. Başlangıçta da sana söylediğim gibi.</p>

  <p class="normal1">Midori, hayranlığını belirtir bir çığlık attı ve elimi tutarak, yokuş aşağı inmeyi sürdürdü.</p>

  <p class="normal1">– Bir şeyi gerçekten çok iyi açıklama becerisine sahip olduğunu, biliyor musun?</p>

  <p class="normal1">– Sahi mi?</p>

  <p class="normal1">– Seni temin ederim. Şimdiye değin, İngilizce şart kipinin yararı sorusunu epey kişiye sormuşumdur, ama hiçbiri bana senin kadar doğru bir yanıt verememiştir. İngilizce öğretmeni bile. Soruyu sorduğumda aldığım tepki ya sıkıntı ya öfke ya da küçümsemeydi. Kimse beni aydınlatmaya tenezzül etmiyordu. Eğer biri beni doğru dürüst aydınlatabilmiş olsaydı, senin gibi, belki de şart kipiyle ilgilenirdim, neden olmasın?</p>

  <p class="normal1">– Hımm...</p>

  <p class="normal1">– <span class="ideitalik">Kapital</span>’i okudun mu? diye sordu.</p>

  <p class="normal1">– Evet. Tamamını değil elbette. Çok kimsenin yaptığı gibi.</p>

  <p class="normal1">– Anladın mı?</p>

  <p class="normal1">– Kimi yerlerini, evet, ama hepsini değil. <span class="ideitalik">Kapital</span>’i doğru düzgün okumak için özel bir düşünce sistemine sahip olmak gerekir. Gerçi öyle sanıyorum ki Marksizm’i bir bütün olarak anlamış sayılırım.</p>

  <p class="normal1">– Sence bu konuda kitap okumamış olan bir üniversite öğrencisi, <span class="ideitalik">Kapital</span>’i anlayabilir mi?</p>

  <p class="normal1">– Anlarsa şaşarım.</p>

  <p class="normal1">– Biliyor musun, üniversiteye girdiğimde bir halk müziği kulübüne yazıldım ben. Şarkı söylemek istiyordum. Ama öyle bir güruhtu ki bilemezsin, aklıma geldikçe hâlâ ürperiyorum! O kulübe girmek için, önce Marx’ı okumak gerekiyordu. Bize şu sayfadan şu sayfaya kadar okumamız söyleniyordu. Halk müziğinin toplumla ve köktencilikle ilgisini açıklamak için bize söylevler çekiliyordu... Buna, zorunlu tutulduğumdan, eve dönünce ben de Marx okumayı denedim. Ama hiçbir şey anlamadım, şart kipinden de beterdi bu. Üç sayfa sonunda vazgeçtim. Ve ertesi haftaki toplantıda onlara, okuduğumu, ama hiçbir şey anlamadığımı söyledim. O günden beri beni budala yerine koyuyorlar. Sözde sınıf mücadelesinin eleştirel bilinci eksikmiş bende. Ne akıl! Ben onlara sadece metni anlamadığımı söyledim. Sen bunu biraz kaba bulmuyor musun?</p>

  <p class="normal1">– Hımm, dedim ben gene.</p>

  <p class="normal1">– Ve tartışmaları görecektin! Bilgiç bir tavırla zor sözcükler kullanıyorlar. O zaman, ben de, anlamadığım için, onlara sorular soruyordum. Onlara emperyalist sömürünün ne olduğunu ve Doğu Hindistan toplumuyla ne gibi bir bağlantısı bulunabileceğini soruyordum. Ya da eğitim-endüstri işbirliğini ortadan kaldırmanın üniversiteden sonra toplumda iş aramamak gerektiği anlamına mı geldiğini soruyordum. Ama kimse bana bir açıklama yapmak istemiyordu. Onun yerine, gerçekten gazaba geliyorlardı. Bana inanıyor musun?</p>

  <p class="normal1">– Evet.</p>

  <p class="normal1">– Bir adam “Bunu anlamıyorsan eğer, ne yapmak istiyorsun? Ne düşünerek yaşıyorsun?” diye bağırdı. Ve sonra hepsi bu işte. Ama gene de. Elbette pek akıllı olmadığımı ben de biliyorum. Halktan biriyim ben. Ve dünyayı ayakta tutan da halk. O halde halkın anlamadığı sözcüklere dayandırılmış bu devrim de neyin nesi oluyor! Nedir bu toplumsal devrim! Kuşkusuz ben de dünyanın iyiye gitmesi için çabalamak isterim. Biri baskı görüyorsa eğer, buna son verilmesini isterim. İşte bunun içindir ki sorular soruyorum. Değil mi?</p>

  <p class="normal1">– Doğru.</p>

  <p class="normal1">– O zaman anladım ki hepsi de rasgele işler yapıyorlar. O koca koca söylevleriyle, sadece ve sadece yeni kız öğrencilerde hayranlık uyandırmak ve ellerini eteklerinden içeriye sokmak için böbürlenip duruyorlar. Bundan başka bir şey düşündükleri yok. Sonra da, dördüncü yıla geldiklerinde, Mitsubishi’de, İBM’de veya Fuji Bankası’nda işe alınmak için saçlarını kestiriyorlardı, sonra da Marx’ı hiç okumamış güzel bir genç kadınla evleniyorlar ve çocuklarına olmadık, gülünç adlar veriyorlardı. Bütün bunların içinde, eğitim-endüstri işbirliğinin yok edilmesi, nerede kalıyor? Öylesine gülünç ki, insanın ağlayası geliyor. Ve öteki genç öğrenciler, onlar da yamandı. Hiçbir şey anlamadıkları halde, bilgiç bilgiç gülüyorlardı. Ve sonra da, bana aptalmışım gibi davranıyorlar, anlamasam bile anlıyormuş gibi görünmemi öğütlüyorlardı. Ve biliyor musun, beni daha da sinirlendiren bir şey var, ne olduğunu öğrenmek ister misin?</p>

  <p class="normal1">– Evet.</p>

  <p class="normal1">– Bir gün, akşam yemeğinden sonra bir siyasal toplantıya gideceğimize karar verildi ve kızlardan, hazırlık yapmaları ve her birinin yemek için yirmi pirinç köftesi getirmesi istendi. Bizimle dalga geçiyorlardı değil mi? Bu gerçek anlamıyla, cinslerarasında bir ayrımdı. Ama her zaman maraza çıkaran ben olmak istemediğim için, hiçbir şey söylemedim ve yirmi pirinç köftemi hazırladım. İçinde bir erik şekerlemesi ve çevresinde bir yosun yaprağıyla. Ve sonra ne deseler beğenirsin. İçinde sadece erik var da başka şey yok diye yakındılar. Öteki kızların köftelerinde ya somon ya balık yumurtası varmış, hatta omlet ekleyenler bile olmuş. Öylesine aptalca bir şeydi ki, tepki bile göstermedim. Söyler misin bana, neden devrimi tartışan herifler, her defasında akşam yemeğinde yiyecekleri pirinç köftelerini de tartışmaya koyulsunlar? Yosun yaprağına sarılmış ve içinde bir erik şekerlemesi olması nelerine yetmiyor ki, öyle değil mi? Kendilerini kızılderili çocukların yerine koysunlar, yeter.</p>

  <p class="normal1">Gülmeye başladım.</p>

  <p class="normal1">– Sonra ne yaptın o kulüp işini?</p>

  <p class="normal1">– Öyle bıkmıştım ki haziranda bıraktım, dedi. Ama fakültedeki heriflerin hemen hemen tümü sahtekâr. Bilmedikleri bir şeyin olduğunun öğrenileceği saplantısıyla yaşıyorlar. Bu yüzden, aynı kitapları okuyorlar, aynı ağızla konuşuyorlar, John Coltrane dinliyorlar; Pasolini’nin filmlerine gidiyorlar. Sence bu mu devrim?</p>

  <p class="normal1">&nbsp;</p>

  <p class="normal1">– Bilemem. En azından, hiçbir şey söyleyemem; çünkü gerçekte devrimin nasıl oluştuğunu hiç görmedim.</p>

  <p class="normal1">– Eğer devrim buysa, eksik olsun, istemem. Herhalde pirinç köftelerimin içine sadece erik şekerlemesi koyduğum için beni kurşuna dizerler. Zaten, kesin, seni de kurşuna dizeceklerdir. Sadece şart kipini çok iyi anlamış olman yeterli bir nedendir.</p>

  <p class="normal1">– Olabilir...</p>

  <p class="normal1">– Biliyor musun, anladım ben. Çünkü halktan geliyorum. Devrim olsun olmasın, halk tatsız, küçük yaşamını sürdürmekten öte bir şey yapmayacak ki. Nedir, devrim? Sadece belediyenin adını değiştirir. Ama onlar, devrimden hiçbir şey anlamıyorlar. Öylesine iyi konuştukları için kasım kasım kasılan tüm o insanlar! Sen hiç vergi memuru gördün mü?</p>

  <p class="normal1">– Hayır.</p>

  <p class="normal1">– Ben çok gördüm. Eve ellerini kollarını sallayarak, sıkılmadan girerler. “Nedir bu muhasebe defteri. Rasgele çiziktirmişsiniz! Peki bunlar, bunlar gerçekten, giderleriniz mi? Faturalar, faturaları gösterin bana!’’ İşte bizi böyle hırpalarlar. Hepimiz bir köşeye büzülürüz ve öğle yemeği için ona en güzel suşileri ısmarlarız. Ama babam asla vergi kaçırmamıştır, biliyor musun. İnan bana. O böyledir, kimse değiştiremez, modası geçmiş bir alışkanlık. Ama vergi memuru onu bıkıp usanmadan sıkıştırır durur. “Geliriniz biraz fazla düşük değil mi acaba?’’ Ne akıl ama, inanılmaz! Gelirimiz yoksa, müşteriler satın almadığı için. Bunu duyunca çılgına dönüyorum ben. İçimden gidip daha zenginlerle hesaplaşmasını yüzüne bağırmak geliyor. Biliyor musun acaba, eğer devrim olursa vergi memurlarının tutumu değişir mi?</p>

  <p class="normal1">– Hiç sanmam.</p>

  <p class="normal1">– O halde ben de devrime inanmıyorum. Sadece aşka inanıyorum!</p>

  <p class="normal1">– <span class="ideitalik">Peace</span>! dedim ona.</p>

  <p class="normal1">– <span class="ideitalik">Peace</span>!</p>

  <p class="normal1">– Aklıma gelmişken, nereye gidiyoruz, o zaman diye sordum.</p>

  <p class="normal1">– Hastaneye. Babam orada ve bugün, günümü onunla geçirmek zorundayım. Sıra bende.</p>

  <p class="normal1">– Baban mı? dedim, çok şaşırmıştım. Bana onun Uruguay’a gittiğini söylememiş miydin?</p>

  <p class="normal1">– Yalandı, dedi hemen, hiç istifini bozmadan. Durmadan Uruguay’a gideceğini söyler, ama bunu asla yapamayacak. Tokyo’dan bile ayrılacak durumda değil!</p>

  <p class="normal1">– Sağlığı nasıl?</p>

  <p class="normal1">– Doğruyu söylemek gerekirse, artık sadece bir zaman sorunu.</p>

  <p class="normal1">Bir süre sessizce yürüdük.</p>

  <p class="normal1">– İyi biliyorum, çünkü onunki de annemin hastalığından. Beyinde tümör. İnanılır gibi değil. Annem bundan öldü, tam tamına iki yıl önce. Ve şimdi de, beyninde tümör olma sırası babamda!</p>

  <p class="normal1">&nbsp;</p>

  <p class="normal1">Üniversite hastanesi, kuşkusuz pazar olduğu için, az çok kalkabilen hastaların ziyaretçileriyle dolup taşıyordu. Ve kuşku götürmez bir hastane kokusu yüzmekteydi havada. Bir mikrop öldürücü, ziyaretçilerin getirdiği çiçek demetleri, idrar ve yatak kokusu karışımı ve hastabakıcılar sandaletlerini takırdatarak dolanıp duruyorlardı.</p>

  <p class="normal1">Midori’nin babası iki kişilik bir odada, birinci yatakta yatıyordu. Ağır yaralı küçük bir hayvana benziyordu. Yan dönmüş, büzülmüştü, kıpırdamadan. Uzatılmış sol koluna serum iğnesi takılıydı. Ufak tefek ve zayıftı, ama daha da ufalıp zayıflayacağı seziliyordu. Kafasına beyaz bir sargı sarılmıştı ve solgun kolları iğne ve serum izleriyle doluydu. Yarı aralık gözlerini, boşlukta bir noktaya dikmişti, ama biz gelince, kan çanağına dönmüş gözlerini bize bakmak için hafifçe oynattı. On saniye sonra, sönük bakışını boşluktaki aynı noktaya sapladı yeniden.</p>

  <p class="normal1">Gözlerini görünce, yakında öleceği anlaşılıyordu. Bedeninde artık hiçbir canlılık kalmamış gibiydi. Sadece pek hafif bir yaşam belirtisi. Eşyaları ve içinde oturanlar çıkartılmış, yıkılmayı bekleyen eski bir ev gibiydi. Kurumuş dudaklarının çevresinde yabanî otlar gibi birkaç kıl uzamıştı. Kendi kendime, kalan azıcık canına karşın, sakalının gene de uzamayı sürdürdüğünü düşündüm.</p>

  <p class="normal1">Midori, pencerenin yanında yatan, orta yaşlı, topluca adama günaydın, dedi. Adam herhalde konuşamıyordu ki sadece gülümseyerek, başıyla selam verdi, o kadar. İki üç kez öksürdükten sonra, başucu masasındaki sudan içti sonra dışarı bakmak için ağır ağır pencereye doğru döndü. Elektrik direkleri ile teller görünüyordu. Başka hiçbir şey görünmüyordu. Gökte tek bulut yoktu.</p>

  <p class="normal1">– Baba, nasılsın bakalım? dedi babasının kulağına yaklaşarak Midori. (Tıpkı bir mikrofonu deniyormuş gibi konuşuyordu.) Nasılsın, bugün?</p>

  <p class="normal1">Babası yavaş yavaş dudaklarını kıpırdattı.</p>

  <p class="normal1">– İyi değil, dedi. (Sanki konuşmuyordu da gırtlağının dibindeki kuru havadan sözcükleri geçiriyordu.) Başım...</p>

  <p class="normal1">– Başın mı ağrıyor? diye sordu Midori.</p>

  <p class="normal1">– Evet, dedi babası.</p>

  <p class="normal1">Dört heceyi aşkın sözcükleri söyleyemiyor gibiydi.</p>

  <p class="normal1">– Elden bir şey gelmiyor, biliyorsun. Ameliyat ertesi başının ağrıması normalmiş. Hoş değil, ama biraz daha katlanman gerekecek. Bu, Vatanabe. Bir arkadaş.</p>

  <p class="normal1">Onunla tanışmaktan mutluluk duyduğumu söyledim ona. Dudaklarını araladı, sonra gene kapadı.</p>

  <p class="normal1">– Şuraya otur, derken Midori bana yatağın ayakucunda duran, yuvarlak plastik bir iskemleyi gösterdi.</p>

  <p class="normal1">Söyleneni yaptım. Midori babasına su içirdi; bir meyve ya da biraz meyve peltesi ister mi diye sordu.</p>

  <p class="normal1">– Hayır, dedi adam.</p>

  <p class="normal1">O zaman Midori, biraz yemesi gerektiğini söyledi ve o da karşılık verdi:</p>

  <p class="normal1">– Yedim.</p>

  <p class="normal1">Yatağın yanında bir başucu masası duruyordu, üzerinde bir sürahi su, bir bardak, bir tabak ve küçük bir çalar saat vardı. Midori, masanın altında bulunan büyük bir kesekâğıdından, bir pijama, çamaşır ve birkaç öteberi çıkartıp oda kapısının yanındaki, üzerinde anahtar olan dolaba yerleştirdi. Kesekâğıdının dibinde hastanın yiyeceği vardı. İki greyfurt, meyve peltesi ve üç salatalık.</p>

  <p class="normal1">– Salatalık mı? diye Midori, şaşırmış bağırdı. Neden salatalık? Ablam ne düşündü acaba? Oysa telefonda ona söylemiştim alması gerekenleri. Herhalde salatalık alsın dememiştim!</p>

  <p class="normal1">– Sakın kiviyle<sup class="calibre5"><a class="footnote-link" href="../Text/1_split_023.html#footnote-100-9" id="footnote-100-9-backlink">[9]</a></sup> karıştırmış olmasın? dedim.</p>

  <p class="normal1">Midori parmaklarını şaklattı.</p>

  <p class="normal1">– Doğru ya, ona kivi almasını söylemiştim. Herhalde bu yüzden. Ama düşünebilirdi, gene de! Hasta hiç salatalık yer mi ki? Baba, salatalık ister misin?</p>

  <p class="normal1">– Hayır, dedi babası.</p>

  <p class="normal1">Midori başucuna oturdu ve şuradan buradan konuşmaya başladı. Televizyonun görüntüsü kaybolduğundan tamirciyi çağırdığını, Takaido’nun teyzesinin birkaç gün sonra onu görmeye geleceğini, eczacı Bay Miyagi’nin bisikletten düştüğünü anlattı. Babası onun tümcelerini homurtuyla noktalamakla yetiniyordu.</p>

  <p class="normal1">– Gerçekten bir şey yemek istemiyor musun, baba?</p>

  <p class="normal1">– Hayır, diye karşılık verdi.</p>

  <p class="normal1">– Vatanabe, sen bir greyfurt yemez misin?</p>

  <p class="normal1">Benim yanıtım da olumsuzdu.</p>

  <p class="normal1">Az sonra beni televizyon salonuna götürdü, bir kanepeye oturup sigara içtik. Pijamalı üç hasta daha vardı orada, politik bir tartışma izliyorlardı, onlar da sigara içerek.</p>

  <p class="normal1">– Şuradakini görüyor musun, şu koltuk değnekliyi? Deminden beri kalçalarımdan gözlerini ayırmıyor. Şu mavi pijamalı herif, gözlüklü!</p>

  <p class="normal1">Midori bundan memnun görünüyordu.</p>

  <p class="normal1">– Hiç şaşmadım, şu eteğinle...</p>

  <p class="normal1">– Ama sonuç olarak, hiç fena değil. Burada herkesin canı sıkıldığına göre, ara sıra bir genç kızın kalçalarını seyredebilmek pek de fena olmamalı. Belki de böyle, kışkırtılmak onların daha çabuk iyileşmesine yardımcı olur....</p>

  <p class="normal1">– Tam tersi olmasın da! Midori bir an sigarasından dümdüz yükselen dumana daldı.</p>

  <p class="normal1">– Babama gelince, diye söze başladı, hain biri değildir. biliyor musun. Zaman zaman berbat şeyler söyler ve beni sinirlendirir, ama aslında, iyi bir adamdır, annemi içtenlikle severdi. Üstelik, kendince, yapabildiğince hayattan zevk almaya çalıştı. Zayıf yönleri vardı, ticarete yatkın değildi ve asla pek sevilen biri olmadı ama, çevresinde dolanan yalancılarla ve riyakârlarla karşılaştırıldığında, onlardan çok daha ciddiydi. Ve ben de oldukça açık sözlü bir yapıda olduğumdan, onunla boşuna tartışırdık. Ama kötü bir adam değildir, biliyor musun.</p>

  <p class="normal1">Midori yerden bir şey alıyormuş gibi elimi tuttu ve kendi dizine koydu. Elimin yarısı eteğinin kumaşında, öteki yarısı bacağındaydı. Bir an gözlerimin içine baktı.</p>

  <p class="normal1">– Benimle biraz daha kalır mısın, burası pek hoş bir yer olmasa da?</p>

  <p class="normal1">– Beşe kadar kalırım, sorun yok. Seninle olmak hoşuma gidiyor, hem sonra başka yapacak şeyim de yok zaten.</p>

  <p class="normal1">– Genelde ne yaparsın, pazar günleri?</p>

  <p class="normal1">– Çamaşır yıkarım. Sonra da ütü.</p>

  <p class="normal1">– O kızdan bana söz etmeyi canın pek istemiyor, değil mi? Yani, sevgilinden.</p>

  <p class="normal1">– Doğru. Canım pek istemiyor. Karmaşık bir iş ve sana kolayca anlatabilir miyim bilemiyorum.</p>

  <p class="normal1">– Anlatmasan da önemli değil. Ama ben sana hayalimdekileri söylemeyi deneyebilir miyim?</p>

  <p class="normal1">– Elbette. Ne düşündüğünü bilmek benim hoşuma gider.</p>

  <p class="normal1">– Bence o, evli.</p>

  <p class="normal1">– Hımm...</p>

  <p class="normal1">– Otuz iki, otuz üç yaşlarında, güzel ve zengin bir kadın, kürk mantolar, Charles Jourdan ayakkabılar ve ipek çamaşırlar giyiyor ve ayrıca yaman bir cinsellik gereksinmesi var. Sonra da, pek sapıkça işler yapıyor. Hafta içinde akşamları seninle buluşuyor ve gününü gün ediyor. Ama pazarları seni göremiyor çünkü kocası var. Yanılıyor muyum?</p>

  <p class="normal1">– Yorum olarak oldukça gülünç.</p>

  <p class="normal1">– Kuşkusuz kendini kıskıvrak beğlatıyordur, gözlerinde bir bant, bedenini baştan başa yalatıyordur, en ücra köşelerine değin. Sonra da garip şeyler giyiyor, akrobatik pozlar takınıyor ve tüm bunların, Polaroid makineyle fotoğrafını çektiriyordur.</p>

  <p class="normal1">– Pek eğlenceliye benziyor.</p>

  <p class="normal1">– Eksikliğini öyle duyuyor ki, ne olursa olsun, yapmaya hazır. Hep bunu düşünüyor. Çünkü yapacak başka hiçbir şeyi yok. Kendi kendine, seni bir daha gördüğünde, şunu veya bunu yapacağını söylüyor. Ve yatağa girer girmez açgözlülüğü onu, farklı pozisyonlarda art arda üç kez orgazma götürüyor. Sonra, sana şöyle diyor: “Söyle bakalım, beni nasıl buluyorsun, olağanüstü değil mi? Artık asla genç kızlarla doyum sağlayamazsın, biliyor musun? Sanıyor musun ki benim şu anda yaptığımı onlar sana yapabilir? Söylesene, hoşuna gidiyor mu? Bir şey hissediyor musun? Ama, duralım artık, yoksa yeniden başlayacak.”</p>

  <p class="normal1">– Bence sen çok fazla porno film seyrediyorsun, dedim gülerek.</p>

  <p class="normal1">– Belki evet. Çok severim biliyor musun? Beni götürmek istemez misin, gelecek sefer?</p>

  <p class="normal1">– Tamam, sen boş zaman bulur bulmaz gideriz.</p>

  <p class="normal1">– Sahi mi, ister misin? Çok sevindim buna. Bir sadomazoşist filme gideriz. İnsanlar kırbaçlanır, herkesin önünde kadınlara çiş yaptırılır filan, işte böyle şeyler yani. Ben bunu severim...</p>

  <p class="normal1">– Anlaştık.</p>

  <p class="normal1">– Porno film oynatan sinemalarda en çok hoşlandığım nedir, biliyor musun?</p>

  <p class="normal1">– Hiç bilmiyorum.</p>

  <p class="normal1">– Seks sahneleri olunca etraftaki herkesin gürültüyle yutkunduğu duyulur, dedi bana. Bu yutkunma gürültüsünü çok seviyorum. Pek hoş.</p>

  <p class="normal1">&nbsp;</p>

  <p class="normal1">Hastanın odasına döndüğümüzde, Midori gene, hem ordan burdan, hem de incir çekirdeğini doldurmayan şeylerden söz etmeye başladı, babası da onu bir “ya” veya bir “hımm”la onaylıyor ya da susuyordu. Saat on bire doğru yandaki yatakta yatan adamın karısı geldi, pijamasını değiştirdi, ona bir meyve soydu. Yusyuvarlak yüzlü, sevimli bir kadıncağızdı ve Midori’yle çene çalmaya başladı. Hemşire serumu değiştirmeye geldi ve Midori’yle ve öteki kadınla birkaç kelime konuştuktan sonra gitti. Bu süre içinde ben, hiçbir şey yapmadan odanın ortasında dikilmiş, hem çevremde olup bitenlere hem de dışarıda gözüme ilişen elektrik direklerine aptal aptal bakıyordum. Kırlangıçlar zaman zaman tellere konuyordu. Midori babasıyla konuşuyor, onun terini siliyor, balgam çıkarmasına yardım ediyor, kadınla, hemşirelerle ve benimle çene çalıyor ve serumun akışını denetliyordu.</p>

  <p class="normal1">Doktorun vizitesi on bir buçuğa doğru olduğundan, Midori ile ben, koridorda beklemek için çıktık. Doktor çıktığında Midori ona, hastayı nasıl bulduğunu sordu.</p>

  <p class="normal1">– Ameliyattan henüz çıktığı ve yatıştırıcıların etkisi henüz geçmediği için, pek iyi durumda değil, dedi doktor. Ameliyat sonucu iki üç gün içinde alınır. Eğer durum iyiyse, ne âlâ, yok değilse, o zaman düşünürüz.</p>

  <p class="normal1">– Herhalde kafasını yeniden açacak değilsiniz, değil mi?</p>

  <p class="normal1">– Şimdilik yapacak hiçbir şey yok, dedi doktor. Vay vay vay, bugün eteğiniz epey kısa...</p>

  <p class="normal1">– Güzel, değil mi?</p>

  <p class="normal1">– Merdivenleri nasıl çıkıyorsunuz?</p>

  <p class="normal1">– Her zamanki gibi. Her şeyi gösteriyorum, karşılığını verdi Midori.</p>

  <p class="normal1">Arkamızda duran hemşire, gülmeye başladı.</p>

  <p class="normal1">– Unutmayın, gelin de bizi bir görün, kafanızın içini açıp bakayım, neler var görelim, dedi doktor, çok şaşırmıştı. Sonra da, bu hastanede bulunduğunuz sürece asansöre binmeyi yeğleyin. Hastaların sayısının artmasını istemem. Şu sırada işim başımdan aşkın zaten.</p>

  <p class="normal1">Vizitenin bitmesinden kısa süre sonra öğle yemeği saati geldi. Hemşire, yemek arabasıyla odadan odaya geçerek yemekleri dağıttı. Midori’nin babasının yemeği çorba, meyve ve sebzeyle birlikte çekilmiş balıktan ibaretti. Midori babasının sırtüstü uzanmasına yardım etti, karyolanın ayakucunda bulunan kolu çevirerek başını yükseltti ve kaşıkla içirdi çorbasını. Beş altı yudumdan sonra, hasta, başını öte yana çevirerek dedi ki:</p>

  <p class="normal1">– Artık istemem.</p>

  <p class="normal1">– Ama biraz yemen gerek, dedi kızı.</p>

  <p class="normal1">– Daha sonra, diye karşılık verdi babası.</p>

  <p class="normal1">– Olmaz. Doğru dürüst yemezsen eski gücüne kavuşamazsın. Peki, dışarı çıkabiliyor musun bari?</p>

  <p class="normal1">– Evet, karşılığını verdi babası.</p>

  <p class="normal1">– Vatanabe, ikimiz inip aşağıda yiyelim mi? diye sordu bana dönerek.</p>

  <p class="normal1">Ona peki, dedim, ama gerçekte pek acıkmamıştım. Kafeterya, ziyaretçiler, doktorlar ve hemşirelerle tıka basa doluydu. Bodrumdaki penceresiz, geniş bir hole masalar ve sandalyeler sıralanmıştı, herkes bir yandan, herhalde hastalıklardan konuşarak, yemeğini yiyor ve bu, bir yeraltı geçidindeymiş gibi yankı yapıyordu. Ara sıra hoparlörden, bir doktoru veya bir hemşireyi çağıran bir ses yükseliyor, bu şamatayı bastırıyordu. Ben bir masa tutarken Midori, bir alüminyum tepside getirdi yemeklerimizi. Hastalarınkine benzeyen beyaz plastik kaplar içinde, patates ve lahana salatasıyla birlikte kremalı köfte, haşlanmış sebze, pirinç ve miso çorbası vardı. Ben neredeyse yarısını bıraktım. Midori hepsini iştahla yedi.</p>

  <p class="normal1">– Anlaşılan pek de aç değilsin? dedi bana, sıcak çayını küçük yudumlarla içerken.</p>

  <p class="normal1">– Hayır, pek değilim...</p>

  <p class="normal1">– Hastane yüzündendir, diye, çevresine bir göz atarak yorumda bulundu. İnsan alışık değilse böyle olur. Koku, gürültü, ağır hava, hastaların suratı, gerilim, öfke umutsuzluk, acı ve yorgunluk yüzündendir. Tüm bunlar mideyi büzer, iştahı keser. Ama bir kez alışılınca artık hiç etkilemez. Üstelik, bir hastaya bakmak için de yemek gerekir. İnan bana. Bunu iyi biliyorum çünkü, dedeme baktım, anneanneme baktım, anneme baktım ve şimdi de babama bakıyorum. Çünkü bakarsın beklenmedik bir şey, yemek yemeni engeller. Bunun içindir ki, yiyebildiğinde yemelisin, yoksa inecek olan darbeyi, savuşturamazsın.</p>

  <p class="normal1">– Ne demek istediğini anlıyorum.</p>

  <p class="normal1">– Aile ziyarete geldiğinde de, burada birlikte yenir. O zaman herkes yemeğinin neredeyse yarısını tabağında bırakır, tıpkı senin gibi. Ve ben de her şeyi iştahla yediğim için, onlar lokma yutamayacak derecede üzgünken beni böyle iştahlı görünce şaşarlar. Ama hastaya bakan, benim. Güldürmesinler beni! Ötekiler ara sıra bir kez, acınmak için gelmekle yetinirler. Ama ona ihtiyacını gördüren, balgamını toplayan, onu yıkayan, benim. Tüm bunların yapılması için acınmak yeterli olsaydı sen de bilirsin ki bunu ilk yapacak ben olurdum. Onlarsa tutar, kınayan bir tavırla, benim iştahla yemek yiyişimi seyreder ve sağlığımın yerinde olmasına şaşarlar. Beni kuşkusuz araba çeken bir tür eşek sanırlar. Bir türlü anlayamam neden, belirli bir yaşa geldikleri halde tüm bu insanlar dünyanın gerçekliğini daha iyi anlamazlar. İnsan aşağı yukarı her istediğini söyleyebilir. Önemli olan sorun, çorbada tuzunun olmasını istiyor mu, istemiyor mu. Benim de kırıldığım olur, biliyor musun. Benim de içimden ağlamak geldiği olur. Biraz kendini benim yerime koymayı dene, doktorların onun kafasını açtıklarını görmeye nasıl katlanılır; bir daha, bir daha açtıklarını, hem de artık umut kalmadığını bildikleri halde, aklını kaçırmak işten bile değil, değil mi? Hayat pahalılığı, böyle gittikçe artarken, üniversite öğrenimimi tamamlayabilecek miyim acaba, onu bile bilmiyorum, önümde daha üç buçuk yılım var ve bu durumda ablamın düğün yapmayı düşünmesi bile olanaksız.</p>

  <p class="normal1">– Burada haftada kaç gün geçiriyorsun? diye sordum.</p>

  <p class="normal1">– Yaklaşık dört. Burada, ilke olarak, her şeyle ilgileniliyor, ama gerçekte, hemşireler yalnız başlarına başa çıkamıyorlar. Çok çalışıyorlar, ama hem sayıları yetersiz ve hem de, işleri başlarından aşkın. Bu yüzden, ailenin de katkıda bulunması mutlaka gerekli, hiç olmazsa bir dereceye kadar. Ablam dükkânla ilgilenmek zorunda, bu yüzden ben de ders aralarında bir yolunu bulup gelmeye bakıyorum. Gene de ablam haftada üç gün geliyor, bense dört. Ve biraz zaman bulur bulmaz, onu buluşmalarımız için kullanıyoruz. Gördüğün gibi, çok yüklü bir günlük programımız var bizim.</p>

  <p class="normal1">– Öyleyse, mademki bu kadar işin var, neden benimle bu kadar sık buluşuyorsun?</p>

  <p class="normal1">– Çünkü seninle olmayı çok seviyorum, dedi, boş plastik fincanıyla oynayarak.</p>

  <p class="normal1">– Hadi, git de biraz dolaş öyleyse, dedim. Bu arada babanla ben ilgilenirim.</p>

  <p class="normal1">– Neden?</p>

  <p class="normal1">– Hastaneden bir anlığına da olsa uzaklaşmak ve biraz yalnız kalmak sana iyi gelecektir de ondan. Kafanın içini iyice boşalt ve kimseyle konuşma.</p>

  <p class="normal1">Midori bir an düşündü, sonra peki dedi.</p>

  <p class="normal1">– Evet, belki de haklısın. Ama ne yapılacağını biliyor musun? Bir hastaya nasıl bakılacağını?</p>

  <p class="normal1">– Seni gördüm ya, galiba başarabilirim. Serumu denetlenecek, su içirilecek, teri kurulanacak, balgamı atılacak. Ördeğe gelince, karyolanın altında ve acıkırsa yemeğin kalanı yedirilecek. Sonra da, anlamadığım bir şey olursa, hemşireye sorarım.</p>

  <p class="normal1">– Bu kadarı bol bol yeter, dedi gülümseyerek. Tek bir şey var, saçmalamaya başladı ve bazen garip şeyler söylüyor. Başı sonu olmayan şeyler. Eğer böyle olursa, sakın önemseme.</p>

  <p class="normal1">– Merak etme sen.</p>

  <p class="normal1">&nbsp;</p>

  <p class="normal1">Hastanın odasına döndüğümüzde, Midori babasına bir işi olduğu için çıkması gerektiğini ve bu arada, onunla benim ilgileneceğimi söyledi. Hasta bunu düşünüyormuş gibi görünmedi. Ya da belki Midori’nin ona söylediklerinden hiçbir şey anlamamıştı. Sırtüstü uzanmış, kıpırdamadan tavana bakıyordu. Ara sıra gözlerini kırpıştırmasa, ölü sanılabilirdi. Gözleri, sarhoş gibi, kan çanağına dönmüştü ve derin soluk aldığında burun kanatları hafifçe şişiyordu. Kılını kıpırdatmıyordu ve Midori onunla konuştuğunda, karşılık vermeye bile kalkışmıyordu. O kararmış bilincinin derinliklerinden neler geçiyor olabileceğine ilişkin en ufak bir fikrim yoktu.</p>

  <p class="normal1">Midori gittikten sonra, ona bir şey söylemek istedim, ama ne diyeceğimi bilmediğim için, sonunda sesimi çıkarmadım. Çok geçmeden de gözlerini kapadı ve uyumakta gecikmedi. Başucunda bir iskemleye oturmuş, burnunun düzenli kasılmalarını izlerken bir yandan da gözlerimin önünde ölmemesi için dua ediyordum. Ve düşünüyordum ki eğer bu adam, ben yanındayken son nefesini verirse, çok tuhaf olur bu. Ne de olsa onunla az önce ilk kez karşılaşmış bulunuyordum, bizi birbirimize sadece Midori bağlıyordu ve o da üniversitede, “Tiyatro Tarihi II” dersinde sınıf arkadaşım olmak dışında bir şeyim değildi.</p>

  <p class="normal1">Ama adam can çekişmiyordu. Sadece derin bir uykudaydı. Kulağımı yüzüne yaklaştırınca, zayıf soluğunun sesini duyabiliyordum. O zaman, içim rahatlamış, yandaki kadınla söyleşiye giriştim. Beni besbelli Midori’nin sevgilisi sandığı için kadın, durmadan ondan söz ediyordu.</p>

  <p class="normal1">– Gerçekten çok iyi bir kız, dedi bana. Babasına pek güzel bakıyor, sevecen, tatlı, dikkatli, yürekli ve üstelik güzel. Onu kaçırmamaya özen göstermelisiniz. Çünkü, böyle kızlara çok rastlanmıyor!</p>

  <p class="normal1">– Özen gösteriyorum, karşılığını verdim, suyuna gitmiş olmak için.</p>

  <p class="normal1">– Benim de yirmi bir yaşında bir kızım ve on yedisinde bir oğlum var, ama ikisi de gelmez hastaneye. Tatildelerken hep bir bahane bulurlar, sörf yapacağız, randevumuz var diye bir yerlere eğlenmeye giderler. İnanılır gibi değil, değil mi? Cep harçlıklarını bizden kopartıyor ve bizi kolayca yüzüstü bırakıyorlar.</p>

  <p class="normal1">Bir buçuk saat sonra, alışveriye gideceği bahanesiyle odadan çıktı. İki hasta da derin derin uyuyordu. Öğle sonrasının tatlı güneşi odaya doluyordu, öyle ki neredeyse ben de iskemlemde uykuya yenik düşecektim. Pencerenin yanındaki masanın üstünde bir vazoya yerleştirilmiş beyaz ve sarı kasımpatları sonbaharda olduğumuzu bize hatırlatıyordu. Odada, öğleden kalma, kimsenin el sürmediği balığın yavan kokusu yüzüyordu. Hemşireler koridorlarda gürültüyle gidip gelmeyi sürdürüyor, ta uzaktan birbirlerine sesleniyorlardı. Ara sıra odaya uğruyor, iki hastanın da derin derin uyuduğunu görünce, bana gülümseyerek çekip gidiyorlardı. Okuyabilmeyi isterdim, ama odada ne kitap vardı, ne dergi ne gazete. Sadece duvarda bir takvim asılıydı.</p>

  <p class="normal1">Naoko’yu düşünüyordum, Onun, sadece saçlarındaki tokayla süslenmiş çıplak bedenini anımsıyordum. Kalçalarının kıvrımını ve edep yerindeki tüylerin gölgesini hayal ediyordum. Neden karşımda çırılçıplak soyunmuştu? Bir uyurgezerlik nöbetinin kurbanı mı olmuştu? Yoksa ben hayal gücümün oyuncağı mı olmuştum? Zaman geçtikçe ve beni o küçücük dünyadan uzaklaştırdıkça o gece olan bitenler gerçek miydi, artık bilemez oluyordum. Eğer gerçek olduklarını söyleyebilseydim gerçek olduklarına inanırdım. Hayal olduklarını söyleyebilseydim hayal gibi görünürdü. Tüm bunlar, çok açık ve ayrıntılı bir hayal, gerçek olamayacak kadar güzel şeylerdi. Naoko’nun bedeni ve ay ışığı.</p>

  <p class="normal1">Midori’nin babasının birden gözlerini açması ve öksürmeye başlaması, düşüncelerimin akışını kesti. Bir kâğıt mendille balgamını aldım ve sonra da bir havluyla alnında biriken teri sildim.</p>

  <p class="normal1">Su içmek isteyip istemediğini sordum, başını dört milimetre kadar eğdi. Küçük cam sürahiden yavaş yavaş içirdim ve kurumuş dudakları titremeye başladı, boğazı da ürperiyordu. Sürahideki ılık suyun tümünü içti.</p>

  <p class="normal1">– Daha ister misiniz? diye sordum,</p>

  <p class="normal1">Bana bir şey söylemek istedi ve kulağımı yaklaştırdım.</p>

  <p class="normal1">– Hayır teşekkür ederim, dedi bana hafif, kuru bir sesle.</p>

  <p class="normal1">Sesi eskisinden de boğuk ve alçaktı.</p>

  <p class="normal1">– Bir şey yemek ister misiniz? Acıktınız mı? diyecek oldum. Başını gene hafifçe eğdi. Midori’nin yaptığı gibi, karyolayı yükseltmek için kolu çevirdim ve ona bir karışık sebzeden, bir balıktan, kaşık kaşık yedirdim. Yarısını yemek için sonsuz bir zaman geçirdikten sonra, yeter demek için başını hafifçe eğdi. Başını kımıldatınca canı acıyor olmalıydı, çünkü yaptığı hareket, neredeyse belirsizdi. Ona meyve ister mi diye sorduğumda bana “Hayır” diye karşılık verdi. Bunun üzerine havluyla ağzını sildim, karyolayı gene yatay duruma getirdim ve tepsiyi koridora bıraktım.</p>

  <p class="normal1">– İyi miydi? diye sordum döndüğümde.</p>

  <p class="normal1">– Hayır, diye karşılık verdi.</p>

  <p class="normal1">– Gerçekten de pek bir şeye benzemiyordu, dedim gülerek.</p>

  <p class="normal1">Dalgın bir halde, bir şey söylemeden gözlerini bana dikmişti, gözlerini açması mı kapatması mı gerektiğini pek bilemiyormuş gibi. Birden merak ettim, acaba bu adam benim kim olduğumu biliyor muydu. Çünkü benimle yalnızken, Midori’yle olduğundan daha rahatmış gibi bir hisse kapılmıştım sanki. Ya da belki beni bir başkası sanıyordu. Böyle olmasını yeğlerdim.</p>

  <p class="normal1">– Dışarıda hava gerçekten çok güzel, diyerek söze giriştim. İskemlemde bacak bacak üzerine atıp oturmuştum. Mevsimlerden sonbahar, günlerden pazar, hava güzel ve her yer tıklım tıklım, biliyor musunuz. Böyle günlerde en iyisi, içeride böyle dinlenmek; çünkü insan böylelikle yorulmuş olmuyor. Kalabalık yerlerde çabuk yorulunuyor ve soluk alınamıyor. Genelde pazar günleri çamaşır günümdür benim. Çamaşırımı sabah yıkarım, yurdun damına asarım ve akşam olmadan alır hemen ütülerim. Ütüden nefret etmediğimi biliyor musunuz? Buruşmuş şeyleri düzeltmek hiç de hoşa gitmeyecek bir şey değil. Üstelik, bu işte de oldukça becerikliyimdir. Gerçi önceleri, pek başaramıyordum. Bir sürü yanlış çizgi yapıyordum ütüyle. Ama bir ay geçmeden, iyice alışmıştım. Ne diyordum, pazar, çamaşır ve ütü günüdür. Ama bugün, olmadı işte. Yazık, çünkü çamaşır ve ütü için ideal bir hava. Ama merak etmeyin, yarın sabah daha erken kalkar yıkarım çamaşırımı. Bu sizi kaygılandırmasın. Çünkü genellikle pazar günü yapacak hiçbir şeyim yoktur. Yarın, yıkayacak olduğum çamaşırı astıktan sonra, saat ondaki derse giderim. Bu derste Midori’yle birlikteyim. “Tiyatro Tarihi II” dersi bu, ve şu sırada Euripides’teyiz. Euripides’i bilmiyor musunuz? Bir Yunanlıdır; Aishilos, Sofokles ve o, üç büyük tregedya şairidir. Makedonya’da köpeklerin saldırısına uğrayıp öldüğünü söylerler, ama değişik savlar vardır. İşte Euripides bu. Ben şahsen Sofokles’i yeğlerim, ama bu bir zevk sorunu. Onun tragedyalarının özelliği şu ki sürüyle karmaşık olay geçer ve sonunda artık kimse kıpırdayamaz olur. Anlıyor musunuz? Kendilerine ait nedenleri ve düşünceleri olan, kimi durumlarda bir sürü kişi vardır ve her biri, kendine göre mutluluk ve adalet arayışı içindedir. Ve bu yüzden herkes kendini bir çıkmazda bulur. Bu anlaşılıyor, değil mi? Çünkü ilke olarak hiç kimse kendi adaletini de, kendi mutluluğunu da değerlendiremez bu da anlatılmaz bir kargaşaya sürükler. Ve sonunda ne olabilir sizce? Bu gerçekten çok basittir, çünkü sonunda Tanrı gözükür. Ve gidişgelişleri yönetir. Kimilerini gönderir, kimilerini getirtir, kimilerini yeniden bir araya toplar ve kimilerine de rahat durmalarını buyurur. İpleri çeken biri gibi. Ve her şey böylesine kesin sonuçlanır. İşte <span class="ideitalik">deus ex machina</span> dedikleri, budur. Euripides tiyatrosunda, hep <span class="ideitalik">deux ex machina</span>’lar vardır ve onun tragedyaları işte bununla tanınır. Ama gerçek dünyada da böyle bir <span class="ideitalik">deux ex machina</span> olsaydı eğlenceli olurdu, değil mi? İnsan bir çıkmaza girdiğinde ve artık adım atamaz duruma geldiğinde, Tanrı rahat rahat inip her şeyi yoluna koyardı. Çok basit. En azından, işte bize “Tiyatro Tarihi II” dersinde öğretilen, bu. İşte, genel olarak üniversitede biz bu tür şeyler okuyoruz.</p>

  <p class="normal1">Ben konuşurken Midori’nin babası, dalgın dalgın yüzüme bakıyor, bir şey söylemiyordu. Bakışlarından söylediklerimi anlamış mı, anlaşılmıyordu.</p>

  <p class="normal1">– <span class="ideitalik">Peace</span>, dedim sözlerimi noktalamak için.</p>

  <p class="normal1">Sadece konuşmak bile karnımı acıktırmıştı. Çünkü, hemen hemen hiç kahvaltı etmemekle kalmamış öğle yemeğimin de neredeyse yarısını bırakmıştım. Doğru dürüst yemek yemediğim için acı bir pişmanlık duyuyordum, ama bunun bana hiç yararı olmadı. Ağza atılacak bir şey bulmak için dolabı karıştırdım, ama sadece bir kutu deniz yosunu, Vicks pastilleri ve soya sosu bulabildim. Kesekâğıdında greyfurt ve salatalıklar vardı.</p>

  <p class="normal1">– Acıkmaya başladım da, salatalıkları yersem sizce sakıncası olmaz değil mi? diye sordum.</p>

  <p class="normal1">Midori’nin babası bir şey söylemedi. Üç salatalığı muslukta yıkadım. Sonra bir tabağa biraz soya sosu döktüm, bir salatalığı yosun yaprağına sararak sosa batırdıktan sonra afiyetle mideye indirdim.</p>

  <p class="normal1">– Biliyor musunuz, nefis bir şey bu, dedim. Basit, taze ve yaşam kokusu saçıyor. Güzel salatalıklar bunlar. Benim düşüncemi sorarsanız, bence kividen çok daha iyi...</p>

  <p class="normal1">Birinci salatalığı bitirince, ikincisine giriştim. Isırırken çıkardığım sevimli gürültü tüm odada yankılanıyordu. Ancak bu ikinci salatalığı da yeyip yuttuktan sonra soluklanabildim. Sonra gidip koridorda bulunan gaz ocağında su kaynattım, çay içmek için.</p>

  <p class="normal1">– Su mu istersiniz, yoksa bir meyve suyu mu? diye sordum ona.</p>

  <p class="normal1">– Hıyar, diye karşılık verdi.</p>

  <p class="normal1">Elimde olmadan gülümsedim.</p>

  <p class="normal1">– Tamam. Yosunlu mu olsun?</p>

  <p class="normal1">Başıyla hafifçe onayladı. Karyolayı gene yükselttim, yemesi daha kolay olsun diye salatalığı, bir meyve soyma bıçağıyla küçük parçalara doğradım, bu parçaları bir yosun yaprağına sardım ve ağzına götürmek için bir meze kürdanı sapladım. Yüz ifadesini değiştirmeden, uzun süre çiğnedi, sonra yuttu.</p>

  <p class="normal1">– Eee, ne diyorsunuz? Güzel, değil mi? diye sordum.</p>

  <p class="normal1">– Güzel, dedi.</p>

  <p class="normal1">– Yiyeceğin güzel gelmesi iyi şey. İnsanın yaşadığının kanıtı.</p>

  <p class="normal1">Sonunda, salatalığın tamamını yedi. Sonra, susamış gibi göründüğünden, ona sürahiden gene su içirdim. İçtikten az sonra bana küçük bir ihtiyacını gidermek istediğini söyledi, ben de ördeği karyolanın altından çıkardım, deliğini penisinin ucuna yaklaştırdım. Sonra tuvalete gidip idrarı döktüm ve kabı muslukta çalkaladım. Sonra da hastanın odasına dönüp çayımın kalanını içtim.</p>

  <p class="normal1">– Nasılsınız? diye sordum ona.</p>

  <p class="normal1">– Başım... dedi.</p>

  <p class="normal1">– Başınız ağrıyor mu?</p>

  <p class="normal1">Hafifçe yüzünü buruşturdu ağrıdığını söylemek ister gibi.</p>

  <p class="normal1">– Ameliyattan sonra, normal bu biliyor musunuz. Ama ben nasıl olduğunu pek bilemeyeceğim hiç ameliyat olmadığıma göre.</p>

  <p class="normal1">– Bilet, dedi o zaman.</p>

  <p class="normal1">– Bilet mi? Hangi biletten söz ediyorsunuz ki?</p>

  <p class="normal1">– Midori, dedi. Bilet.</p>

  <p class="normal1">Ne demek istediğini pek anlamadığım için, susmayı yeğledim. O da sustu bir süre. Sonra dedi ki:</p>

  <p class="normal1">– Lütfen.</p>

  <p class="normal1">Benden yardım istiyor gibiydi, Gözlerini fal taşı gibi açmış bana dikmişti. Bana söyleyecek bir şeyi vardı da ben anlamıyordum.</p>

  <p class="normal1">– Ueno, dedi. Midori.</p>

  <p class="normal1">– Ueno Garı mı?</p>

  <p class="normal1">Başını hafifçe sallayarak onayladı.</p>

  <p class="normal1">Ben de yeniden aklımdan geçirdim: “Bilet. Midori. Lütfen. Ueno Garı.” Ama ne demek istediğini hiç anlamıyordum. Onun herhalde biraz aklının karışmış olabileceğini düşünüyordum, ama bakışları bana az öncesine oranla çok daha kararlı görünüyordu. Seruma bağlı olmayan kolunu bana doğru uzattı. Bunun için çok çaba harcaması gerekmiş gibi eli titriyordu. Kalktım ve bu buruşmuş, parşömene dönmüş eli elime aldım. O da elimi hafifçe sıktı, sonra yineledi:</p>

  <p class="normal1">– Lütfen.</p>

  <p class="normal1">Ona Midori’yle de, biletle de ilgileneceğimi, her şeyin yoluna gireceğini ve kaygılanmaması gerektiğini söyler söylemez elini bıraktı ve bitkin, gözlerini kapadı. Sonra, horlayarak uyudu. Nefes alıyor mu diye baktım, yaşadığını anladıktan sonra, çıktım. Su kaynatıp bir çay daha içtim. Ve anladım ki ölmek üzere olan bu kırılgan adama bir yakınlık duyuyorum.</p>

  <p class="normal1">&nbsp;</p>

  <p class="normal1">Az sonra komşu yataktaki hastanın karısı döndü, bana her şey yolunda mı, diye sordu. Evet karşılığını verdim. Horlamakta olan kocası da rahat rahat uyuyor gibiydi.</p>

  <p class="normal1">Midori döndüğünde saat üçü geçiyordu.</p>

  <p class="normal1">– Parkta öyle, başıboş gezindim, dedi. Öğüdünü tuttum, kimseyle konuşmadım ve kafamın içini boşalttım.</p>

  <p class="normal1">– Nasıldı peki?</p>

  <p class="normal1">– Sana teşekkür ederim. Daha rahatlamış gibiyim. Gerçi kendimi hâlâ biraz yorgun hissediyorum, ama bedenim eskiye oranla çok daha hafif. Sandığımdan da çok yorgunmuşum meğer.</p>

  <p class="normal1">Babası derin derin uyuyordu ve yapacak hiçbir şey de olmadığından kahve makinesinden kahve aldık, televizyon salonuna, içmeye gittik. Ve ben ona, yokken neler olup bittiğini tek tek anlattım. Hasta derin derin uyumuş, uyandığında öğle yemeğinden artanın yarısını yemiş, sonra da benim karşısında kıtır kıtır salatalık yediğimi görünce o da yemek istemiş ve son olarak da uyumadan önce çişini yapmıştı.</p>

  <p class="normal1">– Vatanabe, gerçekten olağanüstü birisin, biliyor musun? dedi bana hayranlıkla. Ona bir salatalık yedirmişsin, oysa kimse ona, ne olursa olsun, bir şey yutturamıyor. İnanılır gibi değil!</p>

  <p class="normal1">– Ben de pek anlamadım, ama belki de karşısında iştahla yediğim içindir.</p>

  <p class="normal1">– Ya da belki başkalarını rahatlatmak gibi özel bir becerin var.</p>

  <p class="normal1">– Amma yaptın! dedim gülerek. Pek çok kimse de bana tam tersini söyler.</p>

  <p class="normal1">– Babamla ilgili ne düşünüyorsun?</p>

  <p class="normal1">– Onu sevdim, biliyor musun. Belli bir şey konuşmadık, ama bende, iyi bir insan izlenimi bıraktı.</p>

  <p class="normal1">– Sakin miydi?</p>

  <p class="normal1">– Çok.</p>

  <p class="normal1">– Oysa, bir hafta önce, korkunçtu biliyor musun, dedi başını sallayarak. Saçmalamaya başlamıştı ve zapt edilemez olmuştu. Suratıma bir bardak fırlattı ve bana söylemediğini bırakmadı. Ara sıra böyle oluyor, bu hastalıkta. Neden bilinmiyor, ama bir an geliyor, pek acımasız oluyorlar. Annem de öyle olmuştu. Bana ne dese beğenirsin? Onun kızı olmadığımı ve benden nefret ettiğini söyledi. O zaman gözlerim karardı. Bu hastalığın özelliklerinden biri bu. Beynin kimi kesimlerinde bir basınç oluşuyor hastaları tedirgin ediyor ve ağızlarına geleni söyletiyor onlara. Biliyorum bunu. Ama gene de kırılıyorum çok. Elimden geleni yapmaya çalıştığım halde niçin bana böyle söylendiğini merak ediyorum. Gerçekten berbat bir şey!</p>

  <p class="normal1">– Seni anlıyorum, dedim.</p>

  <p class="normal1">Sonra da aklıma babasının söylediği tutarsız şeyler geldi ve ona aktardım.</p>

  <p class="normal1">– Bir bilet ha? Ueno Garı? diye yineledi. Ne demek olduğunu hiç anlamadım.</p>

  <p class="normal1">– Ve ‘’Lütfen, Midori’’ diye de ekledi.</p>

  <p class="normal1">– Belki de beni sana emanet etmek istiyordu?</p>

  <p class="normal1">– Ya da belki Ueno Garı’na gidip bir bilet almanı istiyordu, dedim. Herhalde, dört sözcük sırasız söylendiği için ne demek istediğini pek anlayamadım. Ueno Garı, sana bir şey hatırlatmıyor mu?</p>

  <p class="normal1">– Ueno... diye düşünceli, yineledi. Bana sadece ikinci kaçışımı anımsatıyor. Henüz ilkokuldaydım, üçüncü ve beşinci sınıfta. Her ikisinde de, Ueno’dan trene bindim, Fukuşima’ya gitmek için. Kasadan para çalmıştım. Öfkemden yapmıştım bunu. Ve Fukuşima’ya gittim, çünkü çok sevdiğim bir teyzem orada oturuyordu. Beni babam alıp getirdi. Fukuşima’ya değin geldi. İkimiz Ueno’ya döndük, yemeğimizi yolda yiyerek. Böyle zamanlarda babam bana bir sürü şeyden söz ederdi, kopuk kopuk konuşsa da. Büyük Kanto depremini,<sup class="calibre5"><a class="footnote-link" href="../Text/1_split_024.html#footnote-100-10" id="footnote-100-10-backlink">[10]</a></sup> savaşı, doğduğum dönemleri anlattı, kısacası, genellikle konuşulmayan birçok şeyden söz etti. Diyebilirim ki, onunla rahat rahat konuşabildiğim tek zaman budur. İnanılmaz, değil mi sence de? Büyük Kanto depremi sırasında, Tokyo’nun ortasındaymış ve hiçbir şeyin farkına varmamış, biliyor musun.</p>

  <p class="normal1">– Doğru olamaz! dedim, çok şaşırmıştım.</p>

  <p class="normal1">– Ama inan, doğru. O sırada Koişikava Mahallesi’nde römorklu bir bisikletteymiş ve hiçbir şey duymamış, ama hiç. Evine döndüğünde bakmış tuğlalar yerde, tüm ailesi de korku içinde evin sütunlarına sarılmış durumda. Bir şey anlamamış ve galiba, orada öyle ne yaptıklarını sormuş. İşte babamın büyük Kanto depreminden anısı bu... (Gülmeye başladı.) Babamın anıları hep bu türdendir zaten. Hiçbir şeyi büyütmez o. Hep biraz sapma olur. Onu dinlerken, sanırsın son elli-altmış yılda, Japonya’da ciddi ve önemli hiçbir şey olmamış. Neredeyse, 26 şubat hükûmet darbesi<sup class="calibre5"><a class="footnote-link" href="../Text/1_split_025.html#footnote-100-11" id="footnote-100-11-backlink">[11]</a></sup> de, Pasifik Savaşı da hiç olmamış sanacaksın. Gülünç bir şey, sence de öyle değil mi?.. İşte benimle böyle, bölük pörçük konuştu. Fukuşima’dan Ueno’ya dönüşümüzde. Ve sözlerini noktalamak için bana hep aynı şeyi söylüyordu. Nereye gidersen git, Midori, hiçbir şey değişmeyecektir. Çocuk ruhumla, buna inanasım geldi.</p>

  <p class="normal1">– Bunlar mı, senin Ueno Garı anıların?</p>

  <p class="normal1">– Evet. Ya sen, Vatanabe, sen hiç evden kaçtın mı?</p>

  <p class="normal1">– Hayır.</p>

  <p class="normal1">– Neden?</p>

  <p class="normal1">– Aklıma hiç gelmedi, hepsi bu.</p>

  <p class="normal1">– Ne değişik bir insansın, dedi bana hayranlıkla, biraz da şaşırmış gibiydi.</p>

  <p class="normal1">– Sence öyle miyim sahiden?</p>

  <p class="normal1">– Eminim. Bu tür şeyleri önsezimle anlarım. Peki sen babama ne karşılık verdin?</p>

  <p class="normal1">– Pek iyi anlamadığım için, ona kaygılanacak bir şey olmadığını, her şeyin yolunda gideceğini, seninle de, biletle de ilgileneceğimi söyledim.</p>

  <p class="normal1">– Demek babama, benimle ilgileneceğine söz verdin, öyle mi? dedi, ciddi ciddi gözlerini gözlerime dikerek.</p>

  <p class="normal1">– Hayır, öyle değil, diye telaşla atıldım. O sırada, sözü nereye getirmek istediğini pek anlamamıştım da...</p>

  <p class="normal1">– Merak etme, şaka yaptım. Seninle dalga geçmek için, diyerek güldü. Öyle hoş oluyorsun ki, böyle zamanlarda.</p>

  <p class="normal1">Kahvemizi içtikten sonra, hastanın odasına döndük. Hâlâ derin derin uyuyordu. Kulağını yaklaştırınca, zayıf soluğunu alabiliyordun. Akşam yaklaştıkça, pencerenin dışındaki aydınlık, sonbahara özgü o tatlı ve sakin renge bürünüyordu. Bir küme kuş gelip elektrik tellerine kondu, sonra uzaklaştı. Midori ile ben, odanın bir köşesinde yan yana oturmuş, şuradan buradan laflıyorduk. El falıma baktı ve yüz beş yaşıma değin yaşayacağımı, üç kez evleneceğimi ve bir trafik kazasında öleceğimi haber verdi. Bana çizdiği bu yaşamın hiç de fena olmadığını söyledim ona.</p>

  <p class="normal1">Saat dördü geçtiğinde, babası uyandı ve Midori gidip başucuna oturdu terini kurulamak, su vermek ve başı hâlâ ağrıyor mu, diye sormak için. Hemşire gelip ateşine baktı, kaç kez idrar yaptığını sordu ve serumu denetledi. Televizyon salonundaki kanepeye oturmuş, bir futbol maçı izliyordum.</p>

  <p class="normal1">– Artık gitmeliyim, dedim saat beşe doğru. (Babasına söylüyordum). İşe gitmem gerekiyor da, diye açıklamada bulundum. Altıdan on buçuğa kadar, Şincuku’da plak satıyorum.</p>

  <p class="normal1">Gözlerini bana çevirdi ve başıyla usulca onayladı.</p>

  <p class="normal1">– Vatanabe... dedi bana Midori, dışarı çıktığımızda. Şu sıradaki duygularımı pek iyi anlatamayacağım, ama bugün yaptıkların için sana gerçekten minnettarım, hem de çok. Teşekkür ederim...</p>

  <p class="normal1">– Ama pek bir şey yapmadım ki, diye karşılık verdim. Ama eğer sana yardımı olursa, haftaya da gelebilirim. Zaten, babanı gene görmek isterim.</p>

  <p class="normal1">– Sahi mi?</p>

  <p class="normal1">– Nasıl olsa yurtta yapacak pek bir şeyim olmadığına göre, en azından, buraya gelirsem, salatalık yerim.</p>

  <p class="normal1">Midori, kollarını kavuşturmuş ayakkabısının topuğuyla yere vurdu.</p>

  <p class="normal1">– Gene seninle içmeye gitmek isterdim, dedi başını düşünceli, hafifçe yana eğerek.</p>

  <p class="normal1">– Ya porno filmler?</p>

  <p class="normal1">– Bir porno film seyrettikten sonra içeriz, dedi. Sonra da, her zamanki gibi, bir sürü sapık şeyden konuşuruz.</p>

  <p class="normal1">– Ben pek konuşmam, diye karşı çıktım.</p>

  <p class="normal1">– Nasıl istersen. Herhalde, sarhoş oluncaya değin gevezelik ederek içeriz, sonra da birbirimizin kollarında uyuruz.</p>

  <p class="normal1">– Ardından neler olacağını hayal edebiliyorum... dedim içimi çekerek. Ben eyleme geçeceğim, sen olmaz diyeceksin, değil mi. (Sırıttı.) Her durumda, gelecek pazar da, bu sabah yaptığın gibi, uğrayıp beni alırsın. Buraya birlikte geliriz.</p>

  <p class="normal1">– Biraz daha uzun bir etekle, değil mi?</p>

  <p class="normal1">– Evet.</p>

  <p class="normal1">Ama, sonuç olarak, ertesi pazar hastaneye gelemedik. Çünkü Midori’nin babası cuma sabahı öldü.</p>

  <p class="normal1">Midori, haberi bana o sabah saat altı buçukta telefonda verdi. Beni çağırdıklarını belirten zil çalmaya başlayınca pijamamın üstüne bir yelek geçirip telefona bakmak için aşağıya, hole indim. Soğuk ve sessiz bir yağmur yağıyordu. Midori sakin ve alçak bir sesle bana babasının az önce öldüğünü söyledi. Ona, yapabileceğim bir şey var mı, diye sordum.</p>

  <p class="normal1">– Teşekkür ederim. Gerek yok. Cenazelere alışkınız biz. Sadece sana haber vermek istemiştim de... (İçini çekti.) Gelme sakın. Cenaze törenlerinden nefret ederim. Seninle orada karşılaşmak istemiyorum.</p>

  <p class="normal1">– Anladım.</p>

  <p class="normal1">– Beni porno filme götüreceksin, değil mi?</p>

  <p class="normal1">– Elbette.</p>

  <p class="normal1">– İyice sapık bir film olsun, olmaz mı?</p>

  <p class="normal1">– Arayıp bulurum senin için.</p>

  <p class="normal1">– Anlaştık. Seni gene ararım.</p>

  <p class="normal1">Ve telefonu kapattı.</p>

  <p class="normal1">Ama ertesi hafta, sesi sedası çıkmadı. Onu derste görmedim ve bana telefon da etmedi. Yurda her dönüşümde, hep soruyordum beni arayan oldu mu diye, ama ne arayan vardı, ne telefon eden. Bir gece, verdiğim sözü yerine getirmiş olmak için, onu düşünerek mastürbasyon yapmayı denedim, ama yürümedi. Mastürbasyon yaparken, Naoko’yu bile aklıma getirmeye çalıştım, ama hiçbir yararı olmadı bana. Ben de vazgeçtim, bu yaptığımı saçma bularak. Sonra viski içtim, dişlerimi fırçalayıp yattım.</p>

  <p class="normal1">Pazar sabahı, Naoko’ya mektup yazdım. Ona Midori’nin babasından söz ettim. Sınıf arkadaşım olan bir kızın babasını görmeye gittiğimi ve bir salatalık yediğimi söyledim ona. Ben yiyince o da imrenmişti. Ama, sonunda, benim ziyaretimin ardından beşinci gün sabahı ölmüştü hasta. Salatalığı yerken çıkardığı hafif gürültüyü hâlâ hatırlıyordum. Birinin ölmesinin garip anılar bıraktığını da ekledim.</p>

  <p class="normal1">Sabahleyin uyandığımda, yatağımda onu, Reiko’yu ve kümesi düşündüğümü yazdım ona. Tavuskuşu, güvercinler, papağan ve hindiler, hatta tavşanlar, hep gözümün önündeydi. Yağmur yağdığı sabah giydikleri kapüşonlu sarı yağmurlukları da anımsıyordum. Sıcacık yatağımda onu düşünmek çok hoş oluyordu. Bana iyice sokulmuş, top gibi büzülmüş uyuyormuş hissine kapılıyordum. Ve bu gerçek olsa ne iyi olurdu, diyordum kendi kendime.</p>

  <p class="normal1">Zaman zaman müthiş kederlere boğulsam bile, genelde keyfim yerinde sayılırdı. Her sabah, tıpkı onun kuşlarla ve sebze bahçesiyle ilgilendiği gibi, ben de zembereğimi kuruyordum. Yataktan çıkar çıkmaz, en az otuz altı kez kuruyordum onu, dişlerimi fırçalarken, tıraş olurken, kahvaltımı yaparken, giyinirken ve üniversiteye gitmek için yurttan çıkarken. Bir gün daha doğru dürüst yaşamak için kendimi yüreklendiriyordum. Kendim ayırdına varmıyordum, ama şu son zamanlarda sık sık kendi kendime konuştuğumu söylüyorlardı. Herhalde zembereğimi kurarken edindiğim bir alışkanlık olmalıydı bu, tek başına konuşmak.</p>

  <p class="normal1">Onu görememek çok zordu, ama düşünüyordum ki eğer o olmasaydı Tokyo’da yaşamak daha da ağır gelirdi. Sabahları yatağımda onu düşündüğüm içindir ki, zembereğimi kurma ve olağan yaşamımı sürdürme gücünü buluyordum. Bunu yapmayı kendime borçluydum, onun da yaptığı gibi.</p>

  <p class="normal1">Ama bugün, pazar, zembereğimi kurmadığım sabahtı. Çamaşırımı yıkamıştım ve şimdi de odamda mektubumu yazıyordum. Bu mektubumu bitirip de pulunu yapıştırınca ve mektup kutusuna atınca, artık akşama dek yapacak işim kalmayacaktı. Çünkü, pazar günleri, ders de çalışmıyordum. Hafta içinde ders aralarında kitaplıkta oldukça sıkı çalıştığım için pazarları yapacak işim olmuyordu. Pazar öğlesonrası her yer sakin, sessiz ve ıssızdı. Ya okuyor ya da müzik dinliyordum, yalnız başıma. Tokyo’da yaşadığı dönemde, pazarları birlikte dolandığımız sokakları da teker teker anımsadığım oluyordu. O zaman giydiği giysileri açık seçik hatırlıyordum. Pazar öğlesonrası, gerçekten pek çok şeyi anımsıyordum.</p>

  <p class="normal1">Reiko’ya selamımı iletmesini rica ettim. Akşam, onun gitarını özlemle anıyordum.</p>

  <p class="normal1">Mektubumu bitirince, gidip iki yüz metre ötedeki posta kutusuna attıktan sonra yakındaki bir bakkaldan bir sandviç ile bir Coca-cola alıp parktaki bir sıraya yerleştim. Çocuklar beyzbol oynuyordu, bir süre onları seyrettim. Sonbahar ilerledikçe gök giderek yükseliyor ve mavileşiyordu. Birden başımı kaldırdığımda, iki uçak izi gördüm, tren rayları gibi birbirine koşut, batıya doğru gidiyorlardı. Ayağımın dibine yuvarlanan bir topu onlara geri gönderdiğimde çocuklar, bana teşekkür etmek için kasketlerini çıkardılar. Her zamanki gibi, gençler beyzbol oynadığında toplar hep oraya buraya kaçıyor, hedefi şaşırıyordu. Öğleden sonra, okumak için odaya döndüm. Bir süre sonra, kafamı toplayamadığımdan, gözlerimi tavana dikip Midori’yi düşündüm. Kendi kendime sordum, babası gerçekten de onu bana emanet etmek istemiş miydi diye. Ama kuşkusuz, ne demek istediğini öğrenebilmemin hiç mi hiç yolu yoktu. Kuşkusuz beni başkası sanmıştı. Gerçek olan bir şey varsa, soğuk bir yağmurun yağdığı bir cuma sabahı ölmüştü ve artık bunu öğrenmemin hiçbir yolu yoktu. Öleceği sırada daha da büzülüp dertop olduğunu hayal ettim. Ve, cesedi yakıldığında, kül olmuştu. Arkasında küçük bir mahalle kitabeviyle, en azından bir tanesi sıradışı olan iki kızdan başka bir şey bırakmamıştı. Yaşamını nasıl geçirmiş olduğunu merak ettim. Beni nasıl bulmuştu acaba, hastane yatağında, başından geçirdiği ameliyatla sersemlemişken?</p>

  <p class="normal1">Böyle Midori’nin babasını düşünmekten biraz bunaldığım için, damda kurumakta olan çamaşırlarımı biraz daha erken topladım, çünkü Şincuku Mahallesi’nde dolanarak vakit geçirmeye karar vermiştim. Pazar günü kalabalık olan bu mahalle, beni yatıştırdı. İş çıkışı saatlerinde trenlerin olduğu kadar kalabalık Kinokuniya Kitabevi’nden Faulkner’in <span class="ideitalik">Ağustos Işığı</span> kitabını satın aldım, bir caz barına girdim, ama müzik bana çok yüksek geldi, Ornette Coleman’ın ve Bud Powell’ın plaklarını dinler ve satın aldığım kitabı okurken, kaynar, koyu, ama iyi olmayan bir kahve içtim. Saat beş buçukta, kitabımı kapatıp hafif bir akşam yemeği yemek için çıktım. Birden kendime sordum, böyle pazarlar daha kaç on ya da yüz kez yinelenecek diye. “Sakin, sessiz ve yalnız bir pazar” dedim yüksek sesle. Pazar günleri zembereğimi kurmuyordum.</p>
</body>
</html>
