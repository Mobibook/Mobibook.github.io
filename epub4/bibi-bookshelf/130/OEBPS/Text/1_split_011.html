<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:05d6dcbd-9a88-4380-b538-ab0f9bffe76f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_10"><br class="calibre3" />
  10</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Ertesi gün, pazartesi, Midori derse gelmedi. Ne yaptığını merak ettim. Son telefon konuşmamızın üzerinden on gün geçmişti. Evine telefon edebilirdim, ama ondan haber beklememi söylediği aklıma gelince vazgeçtim.</p>

  <p class="normal1">O hafta perşembe günü, kafeteryada Nagasava’yla karşılaştım. Tepsisiyle yanıma oturdu ve son görüşmemizde olanlardan dolayı özür diledi.</p>

  <p class="normal1">– Önemli değildi, üstelik yemeğe, sen bizi davet etmiştin, dedim, ama gene de Dışişleri Bakanlığı sınavındaki başarını kutlayış biçimin biraz garip oldu sayılır...</p>

  <p class="normal1">– Haklısın, dedi bana.</p>

  <p class="normal1">Ve sessizce yemeyi sürdürdük.</p>

  <p class="normal1">– Hatsumi’yle barıştım.</p>

  <p class="normal1">– Ben de öyle düşünmüştüm.</p>

  <p class="normal1">– Galiba olmayacak şeyler söylemiş, sana da.</p>

  <p class="normal1">– Ne oldu? Şimdi de kendini mi suçluyorsun? Hasta filan değilsin, değil mi?</p>

  <p class="normal1">– Evet, belki de öyleyim, dedi başını iki üç kez sallayarak. Ama söylesene, ona beni bırakmasını salık vermişsin, öyle mi?</p>

  <p class="normal1">– Bu normal, değil mi?</p>

  <p class="normal1">– Şey, ne de olsa, belki de haklısın.</p>

  <p class="normal1">– İyi bir kız o, biliyor musun? dedim miso çorbamı içerken.</p>

  <p class="normal1">– Biliyorum, dedi, içini çekerek. Bana göre biraz fazla iyi.</p>

  <p class="normal1">&nbsp;</p>

  <p class="normal1">Aşağıdan telefona çağırıldığımı bildiren zil çaldığında, çok derin uyuyordum. Henüz dalmıştım uykuya. Nerede olduğumu, neler olup bittiğini bir süre anlayamadım. Sanki beynimin içine su dolmuştu. Saatim altıyı çeyrek geçeyi gösteriyordu, ama sabah mı, akşam mı olduğunu kestiremiyordum. Günü de, tarihi de anımsayamıyordum. Pencereden bakınca bayrağın direkte olmadığını gördüm. O zaman saat on sekizi çeyrek geçiyor olmalı diye düşündüm. Demek ki, bayrak çekme töreninin de işe yaradığı olabiliyormuş.</p>

  <p class="normal1">– Boş musun? diye soruyordu bana Midori.</p>

  <p class="normal1">– Bugün günlerden ne?</p>

  <p class="normal1">– Cuma.</p>

  <p class="normal1">– Akşam mı oldu?</p>

  <p class="normal1">– Elbette evet. Garipsin. Şey, saat akşam on sekizi onsekiz geçiyor.</p>

  <p class="normal1">Demek akşamdı. Şimdi aklıma geliyordu. Yatağıma uzanmış okurken derin bir uykuya dalıp gitmiştim. Cuma... Çarçabuk düşündüm. Cuma akşamı çalışmıyordum.</p>

  <p class="normal1">– Boşum. Sen neredesin şimdi?</p>

  <p class="normal1">– Ueno Garı’nda. Şinyuku’ya gidiyorum. Bir yerlerde buluşalım ister misin?</p>

  <p class="normal1">Buluşma yerimizi ve yaklaşık zamanını saptadıktan sonra telefonu kapadık.</p>

  <p class="normal1">&nbsp;</p>

  <p class="normal1">Ben geldiğimde, Midori oradaydı, tezgâhın ta ucuna oturmuş, içmekteydi. Buruşuk, beyaz bir erkek yağmurluğunun altına blucin ile bir sarı kazak giymişti. Ve bileğinde iki bileziği vardı.</p>

  <p class="normal1">– Ne içiyorsun? diye sordum.</p>

  <p class="normal1">– Bir Tom Collins.</p>

  <p class="normal1">Bir viski soda ısmarladıktan sonra ayaklarının dibindeki büyük torbayı gördüm.</p>

  <p class="normal1">– Yolculuğa çıkmıştım da. Şimdi döndüm, diye açıklamada bulundu.</p>

  <p class="normal1">– Nereye gittin?</p>

  <p class="normal1">– Nara’ya ve Aomori’ye.</p>

  <p class="normal1">– Aynı seyahatte mi? diye şaşkın, sordum.</p>

  <p class="normal1">– Deli misin? Gerçi garipliklerim olur, ama gene de aynı zamanda hem Nara’ya, hem Aomori’ye gitmem. İki seferde gittim. Arkadaşımla Nara’ya, sonra da tek başıma Aomori’ye.</p>

  <p class="normal1">Viski sodamdan bir yudum içtim ve ağzına götürdüğü sigarasını yaktım.</p>

  <p class="normal1">– Çok zor geldi mi? Cenaze filan?</p>

  <p class="normal1">– Cenaze, basit. Alıştık artık. Siyahlar giyinip yüzünü asarak oturman yeter, çevrendekiler, her şeyin yolunda gitmesi için ne gerekirse yaparlar zaten. Aile, komşular, herkes yarışır bunun için. Sake, suşi filan ısmarlarlar, seni avuturlar, ağlarlar, oradan oraya koşuştururlar, ölenin anılarını paylaşırlar aralarında, görüyorsun, kolaydır. Pikniğe gider gibi. Hastaya bakarken her gün çekilenlerden, o yorgunluklardan sonra bu, piknik gibidir, inan bana. Ablam ve ben, öyle yorgunduk ki, artık ağlayamıyorduk bile. Bu yüzden, yakınlarımız, gidip her yerde, pek ilgisiz kaldığımızı söylemiş durmuşlar. Sonra da, inadına ağlamamıştık zaten. Ağlar gibi yapabilirdik, ama bile bile, yapmadık işte. Salt sinirimize dokunduğu için. Ama hepsi de bizim ağlamamızı bekliyordu. Bu bakımdan, ablam ve ben, çok iyi anlaşıyoruz. Oysa, huylarımız birbirinden çok farklıdır.</p>

  <p class="normal1">Midori bileziklerini şıngırdatarak barmene bir işaret çaktı ve hem bir Tom Collins daha ve hem de bir tabak fıstık ısmarladı.</p>

  <p class="normal1">– Cenazeden sonra, herkes çekip gittiğinde, sabah oluncaya dek ikimiz oturup sake içtik, en azından iki litre. Ve bu insanlar konusunda aklımıza gelen her şeyi söyledik, onları bol bol çekiştirdik. Onlara aptal, budala, uyuz köpek, domuz, ikiyüzlü, hırsız filan dedik. Bu, içimizi epey rahatlattı.</p>

  <p class="normal1">– İnanırım.</p>

  <p class="normal1">– Sonra da, iyice kafayı bulduğumuzda yattık ve hemen kurşun gibi ağır bir uykuya dalıp gittik. Gerçekten de iyi uyumuşuz. Telefonu duymamışız bile. Uyanınca, suşi getirttik ve hem tartıştık, hem yedik, sonra da bir süre kitapçıyı kapatma ve canımızın istediğini yapma konusunda anlaşmaya vardık. Şimdiye değin, yapılabileceklerin hepsini yapmıştık biz, bu yüzden kendimize biraz dinlenme hakkı tanıyabilirdik. Ablam nişanlısıyla biraz eğlenmeye niyetli olduğu için ben de benimkiyle iki gün kadar bir yolculuğa çıkabileceğimi düşündüm. (Midori bir an susup kulağının arkasını kaşıdı.) Bağışla, derdimi pek anlaşılır biçimde anlatamıyorum.</p>

  <p class="normal1">– Önemli değil. Demek böyle, Nara’ya gittiniz...</p>

  <p class="normal1">– Evet. Nara’yı öteden beri severim.</p>

  <p class="normal1">– Ve iyi vakit geçirdin mi?</p>

  <p class="normal1">– Ne gezer, dedi içini çekerek. Tam otele varıp çantamı bıraktığımda, aybaşı oldum.</p>

  <p class="normal1">Elimde olmadan güldüm.</p>

  <p class="normal1">– Gülünecek bir şey yok, biliyorsun. Bir hafta önce. Neredeyse ağlayacaktım! Herhalde şu son günler yaşadığım gerginliklerden ötürü günü değişti. Ve arkadaşım da öfkeden deliye döndü! Zaten tepesi çabuk atan biridir. Ama kabahat benim değildi ki, herhalde ben istememiştim bunu! Üstelik bu durum, beni oldukça altüst eden bir şeydir. İlk iki gün, hiçbir şey yapamam. Bu yüzden, o günlerimde beni görmesen daha iyi olur.</p>

  <p class="normal1">– Peki, ama nasıl?</p>

  <p class="normal1">– Aybaşı olduğumun ilk iki üç gününde kırmızı bir şapka giyeyim ister misin, böylece anlarsın bari? dedi gülerek. Ve beni kırmızı şapkalı görünce, hiçbir şey söylemeden, çarçabuk sıvışırsın.</p>

  <p class="normal1">– Tüm kızlar böyle yapmalı aslında. Peki o zaman Nara’da neler yaptınız?</p>

  <p class="normal1">– Yapacak başka bir şey olmadığından, karacalarla eğlendik, dolaştık. Öfkemiz tepemizdeydi. Onunla kavga ettim, bir daha da görmedim. Tokyo’ya dönüp iki üç gün dinlendikten sonra canım tek başına, sakin bir yolculuk yapmak istedi ve bu kez Aomori’ye gittim. Hirosaki’de arkadaşlarım var, orada iki gün kaldım, sonra Şimokita’ya ve Tappi’ye uğradım. Pek güzel yerlerdir. O bölge konusunda bir harita yorumu yaptım. Sen hiç gitmiş miydin oralara?</p>

  <p class="normal1">Gitmediğimi söyledim.</p>

  <p class="normal1">– Sonra da... diye başladı (Tom Collins’inden bir yudum aldı, bir fıstık soydu) tek başıma gezerken, sürekli seni düşündüm. Yanımda olsaydı ne iyi olurdu, diyordum kendi kendime.</p>

  <p class="normal1">– Neden?</p>

  <p class="normal1">– Neden mi? diye bana, şaşkın, sordu. Ne demek neden?</p>

  <p class="normal1">– Sana soruyorum işte, neden beni düşündün?</p>

  <p class="normal1">– Elbette seni sevdiğimden. Başka bir neden görüyor musun? Sevmediğim, tanımadığım biriyle birlikte olmak isteyeceğimi sanıyor musun?</p>

  <p class="normal1">– O değil de, nasıl olsa bir erkek arkadaşın var senin, bu yüzden beni düşünmeye ihtiyacın yok, dedim, ağır ağır viski sodamı içerken.</p>

  <p class="normal1">– Bir arkadaşım varsa seni düşünmeye hakkım yok mu?</p>

  <p class="normal1">– Hayır, söylemek istediğim bu değil.</p>

  <p class="normal1">– Biliyor musun, Vatanabe diye işaretparmağını bana uzatarak söze başladı. Bak seni uyarıyorum, bu, bir aydır sürüyor ve iyiye gidiyor. Onun için, bana aptalca ve haince şeyler söylemekten vazgeç. Yoksa, ağlamaya başlarım ve bir kez başlarsam, gece boyu susmak bilmem artık. Buna hazır mısın? Biliyor musun, hayvan gibi ağlarım ben, çevremdekilere hiç aldırış etmeksizin. İnan bana!</p>

  <p class="normal1">Başımı salladım ve sustum. Bir viski soda daha ısmarladım ve fıstık yedim. Bir yandan Sarah Vaughan eski bir aşk şarkısı söylüyor, bir yandan şeykır şangırdıyor, bardaklar birbirine vuruyor ve buz kırma makinesi çalışıyordu.</p>

  <p class="normal1">– Gerçekte, tampon olayından sonra bozuldu ilişkilerimiz, dedi Midori.</p>

  <p class="normal1">– Tampon olayı mı?</p>

  <p class="normal1">– Evet, bir ay kadar oluyor, onunla ve arkadaşlarıyla beş altı kişi eğleniyorduk ki mahallemdeki bir kadının öyküsünü anlattım, aksırırken tamponu birden çıkıvermiş. Gülünç, değil mi?</p>

  <p class="normal1">– Evet, gülünç diye onayladım gülerek.</p>

  <p class="normal1">– Bunu anlatınca herkes çok güldü. Ama o, öfkelendi. Böylesine adi şeyler anlatmamı yasakladı bana. Bu da soğuk bir hava estirdi.</p>

  <p class="normal1">– Hımm... dedim.</p>

  <p class="normal1">– Kibar bir çocuktur ama biraz dar kafalıdır, diye sürdürdü sözlerini. Örneğin, beyazdan başka renk çamaşır giyersem öfkelenir. Sen bunu biraz dar kafalı bir tepki bulmuyor musun?</p>

  <p class="normal1">– Belki, ama zevk sorunudur, diye karşılık verdim.</p>

  <p class="normal1">Beni asıl şaşırtan, onun gibi bir çocuğun Midori’ye abayı yakmasıydı, ama bu konuda bir şey söylememeyi yeğledim.</p>

  <p class="normal1">– Peki sen, sen ne yaptın?</p>

  <p class="normal1">– Hiç. Hep böyle olur zaten.</p>

  <p class="normal1">Sonra hatırladım, ona verdiğim sözü tutarak, onu düşünerek mastürbasyon yapmayı denemiştim. Bunu alçak sesle söyledim ona, çevremizdekiler duymasın diye.</p>

  <p class="normal1">Midori parmaklarını şaklattı, yüzü birden aydınlanmıştı.</p>

  <p class="normal1">– Ee, nasıl gitti peki?</p>

  <p class="normal1">– Tam ortalık yerinde pek utandım ve sonuna dek götürmedim.</p>

  <p class="normal1">– Yani sertliğini mi kaybetti?</p>

  <p class="normal1">– Bir bakıma.</p>

  <p class="normal1">– Olamaz, dedi, bana yan yan bakarak. Tam ortasında utanmamalı. Hatta biraz iğrenç şeyler bile düşünebilirsin. Ben sana izin verdiğime göre. İstersen, gelecek defa, sana telefonda yardım ederim. Ah... evet... geliyor... Oh hayır, yapma... Evet... Aah... Haydi... Yani, bu gibi şeylerle işte. Ve sen, sen de beni dinlerken yaparsın.</p>

  <p class="normal1">– Biliyor musun ki benim yurtta telefon, holdedir ve yakınından durmadan gelip geçen vardır? Ben orada mastürbasyon yapacak olursam, müdür beni öldürür, peşinen belli bir şey.</p>

  <p class="normal1">– Ya öyle mi? Çok can sıkıcı be...</p>

  <p class="normal1">– Tasalanma. Bir defa yalnız başımayken denerim.</p>

  <p class="normal1">– Sana güveniyorum.</p>

  <p class="normal1">– Anlaştık.</p>

  <p class="normal1">– Belki de yeterince çekici değilim, seks bakımından, görünüş olarak.</p>

  <p class="normal1">– Hayır, sorun orada değil. Nasıl söyleyeyim, bu bir pozisyon sorunu.</p>

  <p class="normal1">– Biliyor musun, sırtım pek duyarlıdır, okşandığım zaman.</p>

  <p class="normal1">– Dikkat ederim.</p>

  <p class="normal1">– Porno sinemaya gitmek istemez misin, şöyle, adamakıllı açık bir film görmek için? diye öneride bulundu.</p>

  <p class="normal1">Gidip yılanbalığı yedik sonra da, Şinyuku’da bile boş olan birçok sinemadan birine girip art arda iki porno film seyrettik. Çünkü gazeteye bakıp sadece orada sadomazoşist filmler oynatıldığını görmüştük. İçeride, tanımlanamaz bir koku egemendi. Neyse ki biz salona girerken film henüz başlıyordu. Bir kadın ile liseli kız kardeşinin öyküsüydü, birkaç adam tarafından bir yere kapatılıyorlar üzerlerinde çeşitli cinsel şiddet eylemleri uygulanıyordu. Adamlar eğer istediklerini yapmazsa küçük kız kardeşinin ırzına geçmekle korkutarak, ablaya, korkunç şeyler yapıyorlardı, ama abla, ister istemez, tam bir mazoşist olup çıkıyor, bunun üzerine, ablasına yapılanları görünce kardeş, aklını kaçırıyordu. Film baştan başa öylesine sapıklıkla dolu, öyle iç karartıcı ve öyle tekdüzeydi ki, biraz sıkıldım.</p>

  <p class="normal1">– Ben küçük kardeş olsaydım, bu kadarcıkla aklımı kaçırmazdım. Üstelik, daha iyi seyrederdim olan bitenleri, dedi Midori.</p>

  <p class="normal1">– Kuşkusuz...</p>

  <p class="normal1">– Sonra da, küçük kardeşin göğsü sence de, bir liseli için aşırı gelişmiş değil mi?</p>

  <p class="normal1">– Doğru.</p>

  <p class="normal1">Filmi gözleriyle yutuyor, tutkuyla seyrediyordu. Ben de hayranlıkla kabul ettim ki böylesine hevesle seyrediliyorsa eğer, bilet parasına değmiş demektir. Sonra da, bana yorumlarda bulunuyordu: “Şuna bak, şuna!” veya “Korkunç, üç kişi birden bana bunu yapsaydı asla dayanamazdım!” ya da “Şunu denemeyi ben de isterdim” gibi. Filmden çok, onu seyretmekle eğlendim sayılır.</p>

  <p class="normal1">Film arasında, salonun aydınlanmasından yararlanarak, çevreme bakındım ve bana öyle geldi ki, Midori’den başka kadın seyirci yok. Üniversite öğrencisine benzeyen ve yakınımızda oturmuş bir genç, Midori’yi görünce, gidip biraz uzağa oturdu.</p>

  <p class="normal1">– Bunları görünce sertleşiyor musun sen? diye sordu Midori.</p>

  <p class="normal1">– Evet, zaman zaman. Bu tür filmler zaten bunun için çevriliyor, değil mi?</p>

  <p class="normal1">– Ve sence, açık saçık sahneler olduğunda, oradakilerin hepsi birden sertleşirler mi, topluca? Düşünebiliyor musun, otuz kırk kişi birden? Düşününce, garip gelmiyor mu?”</p>

  <p class="normal1">Ona, belki de haklı olduğunu söyledim.</p>

  <p class="normal1">İkinci film daha ciddi olduğu için büsbütün can sıkıcıydı. Birçok oral seks sahnesi vardı ve ne zaman bir arkadan yaklaşma, yalama ya da altmış dokuz sahnesi olsa, salon emme ya da iç çekme sesleriyle çalkalanıyordu. Bu gürültüyü duyunca, başka bir gezegende yaşıyormuşum gibi değişik bir izlenime kapılıyordum.</p>

  <p class="normal1">– Kimin aklına gelir acaba böyle sesler çıkarmak, dedim Midori’ye.</p>

  <p class="normal1">– Benim çok hoşuma gidiyor, karşılığını verdi.</p>

  <p class="normal1">Vajinanın içinde gidip gelen penis gürültüleri de vardı. O zamana değin böyle bir şeyin var olduğunu hiç düşünmemiştim. Erkekler sesli soluk alıyor, kadınlarsa kesik kesik: “Çok güzel” ya da” Daha” gibi sıradan şeyler söylüyorlardı. Yatağın gıcırdadığı da işitiliyordu. Sahne uzayıp gidiyordu. Midori, önce, hoşlanarak seyretti, ama çok geçmeden bıktı ve bana çıkmayı önerdi. Kalktık ve kendimizi dışarıda bulunca, derin bir soluk aldık. Şinyuku Mahallesi’nin havası ilk kez bana böyle temiz geliyordu.</p>

  <p class="normal1">– Çok eğlendim, dedi Midori, gene geliriz, değil mi?</p>

  <p class="normal1">– İstediğin kadar gel, hep aynı şey.</p>

  <p class="normal1">– Başka ne olsun ki, her zaman aynı şeyler yapıldığına göre.</p>

  <p class="normal1">Haklıydı.</p>

  <p class="normal1">Sonra başka bir bara girdik. Ben viski içtim, Midori ise ne idüğü belirsiz üç dört kokteyl aldı. Çıkarken bana, canının ağaca tırmanmak istediğini söyledi.</p>

  <p class="normal1">– Bir kez, burada ağaç filan yok. İkincisi, şu durumunda, bunu yapamazsın nasıl olsa.</p>

  <p class="normal1">– İlle de mantıklı konuşarak insanların hevesini kıracaksın zaten. Sarhoşsam eğer, istediğim için oldum. Onun için, böyle iyiyim. Gene de, kafayı bulmuş olsam bile ağaca tırmanabilirim ben. Görürsün. Bir ağacın ta tepesine tırmanacağım ve yukarıdan, ağustosböceği gibi, insanların üzerine çiş yapacağım!</p>

  <p class="normal1">– Yoksa tuvalet ihtiyacın mı var?</p>

  <p class="normal1">– İyi bildin!</p>

  <p class="normal1">Midori’ye, Şinyuku Garı’ndaki paralı tuvaletlere kadar eşlik ettim, onun yerine parayı ödedim, sonra da gazeteciden akşam gazetesi alıp onu beklerken okudum. Ama işi bir türlü bitmiyordu. On beş dakika sonra çıktı, tam ben, merak içinde, onu aramaya gidecekken. Yüzü sararmıştı.</p>

  <p class="normal1">– Bağışla, oturur oturmaz içim geçmiş, dedi.</p>

  <p class="normal1">– Kendini nasıl hissediyorsun? diye sordum, paltosunu giymesine yardımcı olurken.</p>

  <p class="normal1">– Pek iyi değil.</p>

  <p class="normal1">– Vah vah! diye içimi çektim. O halde, şimdi ne yapmak niyetindesin?</p>

  <p class="normal1">– Seninle birlikte bir aşk oteline gidip kollarında uyumak. Derin derin, sabaha kadar. Ve yarın, mahallede kahvaltı yaptıktan sonra birlikte derse gitmek.</p>

  <p class="normal1">– Daha başından, bana telefon ettiğin zaman, niyetin buydu, değil mi?</p>

  <p class="normal1">– Kesinlikle.</p>

  <p class="normal1">– Öyleyse araman gereken ben değildim, erkek arkadaşındı. Bu açık, değil mi? Erkek arkadaşlar bunun içindir, sen de böyle düşünmüyor musun?</p>

  <p class="normal1">– Ama benim, benim canım seninle olmak istiyordu.</p>

  <p class="normal1">– Olanaksız, dedim soğuk soğuk. Çünkü, geceyarısından önce yurda dönmüş olmam gerek. Yoksa, izinsiz dışarıda kalmış olurum. Bir kez başıma geldi de epey sıkıntı çektim. Sonra da bir kızla birlikte uyursam, canım onunla sevişmek ister ki bu normal ve ben de kendimi tutmayı sevmem. Belki de seni buna zorlayabilirim.</p>

  <p class="normal1">– Bana vurarak mı?</p>

  <p class="normal1">– Şaka değil bu, biliyorsun.</p>

  <p class="normal1">– Ama öyle kederliyim ve öyle yalnızım ki. Biliyorum, sana karşı hoş bir davranış değil. Boyuna senden bir sürü şey istiyorum, karşılığında sana hiçbir şey sunmadan. Aklıma ne gelirse söylüyorum, seni yanıma getirtiyorum, tüm şımarıklıklarıma seni sürüklüyorum. Ama biliyorsun, bunu yapabileceğim tek insan sensin. Yirmi yıl içinde, bir kez bile şımarık çocuğu oynayamadım ben. Babam ve annem benimle hiç ilgilenmediler ve erkek arkadaşım da bu tür biri değil. Ben şımarıklık yapınca öfkeleniyor. Ve sonunda kavga ediyoruz. Bunun içindir ki böyle davranabileceğim senden başka kimse yok. Ve öyle yorgunum ki, bana sevimli ve güzel olduğumu söyleyecek biriyle uyumak istiyorum. Hepsi bu. Uyandığımda, neşem yerine gelmiş olur ve bunu senden bir daha hiç istemem. Yemin ediyorum. Söz dinleyeceğim.</p>

  <p class="normal1">– Ama işte bu, benim canımı çok sıkıyor.</p>

  <p class="normal1">– Yalvarıyorum sana. Yoksa şuracığa oturup gece boyu ağlarım. Sonra da, bana laf atan ilk herifle yatarım...</p>

  <p class="normal1">Başka türlüsü elimden gelmediği için, yurda telefon edip Nagasava’yı istedim. O akşam yurda dönmüş sayılmam için bir şeyler yapıp yapamayacağını sordum. Bir kızla birlikte olduğumu da ekledim. Hemen kabul etti ve bu gibi durumlarda bana yardım etmekten büyük mutluluk duyduğunu da söyledi.</p>

  <p class="normal1">– Adının yoklama listesinde bulunmasını sağlarım ben, tasalanma, sen keyfine bak. Yarın sabah benim odamın penceresinden girersin olur biter, diye tembih etti.</p>

  <p class="normal1">– Teşekkür ederim, ben de bu iyiliğinin altında kalmam, dedim telefonu kapatmadan önce.</p>

  <p class="normal1">– Oldu mu? diye sordu Midori.</p>

  <p class="normal1">– Evet, çaresine baktım, dedim derin bir soluk alarak.</p>

  <p class="normal1">– İyi öyleyse, daha çok geç olmadığına göre, dans etmeye gidelim mi?</p>

  <p class="normal1">– Yorgunsun sanıyordum.</p>

  <p class="normal1">– Dans etmek için değil.</p>

  <p class="normal1">– Vay canına! diye içimi çektim.</p>

  <p class="normal1">&nbsp;</p>

  <p class="normal1">İşe bakın ki, bir diskotekte dans ettikten sonra Midori yavaş yavaş yorgunluğunu unuttu. Sonra iki Coca-colalı viski içti ve kan ter içinde, pistte debelendi durdu.</p>

  <p class="normal1">– Çok eğleniyorum, dedi soluklanmak için gelip masaya otururken. Uzun zamandır böyle dans edememiştim. Böyle hareket etmek insanın kafasını özgür kılıyor, sanki.</p>

  <p class="normal1">– Ama bana öyle geliyor ki, senin kafan zaten sürekli özgür...</p>

  <p class="normal1">– Yok, yanılıyorsun, dedi bana, başını şaşkın, bir yana eğerek. Ama bırakalım bunu şimdi. Daha iyiyim ve acıktım. Gidip bir pizza yemeye ne dersin?</p>

  <p class="normal1">O zaman onu sık gittiğim bir pizzacıya götürdüm ve bira ile ançuezli bir pizza ısmarladım. Pek aç olmadığım için, pizzanın on iki parçasının dördünü ben yedim, kalanını da Midori yuttu.</p>

  <p class="normal1">– Çarçabuk toparlandın, değil mi? Ama az öncesine değin, sapsarıydın ve ayakta duramıyordun, dedim, çok şaşırmıştım.</p>

  <p class="normal1">– Sen istediklerime boyun eğdin de ondan, diye karşılık verdi. Bu beni rahatlattı. Ama bu pizza nefis, sence de öyle değil mi?</p>

  <p class="normal1">– Söylesene, senin evde gerçekten kimse yok mu?</p>

  <p class="normal1">– Kimse yok. Ablam da evde değil, arkadaşında yatacaktı. Öyle korkaktır ki, ben yoksam evde uyuyamaz.</p>

  <p class="normal1">– Öyleyse bir aşk oteline gitmesek, fazla kasvetli olur. Sana gidelim daha iyi. Harhalde bana vereceğin bir yatağın vardır, değil mi?</p>

  <p class="normal1">Midori bir an düşündü, sonra onayladı:</p>

  <p class="normal1">– Tamam, evde uyuruz!</p>

  <p class="normal1">Yamate metrosuna binip Otsuka’ya değin gittik ve Kobayaşi Kitabevi’nin demir kepengini kaldırdık. Perdenin üstündeki bir yazı, dükkânın kapalı olduğunu bildiriyordu. Herhalde uzun zamandır kapalı olmalıydı, çünkü yarı karanlık kitabevinde eski kâğıt kokusu egemendi. Rafların büyük bölümü boştu ve dergilerin çoğu da geri gönderilmek üzere iple bağlanmıştı. Dükkânın içi, ilk gelişime oranla çok daha boş ve soğuktu. Karaya oturmuş bir gemi gibi.</p>

  <p class="normal1">– Dükkânı bir daha açmaya niyetiniz yok mu? diye sordum.</p>

  <p class="normal1">– Satmaya kararlıyız, deyiverdi Midori. Satacağız; ablam ve ben, parayı bölüşeceğiz. O zaman bağımsız olacağız ve bir vasiye ihtiyaç kalmayacak. Ablam gelecek yıl evlenecek ve ben, ben daha üç yıl üniversite öğrenimimi sürdürmek niyetindeyim. Buna yetecek kadar param olur herhalde. Sonra, çalışırım da. Kitabevi satılır satılmaz bir daire kiralayacağız, ablam ve ben bir süre birlikte oturacağız.</p>

  <p class="normal1">– Kolay satabileceğinizi sanıyor musunuz?</p>

  <p class="normal1">– Sanırım evet. Bir yün mağazası açmak isteyen birini tanıyoruz ve burayla ilgilendiğini söylemişti. Ama gene de, babam adına üzücü bir durum. Borç aldığı parayı yavaş yavaş ödeyerek, kitabevinin sahibi olmak için öyle sıkı çalışmıştı ki; sonunda ardından hiç ama hiçbir şey bırakmamış oluyor. Bir sabun köpüğü gibi uçup gitti.</p>

  <p class="normal1">– Ama sen, sen kalıyorsun.</p>

  <p class="normal1">– Ben mi? dedi.</p>

  <p class="normal1">Bir kahkaha patlattı. Sonra derin derin iç geçirdi ve dedi ki:</p>

  <p class="normal1">– Hadi yukarı çıkalım, burası soğuk.</p>

  <p class="normal1">Yukarıda, beni masaya oturttu, banyosunu doldurmaya gitti. Çay yapmak için çaydanlıkta su kaynattım. Sonra, banyonun hazır olmasını beklerken, masa başında oturup çayımızı içtik ve çenesi ellerinde, bir süre beni seyretti. Saatin tiktaklarından ve düzenli aralıklarla çalışan buzdolabının termostatından başka bir ses duyulmuyordu. Akrep ile yelkovan, geceyarısına yaklaşıyordu.</p>

  <p class="normal1">– Sana dikkatle bakıldığında, oldukça ilgi çekici bir yüzün var, dedi.</p>

  <p class="normal1">– Öyle mi düşünüyorsun, dedim, hafifçe gocunmuştum.</p>

  <p class="normal1">– Ben de fena sayılmam, ama seninki, iyi bakıldığında, pekâlâ iş görür.</p>

  <p class="normal1">– Ben de kendim için böyle düşünürüm, bazen.</p>

  <p class="normal1">– Yanlış anlama. Bilirsin, hissettiklerimi açığa vurmak bana zor gelir. Bu yüzden her zaman yanlış anlamalar olur. Söylemek istediğim, seni seviyorum. Belki daha önce de söylemişimdir, ha?</p>

  <p class="normal1">– Evet.</p>

  <p class="normal1">– Gerçekten, yavaş yavaş oğlanlara nasıl davranılacağını öğrenmekteyim.</p>

  <p class="normal1">Midori gidip bir paket Marlboro getirdi.</p>

  <p class="normal1">– İnsan başlangıçta hiçbir şey bilmeyince öğrenecek çok şey var.</p>

  <p class="normal1">– Hiç kuşkusuz.</p>

  <p class="normal1">– Ah, sahi. Babam için ödağacı yakmak ister misin? diye sordu birden.</p>

  <p class="normal1">Onun arkasından Buda sunağının bulunduğu odaya gidip ödağacı yaktım ve ellerimi kavuşturdum.</p>

  <p class="normal1">– Geçen gün, babamın fotoğrafının karşısına geçtim. Çırılçıplak soyundum ve kendimi ona gösterdim. Yoga yapar gibi pozlar alarak. Bak, baba işte göğsüm, işte edep yerim.</p>

  <p class="normal1">– Neden bunu yaptın gene? diye, hayretler içinde, sordum.</p>

  <p class="normal1">– Bilmem, içimden öyle geldi işte. Ne de olsa, varlığımı yarı yarıya onun spermlerine borçluyum, değil mi! O halde, sonucu neden ona göstermemeli? Kızının nasıl biri olduğunu bilsin. Belki o akşam azıcık sarhoştum da ondan yaptım böyle bir şeyi.</p>

  <p class="normal1">– Hımm... dedim.</p>

  <p class="normal1">– Bu olayların üzerine gelen ablam, şaştı kaldı. Sahneyi gözlerinin önüne getir hele, ben çırılçıplak, babamın fotoğrafının karşısında bacaklarımı alabildiğine açmışım; şaşmasın da ne yapsın, değil mi?</p>

  <p class="normal1">– Evet, kesinlikle...</p>

  <p class="normal1">– Bunun üzerine ona aklımdan geçeni açıkladım. Ve ona da, yanıma gelip aynı şeyi yapmasını önerdim. Ama o istemedi. Midesi bulanmış gibi, çekti gitti. Bu bakımdan oldukça tutucudur.</p>

  <p class="normal1">– Bana daha çok, normal göründü.</p>

  <p class="normal1">– Ama söylesene bana Vatanabe, babamı nasıl buldun?</p>

  <p class="normal1">– Genelde, ilk tanıştığım insanlarla pek rahat değilimdir, ama, ikimiz yalnız kaldığımızda bile sorunum olmadı. Oldukça rahattım. Ona değişik şeylerden söz ettim.</p>

  <p class="normal1">– Nelerden?</p>

  <p class="normal1">– Euripides’ten.</p>

  <p class="normal1">Midori içtenlikle gülmeye başladı.</p>

  <p class="normal1">– Sen, kendine özgü birisin. Ölmek üzere olan birine ilk karşılaştığında Euripides’ten söz eden insanlara pek sık rastlanmaz.</p>

  <p class="normal1">– Babasının fotoğrafı karşısında bacaklarını alabildiğince açıp edep yerini gösteren bir kız da pek sık görülmez, diye karşılık verdim.</p>

  <p class="normal1">Midori gülmemek için kendini zor tutarak, Buda sunağının çıngırağını çaldı:</p>

  <p class="normal1">– İyi geceler, baba. Rahat uyuyabilirsin, güzel bir akşam geçireceğiz biz. Bir yerin ağrımıyor, değil mi? Öldüğüne göre, artık acı çekmiyorsundur. Hâlâ bir yerin ağrıyorsa, tanrılara yakınırsın olur biter. Onlara, biraz abarttıklarını söylersin. Cennette annemi görürsen, onunla hoşça vakit geçir. Sana çişini yaptırırken, pipini görmüştüm, bana oldukça sağlam gibi geldi. Ondan yararlanmalısın. İyi geceler.</p>

  <p class="normal1">&nbsp;</p>

  <p class="normal1">Arka arkaya banyo yaptık ve pijama giydik. Babasının hemen hemen hiç kullanmadığı, yepyeni bir pijamasını ödünç aldım ondan. Biraz küçük geldi ama, hiç yoktan iyiydi. Midori beni sunağın bulunduğu odaya, konuklar için konmuş divana yerleştirdi.</p>

  <p class="normal1">– Sunağın yakınında olmaktan korkmazsın, değil mi? diye sordu.</p>

  <p class="normal1">– Hayır. Kötü bir şey yapmadığımı düşünüyorum, diye gülerek karşılık verdim.</p>

  <p class="normal1">– Ama benimle kalacak ve ben uyuyuncaya değin beni kollarında sıkacaksın, değil mi?</p>

  <p class="normal1">– Anlaştık.</p>

  <p class="normal1">Midori’nin daracık yatağında, yanına uzandım ve düşmemeye çalışarak, onu uzun süre kollarımın arasında tuttum. Eli kalçamdaydı, burnu da göğsüme dayanmıştı. Sağ elimi sırtına kaydırmıştım, sol elimle de, düşmemek için, yatağın kenarına tutunuyordum. Ortam, erkekliğin uyanışı için hiç de uygun değildi. Midori’nin başı hemen burnumun altındaydı ve kısacık kesilmiş saçları zaman zaman beni gıdıklıyordu.</p>

  <p class="normal1">– Bana bir şey söyle lütfen, dedi, yüzü hep öyle, göğsüme gömülü.</p>

  <p class="normal1">– Ne tür bir şey?</p>

  <p class="normal1">– Ne olursa olsun. Bana kendimi iyi hissettirecek bir şey.</p>

  <p class="normal1">– İnadına sevimlisin, biliyorsun.</p>

  <p class="normal1">– Midori, diye ekledi. Adımı söyle.</p>

  <p class="normal1">– İnadına sevimlisin, biliyorsun Midori, diye düzelttim.</p>

  <p class="normal1">– İnadına, ne demek?</p>

  <p class="normal1">– Yani dağları devirecek, denizi kurutacak derecede demek.</p>

  <p class="normal1">Midori başını kaldırıp bana baktı:</p>

  <p class="normal1">– Gerçekten de derdini anlatma biçimin benzersiz.</p>

  <p class="normal1">– Bunu söylediğini duymak beni rahatlatıyor, dedim gülerek.</p>

  <p class="normal1">– Bana daha şirin şeyler söyle.</p>

  <p class="normal1">– Seni çok severim, biliyorsun, Midori.</p>

  <p class="normal1">– Nasıl, çok?</p>

  <p class="normal1">– Seni ilkbahardaki bir ayı kadar severim.</p>

  <p class="normal1">– İlkbahardaki ayı mı? (Midori gene başını kaldırdı.) Ne söylemek istiyorsun, ilkbaharda ayı derken?</p>

  <p class="normal1">– Şöyle ki, ilkbaharda bir çayırda tek başına yürürsün ve karşıdan küçük bir ayının geldiğini görürsün, kadife gibi yumuşacık kürküyle ve küçücük, yuvarlak gözleriyle. Ve sana, birlikte otlarda yuvarlanmayı önerir. O zaman gün boyu tepenin yamacındaki yoncaların arasında birbirinizin kollarında eğlenir durursunuz. Şirin, değil mi?</p>

  <p class="normal1">– Pek şirin.</p>

  <p class="normal1">– İşte ben de seni böyle seviyorum.</p>

  <p class="normal1">Midori bana sıkı sıkı sarıldı.</p>

  <p class="normal1">– Çok iyi, dedi, mademki beni bu kadar çok seviyorsun, her şeyi duyabilirsin, değil mi? Kızmayacaksın, ha?</p>

  <p class="normal1">– Elbette.</p>

  <p class="normal1">– Ve bana her zaman bakacak mısın?</p>

  <p class="normal1">– Elbette, dedim ona. (O kısa ve yumuşacık erkek çocuk saçlarını okşadım.) Kaygılanma, merak edecek bir şey yok. Her şey çok iyi geçecek, göreceksin.</p>

  <p class="normal1">– Ama ben, korkuyorum.</p>

  <p class="normal1">Onu usulca omuzlarından tutuyordum, sonunda omuzları düzenli olarak inip kalkmaya başladı ve hafif bir horultu işittiğimde, usulca yataktan dışarı kayıp bir bira içmek için mutfağa gittim. Hiç uyumak istemediğim için, bir kitap okumayı düşündüm, ama çevremde ne denli arandımsa da, uzaktan yakından kitaba benzer hiçbir şey görmedim. Kitaplığından bir tane almak için odasına dönecek oldum, ama vazgeçtim, uyandırmaktan çekindim.</p>

  <p class="normal1">Sakin sakin biramı içerken, birden aklıma, bir kitabevinin üstünde bulunduğum geldi. Bunun üzerine indim, dükkânın ışığını yaktım ve cep kitapları rafını aradım. Beni ilgilendirecek olan kitap azdı, zaten çoğunu da okumuştum. Ama ille de okuyacak bir şey bulmam gerektiğinden, Hermann Hesse’nin <span class="ideitalik">Çarklar Arasında</span>’sını buldum, uzun süre kitabevinde beklemiş olmalıydı, çünkü kapağı solmuştu, kitabın parasını kasanın yanına bıraktım. Hiç olmazsa, böylece Kobayaşi Kitabevi’nin satılmamış kitaplar stoku azalmış oluyordu.</p>

  <p class="normal1">Mutfak masasının başında oturup, biramı içerken, <span class="ideitalik">Çarklar Arasında</span>’yı okudum. Onu ilk kez ortaokula girdiğim yıl okumuştum. Ve, sekiz yıl sonra, işte gecenin ortasında, bir genç kızın evinde, mutfak masasına oturmuş ve henüz ölmüş babasının küçük gelen pijaması içinde, yeniden okuyordum. Bu, bende garip bir izlenim yarattı. Bu olağandışı koşullar olmasaydı, bu kitabı kesin bir daha okumazdım.</p>

  <p class="normal1">Gene de, biraz modası geçmiş birkaç bölümüne karşın, <span class="ideitalik">Çarklar Arasında</span> fena bir roman değildi. Sakin sakin okudum onu, satır satır, zevkle, gecenin ortasında, mutfakta oturmuş. Rafta, hafifçe toz tutmuş bir şişe konyak bulunca, bir kahve fincanına biraz koyup içtim. Alkol içimi ısıttı, ama uykumun gelmesini sağlamadı</p>

  <p class="normal1">Saat üçe doğru, gidip Midori’ye bir göz attım. Derin uykudaydı. Sokak lambalarının aydınlığı, pencereden giriyor, odasını, ay ışığını andırır solgun bir ışıkla aydınlatıyor, ve o, uyuyordu, sırtını ışığın geldiği yere çevirmiş. Hiç kıpırdamıyordu, donup kalmış gibi. Sadece, kulak kabartıldığında, düzenli soluğu işitiliyordu. Tıpkı babası gibi uyuyordu.</p>

  <p class="normal1">Yol çantası yatağın yanına bırakılmıştı ve beyaz yağmurluk iskemlenin arkasına asılıydı. Yazı masası, düzenliydi ve üzerine, duvara bir Snoopy takvimi asılmıştı. Pencerenin perdesini hafifçe kaldırdım, dizi dizi dükkânlarıyla, kasvetli sokağa bakmak için. Tüm dükkânların kepenkleri inikti ve sadece sake satıcısının önündeki satış makineleri, şafağı bekliyordu. Ara sıra, bir yük kamyonunun lastiklerinin homurtusu, havayı titreştiriyordu. Mutfağa döndüm, bir fincan konyak daha içtim ve <span class="ideitalik">Çarklar Arasında</span>’yı okumayı sürdürdüm.</p>

  <p class="normal1">Kitabın sonuna geldiğimde, gök ağarmaya başlamıştı bile. Su kaynattım, hazır kahve içtim, sonra da masanın üzerinde duran bir bloknot kâğıdına tükenmezkalemle bir mektup yazdım. Biraz konyak içtiğimi, <span class="ideitalik">Çarklar Arasında</span> romanını satın aldığımı ve güneş doğduğu için yurda döndüğümü yazıp bir hoşça kal ekledim. Ardından, bir an duraksadıktan sonra, şöyle yazdım: “Uyurken özellikle, pek sevimlisin”. Sonra da fincanı yıkadım, mutfağın ışığını söndürdüm, merdivenden inip usulca kepengi kaldırdım ve çıktım. Mahallelinin oradaki varlığımdan kuşkulanmasından korkuyordum, ama saat henüz altı olmamıştı ve sokaklarda kimse yoktu. Sadece kargalar, her zamanki gibi, evlerin damlarına konmuş, çevreyi kolaçan ediyorlardı. Midori’nin açık pembe perdelerine son bir göz attıktan sonra, gara kadar yürüdüm, son durakta inip oradan da yurda yürüyerek döndüm. Kahvaltı servisi yapan ucuz lokanta açık olduğundan, orada bir çanak sıcak pirinç, miso çorbası ve haşlanmış yeşil sebze ve omletle kahvaltımı yaptım. Sonra yurdu çepeçevre dolanıp arkaya geçtim ve usulca Nagasava’nın zemin kattaki odasının penceresine vurdum. Hemen açtı ve odasına girdim.</p>

  <p class="normal1">– Bir kahve içer misin? diye sordu.</p>

  <p class="normal1">İstemedim. Sonra ona teşekkür edip odama döndüm, dişlerimi fırçaladım ve pantolonumu çıkartıp yatağıma süzüldüm ve gözlerimi hemen kapadım. Çok geçmeden rüyasız, kurşun gibi ağır bir uykuya daldım gittim.</p>

  <p class="normal1">&nbsp;</p>

  <p class="normal1">Her hafta Naoko’ya yazıyordum, o da bana karşılık veriyordu. Mektupları pek uzun değildi. Kasım ayından beri, sabahları ve akşamları soğuk olduğunu söylüyordu.</p>

  <p class="indentmetinnnnnn">&nbsp;</p>

  <p class="indentmetinnnnnn">Sonbahar aşağı yukarı senin Tokyo’ya döndüğün sırada geldiğinden, içimde hissettiğim boşluğun senin yokluğundan mı, yoksa mevsim değişmesinden mi ileri geldiğini, bir süre anlayamadım. Reiko’yla sık sık senden söz ediyoruz. Onun da sana selamı var. Bana hep öyle, çok sevecen davranıyor. Eğer o olmasaydı, sanırım bu yaşam, kısa zamanda bana dayanılmaz gelirdi. Dertli olduğumda, ağlıyorum. Reiko, ağlayabilmenin iyi bir şey olduğunu söylüyor. Ama dertli olmak çok zor bir şey. Gerçekten aşırı mutsuz olduğum zamanlar, karanlıklardan gelen birtakım insanlar benimle çene çalıyor. Gece, ağaçların dallarında uğuldayan rüzgâr gibi konuşuyorlar benimle. Kizuki ve ablam sık sık böyle gelip konuşuyorlar. Onlar da dertli ve içlerini dökecek insan arayışındalar.</p>

  <p class="indentmetinnnnnn">Kimi zaman, geceleri kendimi öyle acınacak bir durumda buluyorum ki, senin mektuplarını yeniden okuyorum. Dışarıdan gelen şeylerin çoğu beni karmakarışık ediyor, ama senin anlattığın çevrende olup bitenler yüreğime su serpiyor. Çok garip, değil mi? Neden acaba? Mektuplarını birkaç kez baştan okuyorum ve Reiko da aynı şeyi yapıyor. Sonra, Reiko ile ikimiz, onların içeriği üzerine konuşuyoruz. Midori adındaki kızın babasını anlattığın mektubu çok sevdim. Haftada bir gelen mektupların, en sevdiğimiz eğlencelerden –çünkü burada mektup, eğlence sayılır– biri.</p>

  <p class="indentmetinnnnnn">Ben de, yazmak için zaman bulmaya çabalıyorum, ama kâğıdımın başına geçtiğimde, cesaretim hep kırılıyor. Bu mektubu yazmak için olanca enerjimi harcamaktayım. Çünkü Reiko kızdı ve mektubuna yanıt vermem gerektiğini söyledi. Sana söyleyecek ya da anlatacak bir şeyim olmadığını sanma sakın. Sadece, söylemek istediklerimi anlatamıyorum. Bunun içindir ki yazmakta zorlanıyorum.</p>

  <p class="indentmetinnnnnn">Midori pek heşeli birine benziyor. Mektubunu okurken, onun sana âşık olduğunu sandım ve bundan Reiko’ya söz ettiğimde, bunun normal olduğunu, çünkü kendisinin de seni sevdiğini söyledi. Her gün, yemeklerimiz için mantar ve kestane topluyoruz. Durmadan kestaneli pilav ve mantarlı pilav yiyoruz, ama öyle nefis ki, bıkmak bilmiyoruz. Reiko ise, hep öyle, çok sigara içip hep öyle az yiyor. Kuşlar ve tavşanlar iyi. Hoşça kal.</p>

  <p class="indentmetinnnnnn">&nbsp;</p>

  <p class="normal1">Yirminci yaş günümden üç gün sonra, Naoko’dan bir posta paketi aldım. İçinden şarap tortusu renginde, bisiklet yaka bir kazak ile bir mektup çıktı.</p>

  <p class="indentmetinnnnnn">&nbsp;</p>

  <p class="indentmetinnnnnn">Doğum günün kutlu olsun! Yirminci yaş gününde sana mutluluklar dilerim. Benim yirmi yaşım galiba başladığı kadar kötü bitecek, ama senin ikimiz adına mutlu olman beni de mutlu eder. Gerçekten. Bu kazağı ikimiz ördük, Reiko ile ben. Eğer kendi başıma yapacak olsaydım, gelecek yılın Sevgililer Günü’nden önce eline geçemezdi herhalde. İyi örülmüş olan yarısı Reiko’nundur, öteki, iyi olmayan yarısı ise, benimdir. Reiko her şeyde başarılı ve onu gördükçe, kimi zaman kendimden nefret ediyorum. Övünebileceğim hiçbir yeteneğim yok ki benim. Hadi hoşça kal. Kendine iyi bak.</p>

  <p class="indentmetinnnnnn">&nbsp;</p>

  <p class="normal1">Reiko’dan da kısacık bir pusula vardı.</p>

  <p class="indentmetinnnnnn">&nbsp;</p>

  <p class="indentmetinnnnnn">İyisiniz ya? Naoko belki sizin için paha biçilemez bir kişidir ama, benim için, el becerisi olmayan bir kızdan öte bir şey değil. Ama sonunda, kazak zamanında tamamlandı. Beğendiniz mi? Pek hoş, değil mi? Rengini ve biçimini ikimiz birlikte seçtik. Mutlu yıllar!</p>
</body>
</html>
