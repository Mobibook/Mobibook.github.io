<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:05d6dcbd-9a88-4380-b538-ab0f9bffe76f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_4"><br class="calibre3" />
  4</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Yaz tatilinde, üniversite, güvenlik güçlerinin duruma el koymasını istedi; onlar da barikatları yıkıp içeri sığınmış olan öğrencilerin tümünü tutukladılar. O dönem için bu, olağanüstü bir durum değildi; çünkü hemen hemen her yerde aynı şeyler olmaktaydı. Bizim üniversite kapatılmadı. Çok yüksek miktarda para yatırılmıştı ve üniversite, birkaç öğrencinin eylemine öyle kolay kolay teslim olmazdı. Ayrıca, barikatları kuranların niyeti de üniversitenin kapatılması değildi. Sadece üniversitenin gerçekleştirmek istediği bazı girişimlerde değişiklik yapılmasını istiyorlardı, ama benim hiç umurumda değildi. Bu yüzden boykota son verildiği zaman, öyle özel olarak duygulanıp sevinmedim.</p>

  <p class="normal1">Eylülde üniversiteyi yıkılmış bulmak umuduyla geldim, ama bir şey olmamıştı. Kitaplık yağma edilmemiş, profesörlerin oturduğu salonun altı üstüne getirilmemişti ve öğrencilerin bulunduğu bina da ateşe verilmemişti. Öğrenciler acaba ne yapmış diye, merak ediyordum doğrusu.</p>

  <p class="normal1">Boykota son verilip de dersler polis gözetiminde yeniden başlayınca derse ilk girenler, boykotun liderleri oldu. Hiçbir şey olmamış gibi sınıflara giriyorlar, not tutuyorlar ve yoklama yapılınca buradayım, diye yanıt veriyorlardı. Gerçekten garipti. Çünkü boykot kırılmıştı, hiç kimse sona ermesine karar vermemişti ki. Üniversite, barikatları yıksınlar diye polisin içeri girmesine izin vermişti, ama ilke olarak, eylem sürmekteydi. Boykot oylaması yapılıp başlatıldığında ateşli konuşmalar yapan ve boykota karşı çıkan öğrencileri azarlayanlar onlardı. Gidip onları buldum ve neden boykotu sürdürmediklerini ve derslere girdiklerini sordum. Bana verecek yanıt bulamadılar. Herhalde devamsızlık yüzünden sınav hakkını kaybetmekten korkmuşlardı. Bu gibi öğrencilerin üniversitenin kapatılmasını istemelerini ben gülünç buluyordum. Bu kişiliksiz insanlar, esen rüzgâra göre yön değiştiriyorlardı.</p>

  <p class="normal1">Kizuki’yi yakalayıp bu çevrenin ne denli korkunç olduğu konusunda söylev çekerken buldum kendimi ve şaşırdım. Üniversiteyi bitirip çalışma hayatına atıldıklarında bizlere çürümüş bir toplum bırakmak için didinenler de bunlardı.</p>

  <p class="normal1">Derslere girsem bile, bir süre, buradayım diye yanıt vermeme kararını aldım. Gerçi bunun pek bir anlam taşımadığını biliyordum, ama eğer böyle yapmamış olsaydım kendimi, kendime karşı sorumlu hissedecektim. Ve bu tutum, sınıfın içinde yalnız yaşayan bir adam olarak konumumu büsbütün pekiştirdi. Adım söylendiğinde sesimi çıkarmayınca hoş olmayan bir hava esiyordu sınıfta. Artık kimse bana bir şey söylemiyordu ve ben de kimseyle konuşmuyordum.</p>

  <p class="normal1">&nbsp;</p>

  <p class="normal1">Eylülün ikinci haftasında üniversite öğrenimimin benim için artık hiçbir anlam taşımadığı sonucuna vardım. Ve bu öğrenimi can sıkıntısına katlanmak için bir tür eğitim dönemi saymaya karar verdim. Çünkü çalışma hayatına atılmak için öğrenimimi hemen kesmek istemiyordum. Her gün üniversiteye gidiyor, derslere giriyor, not tutuyor ve zaman buldukça da kitaplığa giderek okuyor veya araştırma yapıyordum.</p>

  <p class="normal1">&nbsp;</p>

  <p class="normal1">Eylülün ikinci haftası geldi çattı, ama faşo, gelmedi. Bu olağanüstü bir olay değildi, ama herkesin zihnini kurcalayan bir durumdu gene de. Çünkü dersler başlamıştı ve o da dersleri asacak türden biri değildi. Yazı masasının ve radyosunun üstü incecik bir toz katmanıyla örtülmüştü. Öteberisi (bir plastik kupa, diş fırçası, bir çay kutusu ile bir de böcek öldürücü ilaç kutusu) rafında özenle sıralanmış, onu bekliyordu.</p>

  <p class="normal1">O yokken odanın temizliğini yapmayı sürdürdüm. Şu bir buçuk yıl içinde, odayı temiz tutma alışkanlığı edinmiştim ve faşo da olmayınca, yapacak başka işim yoktu. Yeri her gün süpürüyor, üç günde bir camları siliyor ve haftada bir kez yatakları güneşlendiriyordum. Döndüğü zaman ondan övgü bekliyordum, “Ne... neler oluyor Vatanabe? İnanılmayacak kadar temiz burası!”</p>

  <p class="normal1">Ama dönmedi. Bir gün, dersten döndüğümde, tüm eşyasının gitmiş olduğunu gördüm. Kapıdaki adı kaldırılmış ve sadece benimki kalmıştı. Ne olduğunu sormak için müdürün odasına gittim.</p>

  <p class="normal1">– Yurttan ayrıldı, dedi müdür. Bir süre o odada yalnız yaşayabilirsiniz...</p>

  <p class="normal1">Ama bu ayrılışın hangi koşullarda olduğuna ilişkin hiçbir şey söylemek istemedi. Her şeyi kendi başına, kimseye danışmadan yürütmekten sonsuz bir mutluluk duyan, kaba bir adamdı.</p>

  <p class="normal1">Buzul fotoğrafı bir süre daha duvarda asılı kaldı, ama sonunda onu indirip yerine Jim Morrison ile Miles Davis’in bir fotoğrafını yapıştırdım. Böylece oda bana benzemeye başladı. Çalışmamın karşılığı olan maaştan artırdığım parayla kendime küçük bir stereo pikap aldım. Ve akşamları, müzik dinleyerek tek başıma içmeye başladım. Ara sıra faşo aklıma geliyordu, ama yalnız yaşamaktan hoşnuttum.</p>

  <p class="normal1">&nbsp;</p>

  <p class="normal1">Pazartesi sabahı saat onda “Tiyatro Tarihi II” programı çerçevesinde bir Euripides dersimiz vardı ve on bir buçuğa kadar sürüyordu. Dersten sonra, üniversiteye yürüyerek on dakika uzaklıktaki küçük bir lokantaya gidip omlet ve salata yedim. Burası canlı ve hareketli sokakların biraz uzağında yer alan bir lokantaydı ve fiyatları da öğrenci kantinlerindekinden biraz daha yüksekti, ama sessiz ve sakin bir yerdi ve omleti nefisti. Az konuşan bir çift tarafından işletiliyordu bir de garson kız vardı. Pencerenin önünde tek başıma oturmuş yemeğimi yiyordum ki dört kişilik bir öğrenci topluluğu geldi. İki kız ve iki delikanlı, hepsi iyi giyimliydi. Kapının yakınında bir yere oturdular, listeye baktılar ve içlerinden biri siparişleri toplayarak garsona aktardı.</p>

  <p class="normal1">Çok geçmeden, kızlardan birinin sık sık bana doğru baktığını fark ettim. Saçları oldukça kısa kesilmişti, gözlüklüydü ve beyaz, keten bir mini elbise giymişti. Yüzü bana hiçbir şey ifade etmiyordu, bu yüzden, yemeğimi yemeyi sürdürdüm, ama biraz sonra, aniden yerinden kalkıp yanıma geldi. Bir elini masama dayayıp, benimle konuştu:</p>

  <p class="normal1">– Adın Vatanabe’ydi, değil mi?</p>

  <p class="normal1">Ona yeniden ve daha dikkatle bakmak için başımı kaldırdım. Ama ne yaparsam yapayım, onu çıkartamadım. Göze çarpmayacak türden bir kız değildi ve onunla bir yerlerde tanışmış olsaydım hatırlamam gerekirdi. Üstelik, üniversitede adımı bilen pek fazla insan yoktu herhalde.</p>

  <p class="normal1">– Oturabilir miyim? Eğer birini beklemiyorsan?</p>

  <p class="normal1">Pek anlayamadım, ama başımı evet dercesine salladım.</p>

  <p class="normal1">– Kimseyi beklemiyorum. Lütfen.</p>

  <p class="normal1">Gürültüyle bir iskemle çekti, karşıma oturdu ve bir süre kara gözlüğünün arkasından beni süzdü, sonra da tabağımdakine bir göz attı.</p>

  <p class="normal1">– Güzele benziyor.</p>

  <p class="normal1">– Nefis. Mantarlı omlet ile bezelye salatası.</p>

  <p class="normal1">– Çok iyi ya, bir dahaki sefere ben de bundan yerim, maalesef bu defalık, siparişimi verdim.</p>

  <p class="normal1">– Ne yiyorsun?</p>

  <p class="normal1">– Fırın makarna.</p>

  <p class="normal1">– O da fena değildir. Ama söyler misin, nerede karşılaşmıştık? Bir türlü hatırlayamıyorum da.</p>

  <p class="normal1">– Euripides, diye kısa bir yanıt verdi. Elektra: “Hayır, Tanrı bedbaht sözlere kulak vermez!” Ders yeni bitti, değil mi?</p>

  <p class="normal1">Gözlerimi yüzüne diktim. Kara gözlüğünü çıkardı. O zaman büyülenmiş gibi aydınlandı belleğim. Birinci sınıftan bir öğrenciydi, “Tiyatro Tarihi II” dersinde rastladığım. Saç biçimini tümüyle değiştirdiği için onu tanıyamamıştım.</p>

  <p class="normal1">– Ama yazdan önce şuralarına kadar saçların vardı değil mi? dedim, ellerimi omuzlarımın on santim kadar altına koyarak.</p>

  <p class="normal1">– Evet ama bu yaz perma yaptırdım. İğrenç oldu! Bu yüzden ölmeyi bile istedim. Gerçekten korkunçtum. Denizde boğulmuş birinin yosunlarla kaplanmış kafasına dönmüştü başım. O zaman kendi kendime dedim ki, ölmeden önce saçlarımı kısacık kestirsem iyi olacak... En azından hafifledim, rahatım şimdi, diye ekledi, dört beş santim uzunluğundaki saçlarını sıvazlayarak.</p>

  <p class="normal1">Sonra bana dönüp içtenlikle gülümsedi.</p>

  <p class="normal1">– Hiç de fena olmamış, diyerek omletimi yemeyi sürdürdüm. Profilini döner misin?</p>

  <p class="normal1">Döndü ve beş saniye kıpırdamadan öyle durdu.</p>

  <p class="normal1">– Gerçekten iyi olmuş. Kafanın biçimi şüphesiz çok güzel. Üstelik kulakların da değerlenmiş böylece.</p>

  <p class="normal1">– Haklısın. Ben de öyle düşünüyorum. Saçlarımı kestirdiğim zaman böyle düşünmüştüm. Ama hiçbir çocuk bana beğendiğini söylemedi. Hep ortaokul öğrencisine ya da toplama kampındakilere benzediğim söylendi, bu türden şakalar işte. Söyler misin bana, sen biliyor musun acaba erkekler neden uzun saçlı kızları bu kadar çok severler? Bu faşizan bir davranış değil mi? Ne saçma bir tepki! Gerçekten de merak ediyorum neden gençler, uzun saçlı kızların seçkin, tatlı ve dişi olduğunu düşünürler? Biliyor musun, uzun saçlı, ama bayağı kızlardan yüzlerce tanırım, bana inanabilirsin.</p>

  <p class="normal1">– Ben, seni böyle tercih ediyorum, dedim ona.</p>

  <p class="normal1">Yalan değildi. Saçları uzunken, anımsayabildiğim kadarıyla, gene sevimli ama sıradan bir kızdı. Oysa şimdi karşımda oturan genç kızın bedeninden taptaze bir canlılık fışkırıyordu, ilkbaharı kutlamak için henüz dünyaya gelmiş bir hayvan yavrusu gibiydi. Bağımsız bir yaşamla dolu gözleri neşeyle parlıyor, gülüyor, öfkeyi, şaşkınlığı ya da umutsuzluğu dile getiriyordu. Bir an onu hayranlıkla seyrettim, çünkü böylesine canlı ve böylesine anlamlı gözler görmeyeli uzun zaman oluyordu.</p>

  <p class="normal1">– Gerçekten böyle mi düşünüyorsun?</p>

  <p class="normal1">Salatamı yerken başımla onayladım.</p>

  <p class="normal1">Gözlüğünü yeniden takıp camların arkasından bana baktı.</p>

  <p class="normal1">– Yalan söyleyecek türden biri değilsin, değil mi?</p>

  <p class="normal1">– Bana öyle geliyor ki açık konuşmaya çalışıyorum, olabildiğince.</p>

  <p class="normal1">– Hımmm...</p>

  <p class="normal1">– Niçin kara gözlük takıyorsun? diye sordum ona.</p>

  <p class="normal1">– Kara gözlük takıyorum çünkü saçlarımı kısacık kestirdiğimden beri kendimi hepten çaresiz hissediyorum. Sanki kalabalığın ortasında çırılçıplak kalmışım, bu yüzden her an tetikteyim.</p>

  <p class="normal1">– Anlıyorum, dedim ona.</p>

  <p class="normal1">Sonra omletimi bitirdim. Meraklı gözlerle yemeğimi yiyişimi seyrediyordu.</p>

  <p class="normal1">– Oraya dönmek zorunda değilsin değil mi? diye sordum, birlikte geldiği üç öğrenciyi göstererek.</p>

  <p class="normal1">– Hayır, pek değilim. Yemekleri getirdiklerinde giderim. Önemli değil. Ama senin yemene engel olmayayım?</p>

  <p class="normal1">– İster ol, ister olma, bitirdim zaten, diye yanıt verdim.</p>

  <p class="normal1">Masasına dönmek için acele etmiyordu, bir kahve ısmarladım. Lokantanın sahibi kadın gelip tabağımı aldı, süt ile şekeri masaya bıraktı.</p>

  <p class="normal1">– Söylesene, bu sabah derste yoklama yapılırken neden buradayım demedin? Adın Vatanabe, değil mi? Toru Vatanabe, öyle değil mi?</p>

  <p class="normal1">– Tastamam öyle.</p>

  <p class="normal1">– O halde, niçin yanıt vermedin?</p>

  <p class="normal1">– Pek canım istemedi de, bugün.</p>

  <p class="normal1">Gene gözlüğünü çıkardı, masaya bıraktı ve uzun uzun süzdü beni, kafese kapatılmış garip bir hayvanmışım gibi. Yineledi sonra:</p>

  <p class="normal1">– Pek canım istemiyordu da, bugün. Yahu, Humphrey Bogart gibi konuşuyorsun sen. Soğukkanlı ve sapsağlam.</p>

  <p class="normal1">– Delisin sen! Oysa, pek sıradan biriyimdir, biliyor musun? Her yerde rastlanan türden biri işte.</p>

  <p class="normal1">Lokanta sahibesi kadın kahvemi getirip önüme koydu. Küçük yudumlarla içmeye başladım, şekersiz ve sütsüz.</p>

  <p class="normal1">– Bakıyorum, şeker de koymuyorsun, süt de!</p>

  <p class="normal1">– Sadece şekerli şeyleri sevmediğim için, diye sabırla açıkladım. Yoksa yanlış anlaşılan bir şeyler mi var, bir yerlerde?</p>

  <p class="normal1">– Nasıl böyle bronzlaştın?</p>

  <p class="normal1">– Güneşte yandım çünkü, on beş gün yaya gezdim de ondan. Hemen hemen her yere gittim. Bir sırt çantası ve bir uyku tulumuyla.</p>

  <p class="normal1">– Nerelere gittin örneğin?</p>

  <p class="normal1">– Kanazava’dan yola çıktım ve Noto Yarımadası’nı çepeçevre dolanıp Niigata’ya kadar gittim.</p>

  <p class="normal1">– Yalnız mı?</p>

  <p class="normal1">– Elbette, gezi boyunca zaman zaman yol arkadaşlarım oldu tabiî.</p>

  <p class="normal1">– Yolculuk sırasında aniden karşına bir kız çıktığında, gönül serüvenleri yaşanmaz mı?</p>

  <p class="normal1">– Gönül serüvenleri mi? diye yineledim, şaşırmıştım. Şey, sanırım gerçekten bir yanlış anlama oldu. Sırt çantasıyla, tıraş olmamış, tek başına yolculuk yapan biri, nasıl olur da gönül serüveni yaşar yahu?</p>

  <p class="normal1">– Hep böyle mi gezersin, tek başına?</p>

  <p class="normal1">– Evet.</p>

  <p class="normal1">– Yalnızlığı sever misin? diye sordu bana, çenesini ellerine dayamış. Yalnız gezmeyi seviyorsun, yalnız yemeği ve derslerde, herkesten uzak, yalnız oturmayı, öyle mi?</p>

  <p class="normal1">– Yalnızlığı kimse sevmez, bilirsin. Ne var ki ben, arkadaş edinmek için çaba harcamam. Çünkü ne olursa olsun, hayal kırıklığı gelir arkasından...</p>

  <p class="normal1">Gözlüğünün saplarını ağzına götürerek, neredeyse duyulmayacak kadar hafif bir sesle, yineledi:</p>

  <p class="normal1">– “Yalnızlığı kimse sevmez. Çünkü ne olursa olsun hayal kırıklığı gelir arkasından.’’ Özyaşamöykünü yazarsan bu tümceyi kullanabilirsin.</p>

  <p class="normal1">– Sağol, dedim ona.</p>

  <p class="normal1">– Yeşil sever misin?</p>

  <p class="normal1">– Neden?</p>

  <p class="normal1">– Çünkü yeşil bir gömlek giymişsin. Bunun için sordum sana yeşil sevip sevmediğini.</p>

  <p class="normal1">– Özel bir nedeni yok. Önemsemem.</p>

  <p class="normal1">– “Özel bir nedeni yok. Önemsemem” diye yineledi gene. Konuşma biçimine bayıldım. Sanki duvar boyuyorsun. Sana bunu söyleyen oldu mu hiç?</p>

  <p class="normal1">Hayır dedim.</p>

  <p class="normal1">– Benim adım Midori.<sup class="calibre5"><a class="footnote-link" href="../Text/1_split_017.html#footnote-100-3" id="footnote-100-3-backlink">[3]</a></sup> Ama yeşil bana hiç yakışmaz. Tuhaf. Sen de bunu biraz garip bulmuyor musun? Sanki daha doğuştan lanetlenmişim. Ablamın adı, Momoko. Gülünç değil mi?</p>

  <p class="normal1">– Pembe ona yakışır mı bari?</p>

  <p class="normal1">– Evet, hem de nasıl. Sanki pembe giymek için yaratılmıştır o. Gerçekten büyük haksızlık!</p>

  <p class="normal1">Masaya yemekler geldi ve kareli ceket giymiş bir genç, seslendi:</p>

  <p class="normal1">– Hey Midori, başlıyoruz!</p>

  <p class="normal1">Ona, anladığını belirtmek için, elini salladı.</p>

  <p class="normal1">– Baksana, Vatanabe, tiyatro tarihi dersinde not tutuyor musun?</p>

  <p class="normal1">– Tutuyorum, dedim.</p>

  <p class="normal1">– Acaba onları bana ödünç verebilir misin? İki ders kaçırdım da, sınıfta da kimseyi tanımıyorum.</p>

  <p class="normal1">– Elbette veririm.</p>

  <p class="normal1">Çantamdan notlarımı çıkartıp, gereksiz bir şey yazıp yazmadığımı kontrol ettikten sonra ona uzattım.</p>

  <p class="normal1">– Sağol. Baksana, Vatanabe öbür gün derse geliyor musun?</p>

  <p class="normal1">– Evet.</p>

  <p class="normal1">– Öğlen buraya gelebilir misin acaba? Hem notlarını geri veririm, hem de sana yemek ısmarlarım. Yemeğini yalnız yemeyecek olman bir sorun çıkarmaz değil mi, sindirim zorluğu gibi filan?</p>

  <p class="normal1">– Delisin sen! dedim. Ama sana notlarımı verdim diye bana teşekkür etmen gerekmez.</p>

  <p class="normal1">– Pekâlâ gerekir. Üstelik, teşekkür etmeyi de severim, tamam mı? Defterine not almasan bile unutmazsın değil mi?</p>

  <p class="normal1">– Unutmam. Öbür gün öğlen burada buluşuyoruz.</p>

  <p class="normal1">Bir ses duyuldu, öteki masadan:</p>

  <p class="normal1">– Hey, Midori, hadi gelsene, yemeğin soğuyor. Midori oralı olmadı ve bana:</p>

  <p class="normal1">– Söylesene, sen hep böyle mi konuşursun?</p>

  <p class="normal1">– Sanırım evet. Ama hiç farkına varmamıştım, diye karşılık verdim.</p>

  <p class="normal1">Gerçekten de bana ilk kez, az rastlanır bir konuşma biçimim olduğu söyleniyordu.</p>

  <p class="normal1">Bir an düşündü, sonra bana içtenlikle gülümseyerek kalkıp masasına döndü. Çıkarken yanından geçiyordum ki Midori bana doğru dönüp eliyle selam verdi, öteki üçüyse bana şöyle bir göz atmakla yetindiler.</p>

  <p class="normal1">&nbsp;</p>

  <p class="normal1">Çarşamba öğlen Midori randevuya gelmedi. Bir bira içerek onu beklemeyi düşünmüştüm, ama lokanta hızla dolduğu için, yemeğimi ısmarlamak ve yalnız yemek zorunda kaldım. Saat bire yirmi beş kala yemeğimi bitirdiğimde Midori hâlâ gelmemişti. Hesabı ödeyerek çıktım ve lokantanın tam karşısındaki küçük bir tapınağın taş merdivenlerine oturup onu saat bire kadar bekledim, biranın etkisinin dağılmasına zaman tanımak umuduyla, ama gelmedi. Çaresiz vazgeçip üniversiteye döndüm; kitaplıkta okumak için. Sonra da saat ikideki Almanca dersine girdim.</p>

  <p class="normal1">Derslerden sonra, öğrenci listesine bakmak üzere sekreterliğe gittim ve “Tiyatro Tarihi II” dersine kayıtlı öğrenciler arasında adını buldum. Tek bir Midori vardı, Midori Kobayaşi’ydi adı. Sonra da öğrencilerin fiş dosyasında, 1969 yılının yeni öğrencileri arasında “Midori Kobayaşi” adını bulup adresi ile telefon numarasını aldım. Ailesiyle oturuyordu, Toşima semtinde. Telefon kulübesine girdim ve numarasını çevirdim</p>

  <p class="normal1">– Alo, burası Kobayaşi Kitabevi, diye bir erkek sesi karşılık verdi.</p>

  <p class="normal1">Kobayaşi Kitabevi ha?</p>

  <p class="normal1">– Rahatsız ettiğim için özür dilerim, Midori’yle konuşabilir miyim? diye sordum.</p>

  <p class="normal1">– Burada değil, dedi karşımdaki.</p>

  <p class="normal1">– Üniversitede mi?</p>

  <p class="normal1">– Şey, hayır, sanırım hastanede olmalı. Kim arıyor?”</p>

  <p class="normal1">Yanıt vermedim ve teşekkür edip telefonu kapattım. Hastane ha? Acaba yaralandı ya da hastalandı da hastaneye mi kaldırıldı? Ama adamın sesinde hiçbir olağandışı durum algılamamıştım: “Şey, hayır, sanırım hastanede olmalı.” Ses tonu, hastanenin, onların yaşamının bir parçası olduğunu gösteriyordu. Rahat konuşuyordu, balıkçıya balık almaya gittiğini söyler gibi. Konu üzerinde birkaç saniye kafa yordumsa da, sonunda sıkıldım ve yurda dönüp yatağıma uzanarak Nagasava’nın bana ödünç verdiği, Joseph Conrad’ın <span class="ideitalik">Lord Jim</span>’ini bitirdim. Sonra kitabı geri vermek için gidip buldum onu.</p>

  <p class="normal1">Nagasava yemeğe gitmeye hazırlanıyordu ve ben de ona katılmaya karar verdim, birlikte yemekhaneye gittik.</p>

  <p class="normal1">Ona sınavının nasıl geçtiğini sordum. Dışişleri Bakanlığı üst seviye sınavlarının ikinci derecesi ağustosta yapılmıştı.</p>

  <p class="normal1">– Her zamanki gibi, diye umursamaz bir tavırla yanıt verdi. Kazanması kolay. Tartışma ve sözlü, bir kıza kur yapar gibi.</p>

  <p class="normal1">– O halde kolaymış gerçekten, dedim. Sonuçları ne zaman alacaksın?</p>

  <p class="normal1">– Ekim başında. Eğer kabul edilirsem seni iyi bir yere yemeğe davet ediyorum.</p>

  <p class="normal1">– Söyler misin bana, tam olarak ne oluyor bu, yani Dışişleri Bakanlığı üst seviye sınavlarının ikinci derecesi? Sadece senin gibiler mi giriyor o sınava?</p>

  <p class="normal1">– Çıldırdın mı sen? Genellikle hepsi aptal ya da dengesiz. Memur olmak isteyenlerin yüzde doksan beşi süprüntü. Yalanım yoktur bilirsin. İdeogramları bile doğru dürüst okumayı bilmiyorlar.</p>

  <p class="normal1">– O halde neden bakanlığa girmek istiyorsun?</p>

  <p class="normal1">– Birkaç nedenle, dedi. Bu arada, yurtdışında çalışmayı çok istiyorum. Ama asıl neden, yeteneklerimi sınamak. Bu durumda da en iyisi bunu en önemli örgütün içinde yapmak. Yani şu kocaman yönetim makinesinin içinde nereye kadar tırmanabileceğimi ve nereye kadar tutunma gücüne sahip olabileceğimi bilmek istiyorum. Anlıyor musun?</p>

  <p class="normal1">– Bir tür oyun gibi.</p>

  <p class="normal1">– Tastamam öyle. Bir oyun bu. Hiçbir güç sahibi olma ya da para kazanma hırsı yok bende. Belki anlamsız ve bencil biri olabilirim, ama bu, bende yok işte, zaten bu da şaşılacak bir şey ya. Ben, egosu da, istekleri de olmayan bir yaratığım. Bende sadece merak var. Ve bunca geniş ve bunca sağlam olan şu dünyada kendi gücümü sınamak istiyorum.</p>

  <p class="normal1">– Galiba idealin de yok senin?</p>

  <p class="normal1">– Kuşkusuz hayır, dedi. Hayatta bu tür bir şeye gereksinim yoktur. Bir davranış örneği gerekir insana, ideal değil.</p>

  <p class="normal1">– Ama hiç de böyle düşünmeyen pek çok insan var, değil mi?</p>

  <p class="normal1">– Benim sürdüğüm yaşam biçimi hoşuna gitmiyor mu?</p>

  <p class="normal1">– Yok canım, dedim, bu bir sevmek ya da sevmemek sorunu değil ki. Yani, anlıyor musun? Ben, ne Todai Üniversitesi’ne girebilecek ne canım istediğinde hoşuma giden kızlarla yatabilecek ne de güzel konuşabilecek güce sahibim. Başkalarından üstün değilim ve kız arkadaşım da yok. Ve herhalde, ikinci sınıf bir üniversitenin edebiyat fakültesini bitirmek, gelecek konusunda hayaller kurmama yetmez. Bu yüzden, sana söyleyecek ne sözüm olabilir ki?</p>

  <p class="normal1">– Hayatım sana imrenilecek bir hayat gibi mi gözüküyor?</p>

  <p class="normal1">– Hayır, dedim, kendiminkine fazlasıyla alışmışım ben. Sonra açık söyleyeyim, Todai de, Dışişleri de beni hiç ilgilendirmiyor. Sende imrendiğim tek şey, Hatsumi gibi cici bir kız arkadaşın olması.</p>

  <p class="normal1">Bir süre sessizce yedi yemeğini.</p>

  <p class="normal1">– Bak Vatanabe, diye söze başladı, yemeğini bitirdiğinde. Bana öyle geliyor ki, on ya da yirmi yıl sonra bir yerlerde karşılaşacağız. Ve sanırım o zaman birlikte yapacak bir şeyler buluruz.</p>

  <p class="normal1">– Dickens’in romanında olduğu gibi, diyerek güldüm.</p>

  <p class="normal1">– Haklısın, diye yanıt verdi o da gülerek. Ama bilirsin ki önsezilerim doğru çıkar hep.</p>

  <p class="normal1">Yemekten sonra, yakındaki bir barda bir şeyler içmeye gittik. Ve saat dokuzu geçinceye kadar içtik.</p>

  <p class="normal1">– Şimdi, Nagasava, senin bu tür davranışının sebebinin ne olduğunu söyleyebilir misin bana? diye soruverdim öyle, uluorta.</p>

  <p class="normal1">– Söylersem gülersin, dedi.</p>

  <p class="normal1">– Gülmem, diye yanıt verdim.</p>

  <p class="normal1">– Bir beyefendi olmak.</p>

  <p class="normal1">Gülmedim, ama az kalsın sırtüstü düşüyordum.</p>

  <p class="normal1">– Bir beyefendi ha, yani gerçek bir beyefendi mi demek istiyorsun?</p>

  <p class="normal1">– Evet, gerçek bir beyefendi.</p>

  <p class="normal1">– Ama ne demek beyefendi olmak? Bir tanımın varsa, bana da söylesen iyi olur.</p>

  <p class="normal1">– İstediğini yapmak değil, gerekeni yapmak, demektir.</p>

  <p class="normal1">– Şimdiye dek karşılaştıklarım içinde en sıradışı olan sensin, dedim ona.</p>

  <p class="normal1">– Sen de, en dürüst olanısın, diye yanıt verdi.</p>

  <p class="normal1">Tüm içtiklerimizi o ödedi.</p>

  <p class="normal1">&nbsp;</p>

  <p class="normal1">Ertesi pazartesi günü “Tiyatro Tarihi II” dersinde Midori Kobayaşi’yi görmedim. Sınıfa göz gezdirip orada olmadığına kanaat getirdikten sonra, her zamanki gibi gidip ön sıradaki bir yere oturdum ve profesörün gelmesini beklerken Naoko’ya bir mektup yazmaya karar verdim. Ona yazın yapmış olduğum geziden söz ettim. Yürüdüğüm yolları, geçtiğim kentleri ve karşılaştığım insanları anlattım. Ve her akşam onu düşündüğümü ekledim. Onu göremez hale geldiğimden beri, ona ne derece bağlanmış olduğumun ayırdına varmıştım. Üniversite gene her zamanki gibi can sıkıcıydı, ama ben çalışmayı ve derslere girmeyi sürdürüyordum; çünkü buna kişisel bir alıştırma gözüyle bakıyordum. O gittiğinden beri her şey bana can sıkıcı görünüyordu. Onu hiç olmazsa bir kez görmek istiyordum, onunla sakin sakin konuşabilmek için. Acaba, birkaç saat birlikte olabilmek için dinlenmeevinde onu ziyaret edebilir miydim? Bunu öğrenmek istiyordum. Eskiden olduğu gibi, yanında yürümeyi çok isterdim. Onu zorlamak istemiyordum, ama yanıtını bekliyordum, kısa bile olsa.</p>

  <p class="normal1">Mektubum tamamlanınca, dört sayfayı özenle katladım ve hazırlamış olduğum bir zarfa koyarak üstüne Naoko’nun ailesinin adresini yazdım.</p>

  <p class="normal1">Çok geçmeden, ufak tefek, mahzun yüzlü profesör geldi, mendiliyle alnındaki terini silerek yoklama yaptı. Sırt ağrısı çekiyor ve madenî bastonunu elinden hiç bırakmıyordu. “Tiyatro Tarihi II” dersi pek eğlenceli olmasa bile, profesör pek aklı başında biriydi ve dinleme zahmetine katlanmaya değiyordu. Her zamanki gibi, havanın çok sıcak olduğunun altını çizdikten sonra Euripides’in dramlarında <span class="ideitalik">deus ex machina’nın</span><sup class="calibre5"><a class="footnote-link" href="../Text/1_split_018.html#footnote-100-4" id="footnote-100-4-backlink">[4]</a></sup> rolünü anlatmaya başladı. Euripides’in tanrılarının Ahilleus ve Sofokles’in tanrılarından farklı olduğu yönleri anlattı. Bir çeyrek saat sonra, sınıfın kapısı açıldı ve Midori girdi. Koyu lacivert bir spor gömlek ile krem rengi bir keten pantolon giymişti ve geçen defaki kara gözlüğü gözündeydi. Profesöre özür dilercesine gülümsedikten sonra geldi yanıma oturdu. Sonra çapraz asılmış çantasından notlarımı çıkartıp bana uzattı. İçinde küçük bir kâğıt vardı: <span class="ideitalik">Çarşamba için özür dilerim</span>. <span class="ideitalik">Kızmadın ya</span>? yazılıydı.</p>

  <p class="normal1">Dersin yarısına gelinmişti ve profesör tahtaya Antik Yunan tiyatrosunun sahnesini çizmekteydi ki kapı gene açıldı ve bu kez başında kasket, iki erkek öğrenci girdi. Bir çift güldürü oyuncusuna benziyorlardı. Biri uzun boylu, narin ve beyaz tenli, ötekiyse kısa boylu, yuvarlak suratlı ve esmer tenliydi, kendisine hiç de yakışmayan uzun saçları vardı. Uzun boylusunun elinde broşürler. Kısa boylu olan profesörün yanına gidip dersin son yarısında bir tartışma açmak için izin istedi. Dünyanın, Antik Yunan tiyatrosunu incelemekten çok daha önemli sorunları olduğunu da ekledi. Bu, bir dayatma değil, sadece bir bildirimdi. Profesör de Antik Yunan tiyatrosundan daha önemli sorunlar bulunduğuna inanmadığı yanıtını verdi ama, ne dese boş olacağı için, nasıl isterlerse öyle yapmalarını ekledi. Sonra, kürsünün kenarlarına sıkı sıkı tutunarak aşağı indi ve ayağını sürüyerek sınıftan çıktı gitti.</p>

  <p class="normal1">Uzun boylu olan broşürleri dağıtırken yuvarlak suratlı öğrenci de kürsünün üzerinde çıkıp, söylevini verdi. Broşürlerde, bu gibi durumlarda hep olduğu gibi, son derece basite indirgenmiş türden cümleler vardı: <span class="ideitalik">Hileli rektör seçimlerini tanımıyoruz, tüm öğrenciler boykota veya Öğrenciler ve işçiler, Japon emperyalizmine karşı birleşiniz</span>, gibi. Kavramlar saygıdeğerdi, bunlara özellikle diyecek sözüm yoktu, ama cümleler inandırıcılıktan yoksundu. Güven vermiyor, hiçbir coşku uyandırmıyordu. Ablak suratlının söylevi de farklı değildi. Hep aynı nakarattı. Müzik aynıydı, yalnız güfte değişiyordu. Bu insanların gerçek düşmanının siyasal güç değil, hayal gücü eksikliği olduğu geldi aklıma.</p>

  <p class="normal1">– Çıkalım, dedi bana Midori.</p>

  <p class="normal1">Başımla onaylayarak kalktım, birlikte sınıftan çıktık. Tam çıkarken yuvarlak suratlı bana bir şey söyledi, ama ne dediğini pek anlamadım. Midori ona eliyle bir işaret yaparak “Hoşça kal!” dedi.</p>

  <p class="normal1">– Söylesene, sence biz karşıdevrimci miyiz? diye sordu bana, dışarı çıktığımızda. Devrim olduğu zaman ikimizi yan yana işkence direğine bağlamasınlar sakın?</p>

  <p class="normal1">– Mümkünse, önce karnımı doyurmak isterdim doğrusu, dedim.</p>

  <p class="normal1">– Doğru. İşe bak, ben de seni yemek için bir yere götürmek istiyordum. Biraz uzak ama, sıkılır mısın?</p>

  <p class="normal1">– Hayır, saat ikideki derse kadar zamanım var.</p>

  <p class="normal1">Otobüse binip Yotsuya’ya gittik. Beni götürdügü yer, garın arkasındaki küçük bir sokakta bulunan bir bento<sup class="calibre5"><a class="footnote-link" href="../Text/1_split_019.html#footnote-100-5" id="footnote-100-5-backlink">[5]</a></sup> lokantasıydı ve henüz bir şey ısmarlamadan kare bir lake kutu içinde günün bentosunu ve yanında bir kâse et suyu getirdiler bile. Gerçekten de buralara kadar geldiğimize değmişti.</p>

  <p class="normal1">– Nefis bir şey bu.</p>

  <p class="normal1">– Evet, hem pahalı da değil, biliyor musun? Bu yüzden lisedeyken de ara sıra gelirdik. Okulumun çok yakındaydı. Çok sıkı bir okuldu, bu yüzden gizli gelirdik. Okul dışında yemek yerken yakalanırsak okuldan uzaklaştırılabilirdik çünkü.</p>

  <p class="normal1">Midori kara gözlüklerini çıkardı, gözleri bana geçen defaya oranla çok daha yorgun göründü. Sol bileğindeki incecik gümüş bilezikle oynuyordu ve serçeparmağıyla gözlerini ovuşturuyordu.</p>

  <p class="normal1">– Uykun mu var? diye sordum.</p>

  <p class="normal1">– Evet, biraz. Uykusuzum. Yapılacak çok işim var. Ama kaygılanma, her şey yolunda, diye karşılık verdi. Geçen gün için bağışla. Pek önemli ve ertelenemeyecek bir şey yapmam gerekiyordu. Ancak sabah öğrendim, çok çabuk gitmem gerekiyordu ve gitmemezlik edemezdim. Lokantaya telefon etmek istedim, ama adını hatırlayamadım, senin telefon numaranı da bilmiyordum. Çok bekledin mi?</p>

  <p class="normal1">– Önemli değil, biliyorsun. Önümde çok zamanım var.</p>

  <p class="normal1">– Sahi mi?</p>

  <p class="normal1">– Sana da vermeyi çok isterdim, uyuyabilesin diye.</p>

  <p class="normal1">Midori, çenesini ellerine dayamış, gülmeye başladı ve bana baktı:</p>

  <p class="normal1">– Gerçekten naziksin.</p>

  <p class="normal1">– Hayır, nazik değilim, sadece zamanım var, dedim ona. Ama o gün, sana telefon ettim ve biri bana, hastaneye gittiğini söyledi. Ne oldu ki?</p>

  <p class="normal1">– Bana mı telefon ettin? dedi kaşlarını hafifçe çatarak. Numaramı nerden buldun.</p>

  <p class="normal1">– Öğrenci dosyalarında aradım elbette. Herkese açık onlar, biliyorsun.</p>

  <p class="normal1">Başını, onaylar gibi, iki üç kez salladı ve gene bileziğiyle oynamaya koyuldu:</p>

  <p class="normal1">– Doğru ya, düşünmeliydim bunu. Ben de senin telefon numaranı bulabilirdim. Ama, hastaneyi, bir başka sefer anlatırım sana. Şimdi bu konuyu açmayı canım istemiyor. Özür dilerim.</p>

  <p class="normal1">– Önemli değil. Galiba ilgilenmemem gereken bir şeye burnumu soktum.</p>

  <p class="normal1">– Yok canım. Sadece şu sıra biraz yorgunum da. Kendimi yağmurdan sırılsıklam olmuş bir maymuna benzetiyorum.</p>

  <p class="normal1">– Belki evine dönüp yatsan iyi olur? diye öneride bulundum.</p>

  <p class="normal1">– Daha uykum yok. Biraz yürüyelim en iyisi, diye karşılık verdi.</p>

  <p class="normal1">&nbsp;</p>

  <p class="normal1">Yotsuya Garı’na yürüyerek birkaç dakikalık yolda bulunan lisenin önünden geçirdi beni.</p>

  <p class="normal1">Garın önünden geçerken aklıma birden, Naoko’yla yaptığımız, bitmek bilmeyen gezi geldi. Zaten her şey orada başlamıştı. O zaman anladım ki, o mayıs pazarı, Şuo’ya giden trende Naoko’ya rastlamasaydım, hayatım, şimdi olduğundan farklı olacaktı. Ama hemen ardından düşündüm ki o sırada onunla karşılaşmamış olsaydım bile, belki eninde sonunda aynı şey gerçekleşecekti. Herhalde karşılaşma, olması gerektiği için olmuştu, ama o sırada olmasaydı bile başka bir zaman, başka bir yerde karşılaşırdık nasıl olsa. Bu, benim düşüncemdi sadece, pek yerinde ve doğru gibi gelmese de.</p>

  <p class="normal1">Midori Kobayaşi ve ben, parkta bir sıraya oturmuş, bir zamanlar okuduğu liseyi seyrediyorduk. Bina sarmaşıklarla kaplıydı ve güvercinler, pencere pervazlarında mola vermişlerdi. Çekiciliği olan eski bir yapıydı. Bahçenin ortasında kocaman bir meşe ağacı yükseliyor, yanından da dümdüz bir çizgi halinde, beyaz bir duman çıkıyordu. Solmaya yüz tutmuş yaz aydınlığında göze batmayan bir duman.</p>

  <p class="normal1">– Vatanabe, bu duman nereden geliyor biliyor musun? diye birden sordu bana.</p>

  <p class="normal1">Bilmediğimi söyledim.</p>

  <p class="normal1">– Bu, yakılan aybaşı pedlerinin dumanı.</p>

  <p class="normal1">– Bak hele... dedim.</p>

  <p class="normal1">Başka ne diyeceğimi gerçekten bilemiyordum.</p>

  <p class="normal1">– Aybaşı pedleri, tamponlar, bu tür şeyler filan, diye ekledi Midori gülerek. Herkes bunları tuvaletlerdeki çöp kutularına atar, kız lisesi ya! Sonra da bir görevli onları toplar ve çöp fırınında yakar. İşte bu gördüğün duman, o dumandır.</p>

  <p class="normal1">– İnsan düşününce, iğrenç geliyor.</p>

  <p class="normal1">– Evet, sınıfın penceresinden bu dumanı ne zaman görsem, ben de öyle düşünürdüm. Kendi kendime bunun korkunç bir şey olduğunu söylerdim. Koleji ve lisesiyle, okulun öğrenci sayısı bini bulur. Diyelim dokuz yüz, çünkü henüz ergenliğe girmemiş olanlar da vardır içlerinde. O halde, her gün, çöp kutularında yaklaşık yüz yirmi dört kızın aybaşı pedi yakılıyor demektir.</p>

  <p class="normal1">– Şey evet, aritmetiğim pek iyi değildir, ama anlaşılan seninki benimkinden iyi.</p>

  <p class="normal1">– Hiç de küçümsenecek bir sayı değil bu. Düşünebiliyor musun? Yüz yirmi dört kişi! Onları yakmak için toplayan adamın neler düşündüğünü hep merak etmişimdir.</p>

  <p class="normal1">– Bak işte bunu ben de merak ettim şimdi.</p>

  <p class="normal1">Ve bir süre o beyaz dumanı seyrettik durduk.</p>

  <p class="normal1">– Aslında, o okula gitmek istemiyordum, diye, başını hafifçe sallayarak sürdürdü sözlerini Midori. Ben sıradan bir devlet okuluna gitmek istiyordum. En sıradan insanların gittiği alelade bir okula. Ve gençliğimi orada rahat ve gerilimsiz geçirmek istiyordum. Ama ailemin kendini beğenmişliği yüzünden buraya girdim. İlkokulda iyi notlar alınca neler olur bilirsin ya? Ben sizin yerinizde olsam onu buraya verirdim, dedi öğretmen.</p>

  <p class="normal1">Ve işte böylece kendimi bu okulda buluverdim. Altı yıl kaldım burada, ama hiçbir zaman alışamadım. Kafamda tek bir düşünce vardı: buradan olabildiğince çabuk çıkmak. Bununla birlikte okula hiç geç kalmadığım ve hiç devamsızlık etmediğim için onur listesine girdim. Okuldan nefret etmeme karşın. Neden biliyor musun?</p>

  <p class="normal1">– Hayır.</p>

  <p class="normal1">– Bu okuldan ölesiye nefret ediyordum da ondan. İşte bu yüzden hiç devamsızlık etmedim. Yenik düştüğümü kabullenmek istemiyordum. Eğer okulu terk edersem bunun bir yenilgi olacağını düşünüyordum. Yenilgiye uğrarsam ipin ucunu kaçırmaktan korkuyordum. Ne pahasına olursa olsun okula gidiyordum, otuz dokuz derece ateşle bile. Öğretmen hasta mıyım diye, sorduğunda, her şeyin yolunda olduğunu belirtiyor, yalan söylüyordum. İşte böyle, onur listesine girince bir Fransızca sözlük armağan ettiler. Ve ben de işte bu yüzden üniversitede Almanca’yı seçtim. Bu okula gönül borcu duymak istemiyordum. Abartmıyorum.</p>

  <p class="normal1">– Hoşuna gitmeyen neydi peki?</p>

  <p class="normal1">– Ya sen, sen okulu sever miydin?</p>

  <p class="normal1">– Umursamazdım. Pek sıradan bir liseye gittim ve bu yüzden, önemsemedim hiç.</p>

  <p class="normal1">– Biliyor musun, diye, gözlerini ovuşturarak söze başladı. Burası seçkin sınıfın kızlarına mahsus bir okuldur. Burada iyi yetişmiş ve iyi notlar alan bin tane kız okur. Daha doğrusu, zengin aile kızları. Yoksa, mümkün değil zaten. Okul giderleri yüksektir, her zaman para gerekir, sınıf gezilerinde hep Kyoto’nun, lake tepsilerde yerel yemeklerin yendiği lüks gençlik yurtlarında yer ayırtılır ve yılda bir kez de Okura Oteli’nin restoranında, sofra adabına uygun yemek yemek öğrenilir, bu yüzden, senin de anlayacağın gibi hiç de sıradan bir okul değildir. Hatta, biliyor musun? Benim dönemimde mezun olan yüz altmış öğrencinin arasında, Toşima bölgesinde oturan, bir tek bendim. Bir kez öğrenci fişlerine bakmıştım. Diğerlerinin nerede oturduklarını öğrenmek istiyordum. Sen de öğrenebilirsin, Şiyoda bölgesinde Sanbanşo’da, Moto-Azabu’da Minato bölgesinde, Ota’da Denenşofu’da... Setagaya’da Seico’da filan oturuyorlardı... Sadece seçkin semtlerde! Şiba bölgesinden, Kaşiva’dan gelen tek bir kız vardı, ben onunla arkadaş olmak istemiştim. Pek nazikti. Bir gün, beni evine çağırdı, hem de uzak olduğu için bin bir özür dileyerek. Önemli olmadığını söyledim ve gittim evine. Nasıl şaşırdığımı anlatamam! Tüm bahçeyi dolanmak en azından bir çeyrek saat sürmüştü. Olağanüstü bir bahçesi vardı, iki tane de, koskocaman çiğ et parçaları yiyen köpek. Oysa bu kız, Şiba’da oturduğu için kendini, diğer sınıf arkadaşlarına oranla aşağı durumda görmekteydi. Geç kaldığı zaman okula Mercedes’le getirilen bir kız. Arabayı da <span class="ideitalik">Green Hornet</span>’teki gibi, kasketli ve beyaz eldivenli bir şoför kullanıyordu. Gene de bu kız, utanıyordu. İnanılır gibi değil, sen de öyle düşünmüyor musun?</p>

  <p class="normal1">Başımla onayladım.</p>

  <p class="normal1">– Herhalde Toşima bölgesinde Kita–Otsuka’da oturan bir tek bendim. Üstelik, baba mesleği bölümünde <span class="ideitalik">Kitabevi Yöneticisi</span> yazılmıştı. Bu yüzden tüm sınıf bana merakla bakardı. Her istediğim kitabı okuyabildiğim için şanslı olduğum söyleniyordu. Düşünebiliyor musun? Herkes bunun Kinokuniya gibi büyük bir kitabevi olduğunu sanıyordu. Başka türlüsünü hayal bile edemezlerdi. Ama gerçek çok daha acıydı. Kobayaşi Kitabevi. Zavallı Kobayaşi Kitabevi. Sürgülü kapıyı açar açmaz, dergi yığınlarının üstüne düşersin. En iyi satanlar, kadın dergileridir, ek olarak bir de kırk sekiz yeni cinsel birleşme tekniği üzerine resimli elkitabı verenlerden. Çevredeki kadınlar bu dergileri alır, mutfak masalarının bir köşesinde büyük bir merakla okurlar, kocaları eve gelince de onlarla çekingen denemeler yaparlar. İnanılır gibi değil, öyle değil mi? Acaba neler geçer akıllarından? Sonra, çizgi romanlar... Onlar da iyi satar. <span class="ideitalik">Magazine, Sunday, Jump</span>. Ve kuşkusuz, haftalık dergiler. Uzun sözün kısası, hemen hemen dergiden başka bir şey pek satılmaz. Gerçi cep kitapları da var ama, gerçekten pek az. Polisiye romanlar, tarihî romanlar, romanlar, çünkü başka bir şey satılmaz. Sonra da, uygulamalı kitaplar. <span class="ideitalik">Go Nasıl Oynanır, Bonsai Bakımı, Evlilik Üzerine Söyleşiler, Cinsel Yaşam Konusunda Bilinmesi Gereken Şeyler, Kısa Zamanda Sigara Nasıl Bırakılır</span> vb. Sonra, bizde, kırtasiye de var, kasanın yanında, tükenmezkalemler, kurşunkalemler, defterler. Hepsi bu kadar. Ne <span class="ideitalik">Savaş ve Barış</span>’ı bulabilirsin, ne <span class="ideitalik">Seiteki Ningen</span><sup class="calibre5"><a class="footnote-link" href="../Text/1_split_020.html#footnote-100-6" id="footnote-100-6-backlink">[6]</a></sup> ne de <span class="ideitalik">Gönülçelen</span>. İşte sana Kobayaşi Kitabevi. Bunun imrenilecek nesi var ki? Sen olsan, beğenir miydin?</p>

  <p class="normal1">– Manzarayı görüyor gibiyim.</p>

  <p class="normal1">– Tam bir dükkân işte. Çevredekilerin hepsi kitaplarını gelir bizden alırlar, eve teslim yaparız ve eski müşterimiz çoktur, bu yüzden dört kişi geçimimizi sağlıyoruz oradan. Ayrıca, borcumuz da yok. Bunun için, ailem iki kızını da üniversiteye gönderebiliyor. Ama hepsi bu. Başka herhangi bir şey yapacak kadar varlıklı değiliz. Beni o okula vermemeliydiler. Bu bizi daha da zavallı durumuna düşürmekten başka bir işe yaramadı. Ne zaman bizden para istense, annem ile babam söylenmeye başlarlardı ve sınıf arkadaşlarımızla birlikte çıktığımızda eğer pahalı bir yere yemeğe gidersek, hep paramın yetmeyeceğinden korkardım. Hiç de kolay değil, böyle bir yaşam. Ya sen, senin ailen zengin mi?</p>

  <p class="normal1">– Benim ailem mi? Bizimkiler sadece sıradan çalışan insanlar. Ne zenginiz diyebilirim, ne yoksul. Sanıyorum beni Tokyo’da üniversitede okutmak onlara enikonu zor geliyor olmalı, ama sorun değil çünkü ben tek çocuklarıyım. Bana çok para göndermiyorlar, bu yüzden çalışıyorum. Evleri alelade. Küçük bir bahçeleri var, bir de Toyota Corolla arabaları.</p>

  <p class="normal1">– Peki ya senin işin?</p>

  <p class="normal1">– Haftada üç akşam Şincuku’daki bir plakçıda çalışıyorum. Pek yorucu bir iş değil. Mağazaya göz kulak olmaktan başka işim yok diyebilirim.</p>

  <p class="normal1">– Bense senin hiç para sorunun olmadığını sanıyordum. Öylesine bir izlenimdi, işte.</p>

  <p class="normal1">– Ama gerçekten de yok öyle bir sorunum. Ne var ki, inanılmaz paralara sahip değilim, başka birçokları gibi.</p>

  <p class="normal1">– Okulumda, insanların büyük çoğunluğu zengindi, dedi, ellerini, avuçları yukarıya dönük bir biçimde dizlerine koyarak. İşte sorun buydu.</p>

  <p class="normal1">– O halde, şu andan tezi yok, zengin olmayan bir dünyanın tadını çıkarabileceksin demektir, hem de miden bulanana dek.</p>

  <p class="normal1">– Söylesene, zenginliğin en büyük üstünlüğü nedir biliyor musun?</p>

  <p class="normal1">– Hayır.</p>

  <p class="normal1">– Paran olmadığını söyleyebilmektir. Örneğin, sınıf arkadaşlarımdan birine bir şey öneriyorum. Bilir misin ne yanıt verir bana: “Mümkün değil şu sıralar param yok.” Eğer durum tersine olsaydı ben ona bu yanıtı veremezdim. Tıpkı güzel bir kızın, kendini çirkin bulduğu için çıkmak istemediğini söylemesi gibi. Bunu çirkin bir kıza söyletmeye kalkış bakalım, nasıl da alay konusu olacaktır. Dünya benim için tam altı yıl boyunca hep böyle oldu, geçen yıla kadar.</p>

  <p class="normal1">– Unutursun.</p>

  <p class="normal1">– Bir an önce unutmayı isterdim doğrusu. Biliyor musun, üniversiteye girdiğimde gerçekten de üzerimden bir yük kalktı. Kendimi yeniden sıradan insanların arasında bulmuştum çünkü.</p>

  <p class="normal1">Hafifçe gülümsedi ve kısacık saçlarını sıvazladı.</p>

  <p class="normal1">– Ya sen, sen çalışıyor musun?</p>

  <p class="normal1">– Evet, haritalara yorumlar yazıyorum. Bilirsin ya, bir harita satın aldığın zaman hep birkaç sayfa açıklaması olur. Çeşitli bilgiler bulursun orada, kentlerin tarihi, nüfusu, görülmesi gereken yerleri gibi. Şurada büyük bir gezinti yolu, burada eski bir söylence, ötede de filanca çiçekler veya falanca kuşlar. Metni ben yazarım. Çok basittir biliyor musun? Bir çırpıda yazılıverir. Hibiya’daki kitaplıkta bir gün geçiririm, bu bana bir metin yazmam için yeter. Ve biraz ustalıkla insan istediği kadar iş çıkartabilir.</p>

  <p class="normal1">– Ustalık mı, ne ustalığı?</p>

  <p class="normal1">– Şey, bak, başkalarının sözünü etmediği bir şeye parmak basmak yeter. O zaman yayınevi sorumlusu senin iyi yazdığını düşünür. Hayranlık duyar ve sana başka yorumlar verir. Fazla beceriye gerek kalmaz, bilirsin. Küçücük bir çaba yeter. Örneğin burada baraj yapımı yüzünden bir köyün sular altında kaldığını, ama göçmen kuşların o köyü unutmadıklarını ve mevsimi geldiğinde onların aralıksız, gölün üzerinde uçup durduklarının görülebileceğini yazarsın. Bu gibi küçük öykülerden söz edilince herkes çok memnun kalır. Sence de, çekici ve duygulandırıcı değil mi bu? Genelde bu işi yapanlar bu ayrıntılarla uğraşmayı gereksiz görürler. Bu yüzden, böyle metinleri yazarak geçimimi oldukça iyi sağlıyorum ben.</p>

  <p class="normal1">– Ama her şeye rağmen, böyle küçük öyküler bulabiliyorsan şansın var demektir!</p>

  <p class="normal1">– Gerçi sıkılmadan ararsan her zaman bir şeyler bulabilirsin ve hiçbir şey bulamasan da , her zaman için böyle küçük öyküler uydurabilirsin. Elbette zararlı sonuçlara yol açmamasına dikkat ederek.</p>

  <p class="normal1">– Kuşkusuz! dedim, hayranlık içinde.</p>

  <p class="normal1">– <span class="ideitalik">Peace!</span></p>

  <p class="normal1">Yurtta yaşamımın nasıl olduğunu merak ettiği için böyle durumlarda hep yaptığım gibi, ona da bayrak öyküsünü ve faşonun radyo eşliğinde jimnastik yapışını anlattım. O da çok güldü bunlara. Sanki faşo salt herkesi güldürmek için gelmişti bu dünyaya. Midori bana tüm bunların çok hoş olduğunu ve ne olursa olsun, hiç olmazsa bir kez gelip yurdu görmek istediğini söyledi. Ben de ona, hiç eğlenceli olmadığını söyledim.</p>

  <p class="normal1">– Pis odalarda içki içen ve mastürbasyon yapan birkaç yüz öğrenciden başka bir şey göremezsin ki.</p>

  <p class="normal1">– Ya sen, Vatanabe, sen de yapıyor musun?</p>

  <p class="normal1">– Yapmayan kimse yoktur, dedim. Kızlar âdet görürler, erkekler de mastürbasyon yaparlar. Hepsi yapar bunu. İstisnasız.</p>

  <p class="normal1">– Bir kız arkadaşı olanlar bile mi? Yani cinsel ilişkide bulunabileceği bir arkadaşı olanlar da mı?</p>

  <p class="normal1">– Sorun o değil. Benim yanımdaki odada kalan Keio Üniversitesi öğrencisi, kız arkadaşıyla buluşmaya gitmeden önce yapıyor. Onu sakinleştiriyormuş, öyle diyor.</p>

  <p class="normal1">– Bu tür şeyler konusunda pek bilgim yok da. Hep kız okullarında okudum ben.</p>

  <p class="normal1">– Ve kadın dergilerinin yanında verilen elkitaplarında da böyle şeylerden söz edilmiyor demek ki...</p>

  <p class="normal1">– Doğru, dedi gülerek. Ama söylesene, Vatanabe, gelecek pazar boş musun?</p>

  <p class="normal1">– Her pazar boşum. Saat altıda başlıyorum çalışmaya.</p>

  <p class="normal1">– Bana gelmek istemez misin? Kobayaşi Kitabevi’ne? Kitabevi kapalı, ama gün boyu evi beklemek zorundayım. Önemli bir telefon bekliyoruz da. Benimle birlikte yer misin? Yemek pişiririm.</p>

  <p class="normal1">– Anlaştık.</p>

  <p class="normal1">Midori defterinden bir sayfa kopartarak bana evine giden yolun ayrıntılı krokisini çizdi. Sonra da kırmızı bir tükenmezkalem alarak evinin bulunduğu yere kocaman bir çarpı işareti koydu.</p>

  <p class="normal1">– Böylece, yolunu şaşırıp kaybolmazsın. Kocaman bir levha var, üstünde de kitabevinin adı yazılı. Öğleye doğru gelebilir misin? Yemek hazır olur.</p>

  <p class="normal1">Ona teşekkür edip krokiyi cebime koydum. Sonra da saat ikideki Almanca dersine girmek için üniversiteye bir an önce dönmem gerektiğini söyledim. Onun bir yerlerde işi varmış, Yotsuya’da trene bindi.</p>

  <p class="normal1">&nbsp;</p>

  <p class="normal1">Pazar sabahı, saat dokuzda kalktım, tıraş oldum, çamaşır yıkayıp terasa astım. Hava nefisti. İlk kez, sonbahar hissediliyordu. Kızböcekleri, öbek öbek bahçede uçuşup duruyor, çevrede oturan çocuklar da, ellerindeki fileleri sallayarak, onları yakalamak için peşlerinden koşuyordu. Rüzgâr yoktu ve bayrak gevşek gevşek sarkıyordu. Sırtımda iyi ütülenmiş bir gömlek, yurttan çıkıp tramvay durağına yürüdüm. Pazarları, bu öğrenci mahallesi bomboş olurdu, hepten ölü ve dükkânların çoğu kapalıydı. Şehrin gürültüsü her zamankinden daha belirgin yankılanıyordu burada. Bir genç kız, sabolarının tahta topuklarını takırdatarak caddeden karşıya geçiyor, dört beş çocuk, tramvay depoları boyunca sıraladıkları boş teneke kutulara taş atarak eğleniyorlardı. Çiçekçi açık olduğundan nergis satın aldım. Sonbaharda nergis götürmek belki garipti, ama ben bu çiçekleri hep sevmişimdir.</p>

  <p class="normal1">Pazar sabahı olduğu için, tramvayda, birlikte seyahat eden üç kadından başka kimse yoktu. Binerken beni tepeden tırnağa süzdüler, bakışları ısrarla yüzüm ile elimdeki çiçekler arasında gidip geliyordu. İçlerinden biri benimle göz göze geldi ve bana gülümsedi. Ben de ona gülümsedim. Sonra tramvayın en arkasına oturarak geçtiğimiz sokağın iki yanına sıralanmış eski evleri seyre daldım. Bir verandaya on kadar domates kavanozu dizilmişti, yanında da kocaman bir kara kedi güneşte uyukluyordu. Bir bahçede sabun köpükleri uçuran küçük çocuklar vardı. Bir yerlerden Ayumi İşida’nın bir şarkısı duyuluyordu. Havada belli belirsiz bir köri kokusu bile vardı. Tramvay, uzak ve gizli sokakların arasından süzülüyordu. Çeşitli duraklarda binenler oldu ve üç kadın, hiç istiflerini bozmadan, birbirlerine sokulmuş, durmadan çene çalmayı sürdürdüler.</p>

  <p class="normal1">Otsuka Garı yakınında tramvaydan inip bana çizdiği krokiyi izleyerek biraz kasvetli, geniş bir caddeye daldım. Dükkânlar fazla işleğe benzemiyordu. Yapılar eski, içleri karanlıktı. Kimisinde yarı silik tabelalar asılıydı. Bunların modası geçmişliğine ve biçimine bakıldığında buranın savaş sırasında bombardımandan etkilenmediği anlaşılıyordu. Bu yüzden de cadde, olduğu gibi kalmıştı. Gerçi bazı evler yeniden yapılmıştı, bazıları da kısmen yenilenmiş ya da büyütülmüştü, bu da, onları daha eski olmalarına karşın, diğer yapılardan daha yıpranmış gösteriyordu.</p>

  <p class="normal1">Mahalle, birçok insanın, araba sayısının, çevre kirliliğinin, gürültünün ya da kiraların artması nedeniyle banliyöye taşındığı ve sadece ucuz dairelerde oturanların, bazı şirketlerin çalışanlarına ayrılmış lojmanların, taşınması zor mağazaların ya da uzun zamandır oturduğu yere inatla bağlı kalanların yaşadığı bir yer olup çıkmıştı. Her şey belli belirsiz kirlenmişti, egzos gazı her şeyi perdelenmişti sanki.</p>

  <p class="normal1">On dakika kadar bu caddede yürüdükten sonra, bir benzin istasyonunun köşesinden sağa saptım ve kendimi, sıra sıra dükkânlarıyla bir sokakta buldum, sokağın ortasına yakın bir yerlerde KOBAYAŞİ KİTABEVİ levhası gözüme çarptı. Kitabevi pek büyük sayılmazdı, ama Midori’nin anlattıklarıyla kafamda canlandırdığım kadar küçük de değildi. Tümüyle sıradan bir kitabeviydi işte, kendisi gibi sıradan bir mahallenin ortasında. Her bakımdan, çocukken en sevdiğim derginin çıktığı günlerde heyecanla koştuğum kitabevine benziyordu. Kobayaşi Kitabevi’nin önüne gelince, belli belirsiz bir hüzne kapıldım. Bu tür bir kitabevi, bütün mahallelerde vardı.</p>

  <p class="normal1">Kitabevinin kutsal kepengi tümüyle indirilmişti ve ortasında, <span class="ideitalik">Şukan Bunşun dergisi her perşembe satıştadır</span> yazıyordu. Öğle olmasına daha on beş dakika vardı, ama elimde nergislerimle sokakta aşağı yukarı gezinmeyi canım pek istemediği için, kepengin yanındaki zile bastım. Sonra iki üç adım geri çekilerek, bekledim. Açmakta gecikiyordu. Zile bir daha bassam mı basmasam mı diye düşünüyordum ki, yukarıdan bir pencerenin açıldığını duydum. Gözlerimi kaldırınca Midori’yi gördüm, eğilmiş bana el sallıyordu.</p>

  <p class="normal1">– Kepengi kaldır da gir, diye seslendi.</p>

  <p class="normal1">– Biraz erken geldim, sence sakıncası yok ya? diye ben de seslendim.</p>

  <p class="normal1">– Elbette yok. Birinci kata çık, ben inemeyeceğim.</p>

  <p class="normal1">Ve pencere gene öyle, gürültüyle kapandı.</p>

  <p class="normal1">Metal kepengi, inanılmaz bir gürültüyle, bir metre kadar kaldırıp içeri girdim ve arkamdan gene indirdim. Dükkânın içi karanlıktı. El yordamıyla dip tarafa doğru ilerlerken bir iple bağlanıp yere bırakılmış bir iade paketine çarparak tökezledim, gene el yordamıyla ayakkabılarımı çıkartıp yürüdüm. Ev oldukça karanlıktı. Bir kanepe ile iki koltuğun bulunduğu bir tür salona geldim. Pek büyük değildi ve Polonya filmlerindeki gibi, zayıf bir ışıkla aydınlatılmıştı. Solda depo ya da sandık odası olarak kullanıldığını sandığım bir boşluk vardı, ayrıca bir de tuvalet kapısı çarptı gözüme. Sağımda bulunan ve üst kata çıkan merdiveni ihtiyatla tırmandım. Yukarısının çok daha aydınlık olduğunu görünce rahat bir soluk aldım.</p>

  <p class="normal1">– Buradayım, dedi Midori.</p>

  <p class="normal1">Merdivenin yukarısında sağ tarafta yemek odası benzeri bir oda bulunuyordu, mutfak ise dipteydi ve bu odaya açılıyordu. Bina eskiydi, ama mutfak, yakın bir zamanda elden geçirilmişe benziyordu; çünkü evye de, musluklar da, raflar da pırıl pırıl, yepyeniydi. İşte Midori yemeği burada hazırlıyordu. Bir tencere ocağın üstünde hafif hafif tıkırdıyordu ve havada nefis bir kızarmış balık kokusu vardı.</p>

  <p class="normal1">– Buzdolabında bira var. Kendine al bir tane ve otur, dedi, bana bir göz atarak.</p>

  <p class="normal1">Buzdolabından bir kutu bira aldım ve gidip içmek için masaya oturdum. Öyle soğuktu ki sanki altı aydır buzdolabında duruyordu. Masada küçük, beyaz bir kül tablası, gazete ve bir şişe soya sosu duruyordu. Ayrıca bir bloknot ile bir tükenmezkalem de vardı, bloknota bir telefon numarası ile birtakım rakamlar yazılıydı, masraflar olmalıydı.</p>

  <p class="normal1">– On dakikada hazır olur. Bekleyebilir misin?</p>

  <p class="normal1">– Elbette beklerim.</p>

  <p class="normal1">– Hazırlan. Yiyecek çok şey var.</p>

  <p class="normal1">Bir yandan buz gibi biramı küçük yudumlarla içerken, kendini coşkuyla yemek pişirmeye vermiş olan Midori’yi seyrediyordum. Dört yemeği aynı zamanda hazırlamaktaydı, hızlı ve çevik hareketlerle. Ocakta yavaş yavaş pişeni tadıyor, ardından ekmek tahtasının üzerinde hızla bir şeyler doğruyor, sonra buzdolabından başka bir şey çıkartıp bir tabağa yerleştiriyor, ardından artık işi bitmiş bir tencereyi çarçabuk yıkıyordu. Arkadan bakıldığında silueti Hintli perküsyoncununkini andırıyordu. Onlar, bir zili titreştirir titreştirmez, hemen bir tahtaya vurur, ardından bir boruyu üflerlerdi. Hareketlerinin her biri tam yerinde ve dozundaydı; boşuna değildi, bütünün dengesi de kusursuzdu. Onu seyrediyordum, hayranlıkla.</p>

  <p class="normal1">– Sana yardım edebilirim, eğer istersen, diye öneride bulundum.</p>

  <p class="normal1">– Zahmet etme. Kendi başıma yapmaya alışkınım, diye karşılık verdi, gülerek bana dönüp.</p>

  <p class="normal1">Daracık bir blucinin üstüne lacivert bir tişört giymişti. Tişörtünün sırtına Apple Plakları’ndaki elma basılıydı. Arkadan bakınca, kalçaları inanılmaz derecede dardı. Öylesine inceydiler ki onları doldurmaya izin verecek büyüme süreci, herhangi bir nedenle yarıda kesilmiş sanılabilirdi. Bu yüzden, bıraktığı izlenim, dar blucin giyen bir kızınkinden çok daha değişikti. Evyenin üstündeki pencereden giren güçlü aydınlık bedeninin konturunu iyice belirginleştiriyordu.</p>

  <p class="normal1">– Bana böylesine görkemli bir yemek hazırlamak için bunca zahmete girmeye değmezdi, dedim ona.</p>

  <p class="normal1">– Sandığın kadar muhteşem bir yemek değil, dedi bana doğru dönmeden. Dün epey işim vardı, bunun için, almak istediklerimin hepsini alamadım. Buzdolabında bulduklarımla bir şeyler hazırlamakla yetindim. Ama merak etme. Bizde konuklar iyi ağırlanır, her zaman. Neden bilmem, eski bir aile geleneğidir bu. Biraz da hastalık gibi, bilirsin. Bu, ne bir nezaket sorunu ne de saygınlık, ama konuk gelir gelmez, olabildiğince iyi ağırlamak için elimizden geleni ister istemez yaparız. Hepimiz böyleyiz, artık ne iyi mi diyeyim, yoksa ne yazık mı, bilemem. Babam örneğin, hemen hemen hiç içmez, ama ev gene de şişe doludur. Ne için, sence? Konuklara sunmak için. Bu yüzden sen de istediğin kadar bira içebilirsin, hiç sıkılmadan.</p>

  <p class="normal1">– Sağol, dedim.</p>

  <p class="normal1">Ve birden, nergislerimi aşağıda unuttuğumun farkına vardım. Ayakkabılarımı çıkarmak için onları bir kenara bırakmış ve yeniden almayı unutmuştum. Bu yüzden, yarı karanlıkta upuzun yatan on beyaz çiçeğimi almak için yeniden indim. Midori de mutfağın rafından uzun ve ince bir bardak alıp çiçekleri içine yerleştirdi.</p>

  <p class="normal1">– Nergisleri çok severim, dedi bana. Uzun zaman önce, lisede bir şenlikte “Seven Daffodils” şarkısını söylemiştim. Bilir misin o şarkıyı?</p>

  <p class="normal1">– Elbette bilirim.</p>

  <p class="normal1">– Bir halk şarkıları topluluğundaydım. Gitar çalıyordum.</p>

  <p class="normal1">Ve “Seven Daffodils”i mırıldanarak servise başladı.</p>

  <p class="normal1">&nbsp;</p>

  <p class="normal1">Midori’nin yemekleri umduğumdan çok daha nefisti. Sirkeli sebze, güzel bir omlet, kendi hazırladığı Kyoto usulü sebze turşusu, soya sosunda pişirilmiş patlıcan, cunsai<sup class="calibre5"><a class="footnote-link" href="../Text/1_split_021.html#footnote-100-7" id="footnote-100-7-backlink">[7]</a></sup> çorbası, şimeci mantarlı, küçük küçük doğranmış ve üzerine bol susam serpilmiş turpla süslenmiş pilav. Çok tuzlu değildi, Kansai usulü pişirilmişti.</p>

  <p class="normal1">– Hepsi de birbirinden nefis, dedim pek beğenmiştim.</p>

  <p class="normal1">– Doğru söyle, Vatanabe, bunu hiç beklemiyordun, değil mi? Beni tanıdığın kadarıyla yani?</p>

  <p class="normal1">– Şey... diye karşılık verdim açık açık.</p>

  <p class="normal1">– Sen Kansaili olduğun için, fazla tuzlu olmamasından hoşlandın değil mi?</p>

  <p class="normal1">– Benim için mi özellikle böyle yaptın?</p>

  <p class="normal1">– Elbette hayır! O kadar da değil artık. Evde hep böyle yaparız biz.</p>

  <p class="normal1">– Öyleyse, Kansaili olan, baban mı yoksa annen mi?</p>

  <p class="normal1">– Hayır, babam buralı ve annem de Fukuşimalıdır. Hepimiz Tokyoluyuz ya da Kanto’nun kuzeyindeniz.</p>

  <p class="normal1">– Pek anlayamadım... Kansai usulü yemek pişirmekte nasıl böylesine başarılı olabildiğini söyler misin lütfen?</p>

  <p class="normal1">– Şey, anlatması epey uzun sürer, diye söze başladı, bir yandan omletini yerken. Annem, ev işleriyle uzaktan yakından ilgisi olan her şeyden nefret ederdi ve hemen hiç yemek pişirmezdi. Üstelik dükkânda çok iş olduğunda, dışarıdan yemek getirtir ya da kasaptan alelacele hazır köfte alırdı. Ben bundan hiçbir zaman hoşlanmazdım. Elimde olmadan, iğrenç buluyordum. Çok miktarda körili et yapardı annem, üç gün yer, ama bitiremezdik. Dördüncü sınıftayken bir sabah, doğru dürüst yemek pişirmek için başımın çaresine bakmaya karar verdim. Şincuku’daki Kinokuniya Kitabevi’ne gittim, bana en güzel görünen bir yemek kitabı satın aldım ve baştan aşağı okudum, içindekileri iyice sindirinceye değin. Hepsini biliyordum artık: bir kesme tahtası nasıl seçilir, bıçak nasıl bilenir, balığın filetosu nasıl çıkartılır, kurutulmuş tonbalığı nasıl rendelenir, her şeyi. Ve kitabın yazarı Kansaili olduğu için de o bölge usulünde yemek yaptım hep.</p>

  <p class="normal1">– Demek tüm bunları kitaptan öğrendin? dedim, şaşırmıştım.</p>

  <p class="normal1">– Sonra da, geleneksel Kaiseki mutfağını gidip yerinde tatmak için para biriktirdim. İşte bu sayede damak zevkini yitirmedim. Biliyor musun, sezgilerime oldukça güvenirim ben. Buna karşılık, pek mantıklı değilimdir.</p>

  <p class="normal1">– Gene de bence, kimseden öğrenmeden tüm bunları yapabilmen, hiç de fena sayılmaz.</p>

  <p class="normal1">– Kolay olmadı, biliyor musun? dedi içini çekerek. Özellikle de ailede kimse yemek pişirmekten anlamadığı ve önemsemediği için. Bıçak veya tencere almak için bana para vermiyorlardı. Elimizdekilerin yeterli olduğunu söylüyorlardı. Boşuna harcamaymış! Evdeki bıçaklarımızla fileto nasıl çıkartabilirdim ki? Ama bunu onlara anlattığımda bana, fileto çıkartmanın gerekli olmadığını söylüyorlardı. Çıldırmak işten değildi! O zaman ben de cep harçlığımdan yavaş yavaş biriktirerek bıçaktı, tencereydi, süzgeçti satın aldım. İnanılır gibi değil, değil mi? On beş-on altı yaşlarında bir kız düşün, gıdım gıdım para biriktiriyor, sırf kendine kevgir, bileği taşı ya da tempura tenceresi almak için! Çevremde, bol cep harçlığı alan arkadaşlarım zamanlarını elbise ve ayakkabı satın almakla geçirirlerdi, biliyor musun? Büyük talihsizlik, değil mi?</p>

  <p class="normal1">Bir yandan cunsai çorbamın tadını çıkartırken onu dinliyordum.</p>

  <p class="normal1">– İkinci sınıftayken, ille de bir omlet tavası istiyordum. Yuvarlak omlet yapmaya yarayan o uzun ve dar tavayı bilirsin değil mi? Ben de kendime yeni bir sutyen almam için verdikleri parayla işte böyle bir tava aldım. Sonradan başınma gelenleri bilsen! Tam üç ay, tek bir sutyenle yaşadım. İnanılmaz, değil mi? Akşamları yıkıyor, kurutmak için elimden geleni yapıyor ve sabahleyin çıkmadan önce takıyordum. Kurumadığı zaman tam bir facia yaşıyordum. Sanırım dünyada nemli bir sutyen takmak kadar acı bir şey olamaz. Neredeyse ağlamaklı olurdum. Hele bunun bir omlet tavası yüzünden olduğunu düşündüğüm zaman!</p>

  <p class="normal1">– Doğru, dedim gülerek.</p>

  <p class="normal1">– İşte bunun için, annem öldüğünde yüreğimden bir yük kalkar gibi olmuştu, onun hakkında böyle düşünmek hiç hoş bir şey olmasa da. Sonra, mutfak parasıyla istediğim her şeyi satın alabildim. Ve şimdi de, mutfak gereci olarak her şeye sahibim. Babam ev giderlerini hiç bilmez, anlıyor musun?</p>

  <p class="normal1">– Annen ne zaman öldü?</p>

  <p class="normal1">– İki yıl önce, diye kısaca karşılık verdi. Kanserden. Beyinde tümör vardı. Bir buçuk yıl hastanede yattı, inanılmaz acılar çekti ve sonunda, aklını yitirdi ve tıka basa ilaç yüklediler, gene de ölmek bilmiyordu bir türlü. Sonunda, neredeyse ölmesine yardım ettiler. Olabilecek en korkunç sondu bu. Hem hasta hem de çevresi için zor. Tüm paramız bu uğurda gitti. Tanesi yirmi bin yenden iğneler yaptılar, özel bir hastabakıcı gerekti, sonra daha bilmem neler. Üstelik, ona bakmak zorunda olduğum için, çalışamadım, sınıfta kaldım, her şey altüst oldu. Ve sonra da... (Bir şey daha söylemek istiyordu ama kendini tuttu, çubuklarını bıraktı ve içini çekti.) Neşeli bir söyleşi değil, değil mi? Nasıl geldik bu konuya?</p>

  <p class="normal1">– Sutyen hikâyesinden, dedim.</p>

  <p class="normal1">– Şu omletin tadına bak da bana söyle bakalım, diye yanıt verdi, ciddi bir tavırla.</p>

  <p class="normal1">Omletimi de yiyince, doydum. Midori çok yemedi. Bana, yemek pişirmenin iştahını kestiğini söyledi. Yemek bitince, sofrayı topladı, masayı sildi, bir paket Marlboro getirdi, içinden bir tane aldı ve yaktı. Sonra nergisleri koyduğu bardağı alıp bir süre çiçekleri seyretti.</p>

  <p class="normal1">– Böyle daha iyi, dedi. Onları bir vazoya koymaya değmez bence. Su kıyısından henüz kopartılmış da şimdilik bardağa konmuş sanki.</p>

  <p class="normal1">– Otsuka Garı’nın önünden, su kıyısından topladım zaten, dedim.</p>

  <p class="normal1">Kıkır kıkır güldü:</p>

  <p class="normal1">– Gerçekten çok garipsin. Öyle ciddi bir havayla şaka yapıyorsun ki!</p>

  <p class="normal1">Sigarasını, çenesi avuçlarında, yarıya kadar içtikten sonra kül tablasının dibine iyice sürte sürte söndürdü. Duman gözüne kaçmış olacak ki sonra da parmaklarıyla gözlerini ovuşturdu.</p>

  <p class="normal1">– Genelde, kızlar sigaralarını biraz daha kibar söndürürler, dedim ona. Sense, sanki bir oduncu gibi davranıyorsun. Söndüreceğim diye var gücünle uğraşmana gerek yok ki! Yavaş ol, dibinden başlayarak. Böylece şimdi yaptığın gibi ezmeden söndürebilirsin. Ama sen gerçekten aşırıya kaçıyorsun. Sonra da, ne olursa olsun, dumanı burnundan üflememelisin. Ayrıca bir genç kız bir erkekle baş başa yemek yediğinde, üç ay boyunca tek bir sutyenle yaşadığını genellikle ona anlatmaz.</p>

  <p class="normal1">– Ama ben bir oduncuyum, dedi, burun kanadını kaşıyarak. Zarif olamam ki! Ara sıra eğlenmek için öyle davranırım, ama yaradılışımda yoktur bu. Söyleyecek başka sözün var mıydı?</p>

  <p class="normal1">– Kızlar Marlboro içmez...</p>

  <p class="normal1">– Önemli değil. Bu ya da başkası hepsi zararlı... (Kırmızı kutuyu elinde evirip çevirdi.) Geçen ay başladım sigara içmeye. Aslında pek de canım istemiyordu, ama öyle birdenbire, bir deneyeyim dedim işte.</p>

  <p class="normal1">– Nereden geldi aklına?</p>

  <p class="normal1">Midori bir an, ellerini üst üste masaya koymuş, düşündü:</p>

  <p class="normal1">– Bilmiyorum, öylesine geldi işte. Ya sen, Vatanabe, sen içmiyor musun?</p>

  <p class="normal1">– Haziranda bıraktım.</p>

  <p class="normal1">– Neden?</p>

  <p class="normal1">– Bıkmıştım artık. Gecenin ortasında sigarasızlık çekmeye dayanamıyordum. Bunun için bıraktım. Bir şeye bağımlı olmayı sevmem.</p>

  <p class="normal1">&nbsp;</p>

  <p class="normal1">– Desene sen, oldukça sert karakterli birisin.</p>

  <p class="normal1">– Evet, belki. Herhalde bunun için pek sevilmem. Hep böyle olagelmiştir.</p>

  <p class="normal1">– Çünkü seni sevmeseler de umurunda olmadığı izlenimi bırakıyorsun da ondan. Bu durumun bazılarını öfkelendiriyor mu diye merak ediyorum. (Çenesi ellerinde, güçlükle işitilir bir sesle konuşmuştu.) Ama ben, seninle çene çalmaktan çok hoşlanıyorum. Üstelik, konuşma biçimin de çok değişik: “Bir şeye bağımlı olmayı sevmem.’’</p>

  <p class="normal1">Bulaşığı yıkamasına yardım ettim. Yanında ayakta durdum, tabakları kuruladıktan sonra rafa kaldırdım.</p>

  <p class="normal1">– Sahi, ailen nereye gitti, bugün?</p>

  <p class="normal1">– Annem mezarında. İki yıl oluyor öleli.</p>

  <p class="normal1">– Biliyorum, söylemiştin.</p>

  <p class="normal1">– Ablam nişanlısıyla buluştu. Sanırım arabayla gezmeye çıktılar. Arkadaşı bir otomobil şirketinde çalışıyor da. Ben, arabaları pek sevmem ama işte...</p>

  <p class="normal1">Sustu ve bulaşık yıkamayı sürdürdü, ben de sessizce kurulamayı.</p>

  <p class="normal1">– Bir de babam var, dedi bana biraz sonra.</p>

  <p class="normal1">– Evet?</p>

  <p class="normal1">– O da geçen haziran Uruguay’a gitmişti, hâlâ dönmedi.</p>

  <p class="normal1">– Uruguay’a mı? diye sordum, şaşırmıştım. Peki neden Uruguay?</p>

  <p class="normal1">– Göç etmek istiyordu. Ne aptallık değil mi? Ordudayken tanıdığı birisinin o ülkede bir çiftliği varmış da. Birdenbire bize, eğer oraya giderse başının çaresine bakabileceğini söyleyiverdi, uçağa bindiği gibi çekti gitti. Bunun bir şey değiştirmeyeceğini, oranın dilini bilmediğini ve Tokyo’dan hemen hiç ayrılmadığını söyleyerek onu vazgeçirmeye çalıştık gerçi. Ama boşuna. Sanırım annemin ölümü onu fena sarstı. Aklını başından aldı. Annemi öyle seviyordu ki. İnan bana.</p>

  <p class="normal1">Verecek karşılık bulamadan, ağzım açık, onu dinliyordum.</p>

  <p class="normal1">– Annem öldüğü zaman, biliyor musun ne demişti, bana ve ablama? Bak şimdi, sıkı dur: “Sizin yüzünüzden oldu. Annenizi kaybetmektense, ikinizi kaybetseydim daha iyiydi. Bir şey demedik öylesine şaşırmış, donakalmıştık. Kendini bizim yerimize koy. İnsan böyle bir şey söyleyebilir mi hiç? Sevgili hayat arkadaşını yitirmenin ne denli çetin, üzücü ve acı olduğunu anlayabiliyorum. Babama acıyorum, ama kendi kızlarını ölmüş görmeyi yeğleyeceğini söylemek, bunun biraz aşırı olduğunu sen de düşünmüyor musun?</p>

  <p class="normal1">– Evet, haklısın.</p>

  <p class="normal1">– Kırılmıştık. (Midori başını salladı.) Zaten, ailede hepimiz biraz uçuk sayılırız. Biraz kafadan çatlağızdır.</p>

  <p class="normal1">– Öyle anlaşılıyor, diye onayladım.</p>

  <p class="normal1">– Gene de, birbirlerini böylesine seven iki insanı görmek sence hoş değil mi? Karısına, onun yerine kızlarını ölmüş görmeyi yeğleyeceğini söyleyecek kadar tutkun olmak!</p>

  <p class="normal1">– Haklısın galiba...</p>

  <p class="normal1">– Ve çekti Uruguay’a gitti. Bizleri yüzüstü bırakarak.</p>

  <p class="normal1">Sessizce bulaşığı kuruladım. Bitirdiğim zaman da Midori, özenle rafa yerleştirdi tabakları.</p>

  <p class="normal1">– Peki, gittiğinden beri ondan bir daha hiç haber almadınız mı? diye sordum.</p>

  <p class="normal1">– Bir kart aldık. Geçen martta. Ama belirli bir şey söylemiyordu kartta. Sadece havanın sıcak olduğunu ve meyvelerin de sandığı kadar nefis olmadığını. Çok kızmıştım. Kart da berbat bir şeydi, bir eşek resmi. Aklını tümden kaçırmış. Arkadaşını bulup bulmadığını bile söylemiyor bize. Sonuna doğru, biraz daha yerleşince bizi, ablamla beni yanına aldıracağını yazmıştı, ama bir daha ses seda çıkmadı. Gerçi biz ona yazabiliriz, ama yanıt vermemesine şaşırmamak gerek.</p>

  <p class="normal1">– Peki ya sizden Uruguay’a, yanına gelmenizi isterse, ne yaparsın?</p>

  <p class="normal1">– Sanırım giderim. Eğlenceli olur, değil mi? Ablam kesin gitmez. Temiz olmayan her şeyden ve pis yerlerden nefret eder o.</p>

  <p class="normal1">– Uruguay temiz bir ülke değil, öyle mi?</p>

  <p class="normal1">– Nereden bileyim, ben. Ama ablam buna inanmış. Sözde sokaklar üstüne sinek üşüşmüş eşek pislikleriyle doluymuş, tuvaletlerde yeterince su yokmuş ve ülke akrep ve kertenkelelerle kaynıyormuş. Bununla ilgili bir yerlerde bir film görmüş olacak herhalde. Ablam böceklerden de nefret eder. Onun sevdiği tek şey, güzel bir arabayla Şonan kıyısında dolaşmak.</p>

  <p class="normal1">– Bak hele!..</p>

  <p class="normal1">– Uruguay, olağanüstü bir yer olmalı. Oraya gitmek rahatsız etmezdi beni.</p>

  <p class="normal1">– Peki, kitabevine kim bakardı o zaman? diye sordum.</p>

  <p class="normal1">– Ablam, ama zoraki. Mahallede oturan, aileden biri, her gün ona yardıma gelir, hatta teslimatla bile ilgilenir, sonra, zamanım oldukça, ben de yardım ederim, zaten bir kitabevinde fazla iş olmaz ki. Artık yapamaz duruma geldiğimizde dükkânı kapatırız ve satarız.</p>

  <p class="normal1">– Babanı sever misin?</p>

  <p class="normal1">Midori başını olumsuz anlamda salladı:</p>

  <p class="normal1">– Pek sayılmaz.</p>

  <p class="normal1">– O halde neden ta Uruguay’a kadar onun peşinden gideceksin?</p>

  <p class="normal1">– Güvendiğim için.</p>

  <p class="normal1">– Güvendiğin için mi?</p>

  <p class="normal1">– Evet, onu pek sevmem ama, ona güvenirim. Karısını kaybetmenin sarsıntısı içinde, evini, çocuklarını ve işini yüzüstü bırakarak çekip Uruguay’a giden adama güvenirim, çünkü o benim babam. Anlıyor musun?</p>

  <p class="normal1">İçimi çektim:</p>

  <p class="normal1">– Galiba anlıyorum ama, bir yandan da, bana gene de biraz garip geliyor.</p>

  <p class="normal1">Midori gülmeye başladı ve pat pat sırtıma vurdu:</p>

  <p class="normal1">– Merak etme, önemli değil.</p>

  <p class="normal1">O pazar öğleden sonrası pek heyecanlı geçti ve birçok şey oldu. Gerçekten oldukça garip bir gündü. Midori’nin evlerinin hemen yakınında bir yangın çıktı, ikinci kattaki verandaya çıkıp seyrettik ve sonra da öpüştük. Böyle anlatıldığında, biraz aptalca görünebilir, ama olaylar aynen böyle gelişti işte.</p>

  <p class="normal1">Üniversiteden konuşarak kahve içiyorduk ki birden itfaiye arabasının sirenini duyduk. Gürültü giderek yaklaşıyor ve çığlıklar duyuluyordu. Midori sokağa bakan odaya geçti, pencereden baktı ve bana beklememi söyleyerek ortadan kayboldu. Basamakları dörder dörder atlayarak yukarı çıktığını duydum.</p>

  <p class="normal1">Kahvemi yalnız başıma içerken bir yandan da Uruguay’ın nerede olabileceğini düşünüyordum. Brezilya’nın, Venezuela’nın veya Kolombiya’nın nerede olduğunu az çok biliyordum, ama Uruguay’ın yerini bir türlü bulamıyordum. Az sonra Midori inip bana hemen yukarı gelmemi söyledi. Ardından gittim, koridorun dibindeki dimdik merdiveni tırmandım ve kendimi geniş bir verandada buldum. Çevre evlerin damlarına yüksekten bakıyordu ve tüm mahalle gözler önündeydi. Koskocaman, kara bir duman, üç dört evden yükseliyor ve rüzgârın etkisiyle, ana caddeye doğru akıyordu. Havada bir yanık kokusu vardı.</p>

  <p class="normal1">– Yangın Sakamotolarda! dedi Midori, parmaklıktan sarkarak. Bay Sakamoto mobilyacıydı. Artık çalışmıyor, dükkânını kapattı.</p>

  <p class="normal1">Ben de korkuluktan eğilip baktım. Olay, iki katlı bir binanın hemen arkasında cereyan ediyordu, bu yüzden olan biten ayrıntılarıyla gözükmüyordu, ama üç-dört itfaiye aracı vardı ve itfaiyeciler yangını sördürmeye uğraşıyorlardı. Sokak dar olduğu için, ancak iki araç girebilmişti ve diğerleri ana caddede bekliyordu. Böyle zamanlarda hep olduğu gibi, işsiz güçsüzler oraya doluşmuştu.</p>

  <p class="normal1">– Eşyanı toplasan iyi edersin, belki de gidip bir yere sığınmak gerekebilir, dedim. Şimdilik bir şey yok; çünkü rüzgâr ters yönde esiyor, ama dönebilir, benzin istasyonu da uzak değil. Sana yardım edeyim, topla eşyanı.</p>

  <p class="normal1">– Hiçbir şey gerekmez bana, dedi.</p>

  <p class="normal1">– Ama önemli şeyler vardır. Banka defterleri, belgeler, yani, bu tür şeyler işte. En azından, parasız kalmaman gerekir.</p>

  <p class="normal1">– Merak etme, bir yere gitmeyeceğim.</p>

  <p class="normal1">– Burası yansa bile mi?</p>

  <p class="normal1">– Ne olmuş? Ölmek benim umurumda değil.</p>

  <p class="normal1">Gözlerinin içine baktım. O da gözlerini bana dikti. Şaka mı ediyordu yoksa ciddi mi konuşmuştu, hiç bilmiyordum. Bir an onu seyrettim ve az sonra öyle bir izlenime kapıldım ki, artık hiçbir şeyin önemi yoktu.</p>

  <p class="normal1">– Pekâlâ, anladım, ben de seninle kalıyorum, dedim ona.</p>

  <p class="normal1">– Benimle ölmek mi istiyorsun? diye sordu, gözleri parlayarak.</p>

  <p class="normal1">– Sen delisin! Tehlike yaklaştığında çeker giderim. Sen ölmek istiyorsan, yalnız başına ölürsün.</p>

  <p class="normal1">– Ne soğukluk!</p>

  <p class="normal1">– Herhalde beni öğle yemeğine çağırmak nezaketini gösterdiğin için seninle öleceğimi düşünmüyorsundur! Ha, akşam yemeği olsaydı, o başka, bir şey diyemem o zaman...</p>

  <p class="normal1">– İyi öyleyse, olayların nasıl gelişeceğini beklerken şarkı söyleyelim, ne dersin? İşler kötüye gidince, nasıl olsa harekete geçmek için zamanımız olur.</p>

  <p class="normal1">– Şarkı söylemek mi?</p>

  <p class="normal1">Midori gidip iki yastık, dört bira ve bir de gitarını getirdi. Ve duman bulutlarının yükselişini seyrederken bir yandan bira içtik. Sonra Midori, gitarının eşliğinde şarkı söyledi. Bu yaptığını komşularının ayıplamasından çekindiğimi söyledim ona. Çünkü yangın seyrederek verandada bira içip şarkı söylemenin pek ciddi bir davranış olmadığını düşünüyordum.</p>

  <p class="normal1">– Bunun için kaygılanma. Komşuları hiç umursamayız biz, dedi.</p>

  <p class="normal1">Eskiden yorumlamış olduğu halk şarkılarını söylemeye başladı. Şarkı söylemekte ve gitar çalmakta pek de yetenekli olduğu söylenemezdi, ama bundan çok zevk alıyor gibiydi. Arka arkaya: “Limon Ağaçları”, “Puff Büyülü Ejderha”, “500 Mil”, “Çiçekler Nereye Gitti” ve “Michael Döndü” şarkılarını söyledi. İlkin Midori, bana alçak sesle eşlik etmeyi öğretti ve birlikte söyledik, ama ben öyle kötü söylüyordum ki, bundan çabuk vazgeçip kendi devam etti söylemeye. Ben de biramı ufak ufak yudumlayarak ve yangının yayılmasını dikkatle gözleyerek dinliyordum. Duman, bir artıyor, bir yatışır gibi oluyor ve bu durum böyle yinelenip duruyordu. İnsanlar bağırıyor ve yüksek sesle emirler veriyorlardı. Büyük bir günlük gazetenin helikopteri fotoğraf çekmeye geldi, sonra da inanılmaz bir gürültüyle çekip gitti. Fotoğrafımın çekilmemesini arzu ederken yakaladım kendimi. Polisler ellerindeki hoparlörlerle orada dolaşan işsiz güçsüzlere sesleniyor, geri çekilmelerini istiyorlardı. Bir çocuk ağlayarak annesini çağırıyordu. Kırılan cam sesleri duyuldu. Rüzgâr çok geçmeden yön değiştirmeye başladı ve kor parçaları çevremizde uçuşuyordu. Ama Midori hep öyle, besbelli büyük bir zevkle, şarkı söylemeyi sürdürüyordu, ara sıra birasından bir yudum alarak. Bildiği bütün parçaları çalıp söyledikten sonra, kendi bestelediği garip bir şarkıya geçti:</p>

  <p class="indentmetinnnnnn">&nbsp;</p>

  <p class="indentmetinnnnnn">Sana bir yahni pişirmek isterdim ama</p>

  <p class="indentmetinnnnnn">Tencerem yok</p>

  <p class="indentmetinnnnnn">Sana bir atkı örmek isterdim ama</p>

  <p class="indentmetinnnnnn">Yünüm yok</p>

  <p class="indentmetinnnnnn">Sana bir şiir yazmak isterdim ama</p>

  <p class="indentmetinnnnnn">Kalemim yok.</p>

  <p class="indentmetinnnnnn">&nbsp;</p>

  <p class="normal1">Bu şarkının adı “Hiçbir Şeyim Yok Benim” dedi.</p>

  <p class="normal1">Sözleri berbattı, bestesi de öyle.</p>

  <p class="normal1">Bu saçma şarkıyı dinlerken bir yandan da kendi kendime, benzin istasyonu patlayacak olursa, bulunduğumuz ev de kesin havaya uçar, diye düşünüyordum. Midori şarkı söylemekten bıkınca, gitarını bırakıp geldi omzuma yaslandı, tıpkı güneşe uzanan bir kedi gibi.</p>

  <p class="normal1">– Şarkımı nasıl buldun? diye sordu bana.</p>

  <p class="normal1">– Eşsiz ve özgün, karakterini güzel yansıtıyor, diye diplomatça bir karşılık verdim.</p>

  <p class="normal1">– Sağol, dedi. Anlamı, hiçbir şeyin olmaması...</p>

  <p class="normal1">– Galiba anladım....</p>

  <p class="normal1">– Biliyor musun, annem öldüğü zaman... diye bana dönerek söze başladı.</p>

  <p class="normal1">– Evet?</p>

  <p class="normal1">– Hiç üzülmemiştim.</p>

  <p class="normal1">– Ya öyle mi?</p>

  <p class="normal1">– Ve babam gittiğinde de bu beni hiç etkilemedi.</p>

  <p class="normal1">– Ya!</p>

  <p class="normal1">– Sence bu korkunç değil mi? Beni aşırı umursamaz bulmuyor musun?</p>

  <p class="normal1">– Ama seni böyle yapan, koşullar herhalde?</p>

  <p class="normal1">– Evet, belki, dedi Midori. Evde durum çok karışıktı. Ama hep sanırdım ki insan babasını ya da annesini yitirince ister istemez üzülür. Ama öyle olmadı. Ben hiçbir şey hissetmedim. Kendimi ne kederli buluyordum ne de terk edilmiş, bu durum bana pek ağır gelmedi, hatta anımsamıyorum bile. Ara sıra düşünü görüyorum, o kadar. Annemi görüyorum, karanlıkta, gözlerini sitemle bana dikmiş, ölümüne sevinmişim gibi. Annemin ölümüne özellikle sevinmemiştim. Ancak gerçekten üzüldüm de diyemem. Açık söylemek gerekirse, tek bir gözyaşı dökmedim. Oysa, küçükken bir kedim vardı, o öldüğünde gece boyu ağlamıştım!</p>

  <p class="normal1">Neden bu kadar çok duman çıkıyor diye merak ediyordum. Alevler artık görünmüyordu ve yangının yayıldığına ilişkin bir belirti yoktu. Yalnızca duman, öyle kopkoyu, yükselmeyi sürdürüyordu.</p>

  <p class="normal1">– Ama sadece benim suçum değil, biliyor musun? Gerçi belki de pek duyarlı biri değilim. Bunu kabul ediyorum. Ama onlar, yani annem ile babam demek istiyorum, beni biraz daha çok sevmiş olsalardı, belki ben de farklı bir tepki gösterirdim. Kuşkusuz çok daha fazla üzülürdüm.</p>

  <p class="normal1">– Yeterince sevilmiyor muydun sence?</p>

  <p class="normal1">Düşünceli gözlerle baktı yüzüme. Sonra hayır anlamında başını salladı.</p>

  <p class="normal1">– Bu, yaklaşık olarak “yeterince değil” ya da “gerektiği kadar değil”in karşılığı. Her zaman sevgiye susamıştım. Ömrümde hiç olmazsa bir kez doyasıya sevgi görmek isterdim. Midem bulanıncaya ve fazlasını geri çevirinceye değin. Bir tek kez, sadece bir tek kez. Ama bunu yapmadılar, hiç. Şımarık çocuğu oynamaya kalkıştığımda beni kendilerinden uzaklaştırıyorlardı ve durmadan onlara pahalıya mal olduğumdan yakınıyorlardı, hep böyle oldu. O zaman ben de, beni sevecek birini bulmak için her şeyi yapacağımı düşündüm. Bu kararı verdiğimde yedinci veya sekizinci sınıftaydım.</p>

  <p class="normal1">– Olağanüstü bir şey, dedim hayranlıkla. Ve başardın mı?</p>

  <p class="normal1">– Öyle kolay değil, dedi bana.</p>

  <p class="normal1">Bir süre dumana bakarak düşüncelere daldı.</p>

  <p class="normal1">– Herhalde fazla uzun zaman bekledim. Hep kusursuz bir şeyin arayışındayım. Bunun için zor işte.</p>

  <p class="normal1">– Kusursuz bir aşkın mı?</p>

  <p class="normal1">– Yok canım. Ben bile o kadarını istemem. Sadece basit bir hevesi gerçekleştirmenin peşindeyim. Sadece bir heves. Örneğin, öylesine söylüyorum işte, sana, canımın çilekli pasta istediğini söylüyorum, sen de her şeyi bırakıp almaya koşuyorsun. Soluk soluğa dönüyorsun ve: “Al Midori, işte çilekli pastan’’ diyorsun ve ben de pastayı pencereden fırlatıyorum: “Artık istemiyorum!” diyerek. İşte beklediğim bu.</p>

  <p class="normal1">– Bana öyle geliyor ki bunun aşkla pek ilgisi yok, dedim, biraz şaşırmıştım.</p>

  <p class="normal1">– Evet, var, ancak sen bilemezsin, dedi. Bunun kızlar için çok önemli olduğu günler vardır.</p>

  <p class="normal1">– Çilekli pastayı pencereden fırlatmanın mı?</p>

  <p class="normal1">– Evet. Ve çocuğun bana bu durumda: “Anladım, Midori. Bağışla beni. Canının artık çilekli pasta istemediğini düşünmeliydim. Bir eşek kadar aptal ve duyarsızın biriyim ben. Kendimi bağışlatmak için, gidip sana başka şey alayım. Ne istersin? Çikolatalı krema mı, peynirli pasta mı?” demesini isterim.</p>

  <p class="normal1">– Peki ne geçer eline bundan?</p>

  <p class="normal1">– Ona âşık olurum.</p>

  <p class="normal1">– Bu bana pek saçma geliyor.</p>

  <p class="normal1">– Ama benim için aşk işte bu. Kimse anlamak istemiyor... (Midori, omzuma dayadığı başını hafifçe salladı.) Kimileri için aşk, anlam taşımayan ya da önemsiz şeylerle başlar. Eğer böyle olmazsa zahmetine değmez.</p>

  <p class="normal1">– Senin gibi düşünen bir kıza ilk kez rastlıyorum, dedim.</p>

  <p class="normal1">– Böyle söyleyenler hiç de az değil, dedi tırnağının kenarından küçük bir deri parçasını çekip kopartarak. Ama ben gerçekten de başka türlü düşünemiyorum. Düşündüğümü açık açık söylüyorum, hepsi bu. Hiçbir zaman kendimi başkalarından farklı düşünen biri saymadım zaten, böyle yapmaya da hiç çalışmadım. Ama bunu açık seçik söylediğim zaman herkes beni ya şaka yapıyorum ya da rol yapıyorum sanıyor. O zaman da, arada sırada her şeyden tiksinir oluyorum.</p>

  <p class="normal1">– O zaman mı yangında diri diri ölmek hevesine kapılıyorsun?</p>

  <p class="normal1">– Yok yahu, yanılıyorsun. O sadece meraktandı.</p>

  <p class="normal1">– Yangında ölmek mi?</p>

  <p class="normal1">– Hayır, sadece nasıl tepki vereceğini görmek istemiştim. Ama ben ölmekten korkmuyorum, biliyor musun? İnan bana. İnsan, dumandan boğulur, kendinden geçer ve ölür, hepsi bu. Göz açıp kapayıncaya kadar olur bunlar. Hiç korkmuyorum, özellikle de annemin ve ailemin başka üyelerinin nasıl öldüklerini düşünecek olursam. Biliyor musun, benim ailemde herkes, ağır bir hastalıktan ölüyor, hem de çok ama çok acı çektikten sonra. Sanki kalıtsal bir şey bu. Ölmemiz çok uzun sürer bizim. Öyle ki sonunda insan ölü mü diri mi onu bile bilemez. Bize kalan tek bilinç, dayanılmaz bir acı bilincidir. (Midori bir Marlboro yaktı.) İşte bundan korkuyorum ben. Ölümün gölgesi, yaşam alanına pek ağır ağır iner, insan bunun bilincine vardığında artık karanlıkta hiçbir şeyi seçemez olur ve öyle bir durumdasındır ki çevrendekiler seni diriden çok ölü sayarlar. Ben böyle bir ölüm istemiyorum işte. Kesinlikle buna katlanamam.</p>

  <p class="normal1">&nbsp;</p>

  <p class="normal1">Nihayet yangın, yarım saat sonra denetim altına alınabildi. Fazla zarar olmamıştı, yaralanan da yoktu. İtfaiye arabaları geri döndü, arkalarında sadece birini bıraktılar, işsiz güçsüz gezinenler de konuşa konuşa dağılıyorlardı. Polis arabaları, tepe lambaları yanık olarak, trafiği düzenlemek için kalmıştı. Kim bilir nereden gelmiş iki karga bir elektrik direğinin tepesine tünemiş, sokağı gözlüyordu.</p>

  <p class="normal1">Yangın bitince Midori, birdenbire yorgun gözüktü. Bedeni gevşemiş, uzaklara, göğe bakıyordu dalgın dalgın. Artık hemen hemen hiç konuşmuyordu.</p>

  <p class="normal1">– Yoruldun mu?</p>

  <p class="normal1">– Hayır, o değil de. Nicedir kendimi böylesine kapıp koyvermemiştim, buna çok şaşıyorum doğrusu.</p>

  <p class="normal1">Gözlerinin içine baktım, o da aynı şeyi yaptı. Onu kollarıma aldım ve öptüm. Omuzları hafifçe sarsıldı, ama kendini hemen koyverdi ve gözlerini kapadı. Dudaklarımız beş-altı saniye kadar yapışık kaldı. Bu güz başlangıcının güneşi, yanaklarına gölge düşüren incecik tüyleri aydınlatıyordu, bana hafifçe titrek görünen bir gölge.</p>

  <p class="normal1">Yumuşak ve sevecen bir öpüşmeydi bu, ama aynı zamanda da umutsuz. Eğer verandada güneşe oturup bira içerek yangın seyretmemiş olsaydık, kuşkusuz o gün onu öpmezdim ve sanırım o da aynı şeyi hissetmişti. Verandadan evlerin pırıl pırıl damlarını, dumanı, kırmızı kızböceklerini ve başka şeyleri seyrederken, tatlı bir içlidışlılık duygusuna kapılmıştık ve herhalde bilinçaltımızda bu duyguyu koruyup sürdürmek istemiştik. Öpüşmemiz işte bu türdendi. Ama elbette, tüm öpüşmeler gibi, az çok tehlike de içermiyor değildi.</p>

  <p class="normal1">İlk konuşan Midori oldu. Usulca elimi tuttu. Sonra çekinerek, birisiyle çıkmakta olduğunu söyledi. Ben de ona, bunu zaten tahmin ettiğimi söyledim.</p>

  <p class="normal1">– Ya sen, sen de mi âşıksın?</p>

  <p class="normal1">– Evet.</p>

  <p class="normal1">– Ama pazarları boşsun, değil mi?</p>

  <p class="normal1">– Açıklaması çok zor, dedim.</p>

  <p class="normal1">Ve anladım ki, bu güz öğleden sonrasının büyüsü uçup gitmişti.</p>

  <p class="normal1">&nbsp;</p>

  <p class="normal1">Beşte, işime gitmek için Midori’den ayrıldım. Benimle akşam yemeğine gelmesini önermiştim, ama hâlâ beklemekte olduğu telefon yüzünden önerimi geri çevirdi.</p>

  <p class="normal1">– Telefon yüzünden gün boyu evde kalmayı gerçekten sevmiyorum. Yalnız kaldığım zaman, bedenim kokuşacakmış gibi bir izlenim uyanıyor bende. Yavaş yavaş dağılıyor, çürüyor ve sonunda yeşil bir sıvıya dönüşüp toprağa karışıyor. Geriye sadece giysilerim kalıyor. İşte gün boyu, kıpırdamadan beklemenin bende yarattığı izlenim bu.</p>

  <p class="normal1">– Bir daha telefon beklemen gerektiğinde ben gelir sana arkadaşlık ederim. Yemek dahil.</p>

  <p class="normal1">– Anlaştık ve yemek sonrası için yangını da unutmam.</p>

  <p class="normal1">&nbsp;</p>

  <p class="normal1">Ertesi gün, Midori, “Tiyatro Tarihi II”ye gelmedi. Dersten sonra, üniversite lokantasına gidip soğuk ve berbat bir yemekle karnımı doyurduktan sonra güneşte oturup çevremi seyre daldım. Tam yanımda iki kız öğrenci dikilmiş, konuşuyor ha konuşuyorlardı. Biri bir tenis raketini bir bebek tutuyormuş gibi özenle göğsüne bastırmış sıkıyordu, diğerininse elinde kitaplar ve Leonard Bernstein’in bir plağı vardı. İkisi de güzeldi ve söyleşiden büyük zevk alıyor gibiydiler. Kulübün orada birinin bas gitar çalışması yaptığı işitiliyordu. Bir yerde, beşerlik-altışarlık kümeler tartışıyor, gülüşüyor, bağırışıyorlardı. Otoparkta paten kayanlar da vardı. Bir profesör, elinde deri çantası, onlardan uzak durmaya çalışarak otoparktan geçiyordu. Avluda, başları kasklı kız öğrenciler, çömelmiş, bir pankartla Amerikan emperyalizminin Asya’ya saldırmasını kınıyorlardı. Her öğleden sonra üniversitede görülebilecek alışılmış bir manzaraydı bu. Ama, epey zamandır yapmadığım biçimde bu görüntüyü seyrederken, aniden, bir gerçeğini bilincine varıverdim. Herkes mutlu görünüyordu, her biri kendince. Gerçekten mutlu muydular, yoksa sadece bu izlenimi mi veriyorlardı bilmem ama, bir şey varsa, eylül sonunun bu güzel ikindisinde herkes mutlu gözüküyordu ve bu, içimi alışılmamış bir keder duygusuyla doldurdu. Bu görüntünün dışındaki tek kişi benmişim gibi bir izlenime kapıldım.</p>

  <p class="normal1">Ama, düşünecek olursam, geçmişte kalan tüm yıllar boyunca zaten hangi manzaraya ait olmuştum ki ben, diye sordum kendime. Aklımda kalan son samimi sahne, Kizuki’yle bilardo oynadığım, limandaki o salondu. Ama Kizuki o gece ölmüştü ve o günden beri, benim ile dünyanın geri kalanı arasına sanki buz gibi bir esinti gelip yerleşmişti. Kizuki’nin varlığının benim için ne anlama geldiğini düşünmeyi denedim. Ama bir türlü yanıt bulamadım. Anladığım tek şey vardı; o da Kizuki’nin ölümünün ilkgençlik dönemim demek zorunda kaldığım o çağın bir bölümünden, beni sonsuza dek ve tümüyle yoksun bırakmış olmasıydı. Bunun tamamen bilincindeydim. Ama ne bunun anlamı ne de sonuçları hakkında en ufak bir kavram vardı kafamda.</p>

  <p class="normal1">Uzun bir süre öyle oturup üniversite bahçesinde öğrencilerin gidişgelişlerini seyrettim.Orada belki Midori’yle karşılaşacağımı düşünüyordum, ama sonunda, kızı o gün görmedim. Öğle tatili bittiğinde Almanca çalışmak için kitaplığa gittim.</p>

  <p class="normal1">&nbsp;</p>

  <p class="normal1">Ertesi gün, yani cumartesi günü, öğleden sonra Nagasava odama gelip akşam birlikte çıkmayı önerdi ve benim için çıkış izni istemesi gerekip gerekmediğini sordu. Ona tamam, dedim. Hafta boyunca kafam öylesine karışıktı ki kimle olursa olsun, yatmaya hazırdım.</p>

  <p class="normal1">Banyo yapıp tıraş olduktan sonra, bir kazak ile keten bir ceket giydim. Birlikte yemekhanede yedik, ardından Şincuku otobüsüne bindik. Şincuku Sançom’un hayhuyunun tam ortasında otobüsten indik ve bir süre mahallede dolandıktan sonra kızları beklemek için hemen yakınlarda bulunan, her zamanki barımıza girdik. Buranın bir özelliği, dişi müşterilerin çoğunlukta olmasıydı, o gün, her nasılsa, hiçbir kız yanımıza yaklaşmadı. Orada iki saate yakın kaldık, sodalı viskimizi, sarhoş olmamak için ufak ufak yudumlayarak. Barda oturan iki sevimli kız, bir gimlet ve bir margarita ısmarladılar. Nagasava hemen gidip onlarla konuştu, ama iki gençle randevuları varmış. Bir süre arkadaşça gevezelik ettiysek de çocuklar gelir gelmez bizden ayrıldı kızlar.</p>

  <p class="normal1">Nagasava yer değiştirmeyi önerdi ve beni bir başka bara götürdü. Burası küçüktü, biraz sapa yerdeydi ve müşterilerin çoğu şimdiden kafayı bulmuş, itişip kakışıyorlardı. Dipte bir masadaki üç kızın yanına gidip oturduk ve beşimiz çene çaldık. Ortam fena değildi. Hepimizin keyfi oldukça yerindeydi. Ama biz tam onlara gidip başka bir yerde içmeyi önerecekken birazdan çıkacaklarını; çünkü geceyarısından önce dönmek zorunda olduklarını söylediler. Üçü de sıradan bir kız üniversitesinin yurdunda kalıyormuş. Gerçekten de şansımız yoktu. Sonra bir başka bara gittik, ama orada da talih yüzümüze gülmedi. Neden bilmem, kızlar bize yaklaşmak istemiyorlardı sanki.</p>

  <p class="normal1">Saat on bir buçukta Nagasava bana, bu gecelik yapacak bir şey kalmadığını bildirdi.</p>

  <p class="normal1">– Seni çıkmaya benim zorladığımı düşündükçe!</p>

  <p class="normal1">– Benim için kaygılanma. Senin de eli boş dönmek zorunda kaldığın günler olduğunu görmek beni yeterince sevindiriyor.</p>

  <p class="normal1">– Yılda yaklaşık bir kez gelir başıma böylesi.</p>

  <p class="normal1">Açık söylemeliyim, öyle bir durumdaydım ki, her şeyi, cinselliği bile umursamaz olmuştum. Bir cumartesi akşamı Şincuku’nun o civcivli sokaklarında üç buçuk saat sürttükten ve birbirine karışmış cinsel istek ve alkol enerjisinin kaynaşmasını gördükten sonra, duyduğum cinsel istek bana şimdi anlamsız ve saçma geliyordu.</p>

  <p class="normal1">– Şimdi ne yapacaksın, Vatanabe? diye sordu Nagasava.</p>

  <p class="normal1">– Gece sinemasına giderim. Nicedir sinemaya gitmemiştim.</p>

  <p class="normal1">– O zaman ben de Hatsumi’ye gideyim bari. Senin için sakıncası yok değil mi?</p>

  <p class="normal1">– Elbette yok, dedim ona gülerek.</p>

  <p class="normal1">– İstersen sana gene de geceyi evinde geçirebileceğin bir kız bulabilirim ama. Ne dersin?</p>

  <p class="normal1">– Sinemaya gitmeyi yeğlerim, eğer darılmazsan.</p>

  <p class="normal1">– Özür dilerim. Ama bunun acısını çıkartırız nasıl olsa.</p>

  <p class="normal1">Ve kalabalığa karışıp gözden kayboldu. Bir hamburgerciye girdim; bir cheeseburger ve sıcak bir kahveyle ayıldıktan sonra eski filmler gösteren bir sinemaya gittim, <span class="ideitalik">The Graduate</span> filmini görmek için. Filmi pek öyle ilgi çekici bulmadım, ama başka yapacak işim olmadığından, bir daha seyrettim oturup. Sonra saat sabahın dördüne doğru sinemadan çıkınca düşüncelerime dalmış, öylece dolandım durdum, buz gibi Şincuku Mahallesi’nin ortalık yerinde.</p>

  <p class="normal1">Yürümekten yorgun düşünce, gece boyu açık bir bara girip kitap okuyarak ve kahve içerek ilk treni bekledim. Çok geçmeden bar, ilk treni bekleyen başkalarıyla doldu. Garson yanıma gelip özür dileyerek benden, masamdaki boş yerlere başkalarını oturtmak için izin istedi. Olur, dedim. Nasıl olsa, ben okuyordum ve birinin gelip karşıma oturması beni rahatsız etmiyordu.</p>

  <p class="normal1">İki kız gelip masama oturdu. Herhalde benim yaşımda olmalıydılar. Pek güzel sayılmazlardı, ama görüntü olarak fena izlenim de bırakmıyorlardı. Ağırbaşlı giyinmiş, normal makyaj yapmışlardı ve Kabuki–ço’da sabahın beşinde gezmeyi alışkanlık haline getirmiş kızlara benzemiyorlardı. Başlarına bir şey gelmiş olmalıydı ya da herhangi bir nedenle son treni kaçırmışlardı. Karşılarında oturanın ben olduğumu görünce rahat bir soluk aldılar sanki. İyi giyimliydim, akşam tıraş olmuştum ve üstüne üstlük, Thomas Mann’ın <span class="ideitalik">Büyülü Dağ</span> adlı eserini okumaya dalmıştım.</p>

  <p class="normal1">Genç kızlardan biri uzun boyluydu, kurşunî bir gemici parkası ve beyaz bir blucin giymişti, taklit deriden büyük bir çantası ve denizkabuğu biçiminde iri küpeleri vardı. Diğeri ufak tefek, gözlüklüydü, kareli gömleğin üzerine mavi bir hırka giymişti, parmağında firuze bir yüzük vardı. İkide birde gözlüğünü çıkartıp parmaklarını gözlerine bastırmak gibi kötü bir alışkanlığa sahipti.</p>

  <p class="normal1">Birer sütlü kahve ile birer pasta ısmarlayıp yavaş yavaş, aralarında alçak sesle konuşarak yiyip içtiler. Uzun boylusu sürekli başıyla onaylıyor, ufak tefek olanıysa başını “hayır” dercesine sallıyordu. Neler konuştuklarını duyamıyordum, çünkü Marvin Gaye ya da Bee Gees’in müziği çok yüksek volümde çalıyordu, ama ufak tefek olanının canı sıkkın ya da öfkeliydi de uzun boylusu onu yatıştırmaya çalışıyormuş gibi geldi bana. Ve bense, bir yandan okuyor, bir yandan da onları gözlüyordum.</p>

  <p class="normal1">Kısa boylusu, çantasını çapraz omzuna geçirdikten sonra tuvalete yönelince, uzun boylu olanı, özür dileyerek bana döndü. Kitabımı masaya bırakıp ona baktım.</p>

  <p class="normal1">– Alkol alınabilecek bir yer biliyor musunuz acaba? diye sordu.</p>

  <p class="normal1">– Sabahın beşinden sonra mı?</p>

  <p class="normal1">– Evet.</p>

  <p class="normal1">– Biliyorsunuz, saat beşi yirmi geçiyor. İnsanların çoğu ayılmış, uyumak için evlerine çekilmişlerdir.</p>

  <p class="normal1">– Evet, biliyorum, dedi bana, birden pek utanmıştı sanki. Arkadaşım ille bir şeyler içmek istiyor da. Haksız da değil, biliyor musunuz?</p>

  <p class="normal1">– O halde size de, evinize dönüp içmek kalıyor, öyle değil mi?</p>

  <p class="normal1">– Ama ben, yedi buçuk treniyle Nagano’ya gidiyorum.</p>

  <p class="normal1">– Anlaşılan otomatik makineden alkollü içki satın alıp bir yerlerde oturarak içmek zorunda kalacaksınız o zaman.</p>

  <p class="normal1">Özür dileyerek benden, onlara arkadaşlık etmem ricasında bulundu. Çünkü iki kız bunu yalnız başlarına yapamazlarmış. O yıllarda, Şincuku Mahallesi’nde her türlü garip şey geliyordu başıma, türlü denemelerim oluyordu, ama ilk kez tanımadığım biri saatin beşinde beni içkiye davet etmekteydi. Öte yandan, öneriyi geri çevirmek de canımı sıkmıyor değildi ve zamanım da olduğuna göre, en yakın otomatik makineden birkaç şişe saki ile çerez satın aldım ve üçümüz batı çıkışındaki bir arsaya yönelip kendimize beklenmedik bir şölen çektik.</p>

  <p class="normal1">Kızların ikisi de bir seyahat şirketinde çalışıyormuş. Yüksekokuldan mezun olmuşlar, iş yaşamına henüz atılmışlar ve iyi anlaşıyorlarmış. Kısa boylusunun bir yıldır görüştüğü bir arkadaşı varmış, ama başka bir kızla yattığını öğrenmiş ve pek bozulmuş. Öykü pek inanılır gibi değildi. Uzun boylusu aslında bir akşam önce erkek kardeşinin düğünü için Nagano’ya dönmek zorundaymış, ama gece boyu arkadaşıyla Şincuku’da kalıp pazar sabahı trenle Nagano’ya gitmeye karar vermiş.</p>

  <p class="normal1">– Başka biriyle yattığını nasıl öğrendiniz? diye sordum ufak tefek olana.</p>

  <p class="normal1">Bir yandan sakisini küçük yudumlarla içerken bir yandan da ayaklarının dibindeki otları yolmaktaydı.</p>

  <p class="normal1">– Odasının kapısını açtığımda ikisini bir arada buldum, apaçık, öyle değil mi?</p>

  <p class="normal1">– Ne zaman oldu bu?</p>

  <p class="normal1">– Önceki akşam.</p>

  <p class="normal1">– Hımm, dedim. Demek kapı kilitli değildi.</p>

  <p class="normal1">– Hayır.</p>

  <p class="normal1">– Neden?</p>

  <p class="normal1">– Bilmiyorum...</p>

  <p class="normal1">– Ama büyük bir sarsıntı, değil mi? Çok korkunç, değil mi? Onun duygularını hiçe saymıyor mu? diye sordu, uzun boylu kız.</p>

  <p class="normal1">– Bir şey söyleyemem, ama bence oturup birbirinize her şeyi açıklamalısınız. Sonra, onu bağışlamak ya da bağışlamamak size düşer, dedim.</p>

  <p class="normal1">– Kimse neler hissettiğimi anlayamaz, dedi ufak tefek olanı, sertçe, bir yandan otları yolarken.</p>

  <p class="normal1">Bir karga sürüsü batıdan gelip Odakyu Mağazası’nın üstünden geçti. Gün şimdi iyice ağarmıştı. Biz ordan burdan konuşurken, uzun boylunun tren saati gelmişti ve bunun için, sakinin kalanını batı kapısının bodrumunda yatan evsizlere verdikten sonra, onu trene kadar götürmek için peron biletleri satın aldık. Bindiği tren gözden kaybolur olmaz, aramızda anlaşarak küçük bir otele girdik, ufak tefek ile ben. Ne o ne de ben, özellikle birlikte yatmaya hevesliydik. Ama eğer bunu yapmamış olsaydık hiçbir şey yoluna girmemiş sayılırdı.</p>

  <p class="normal1">Otelde, ilk ben soyunup banyoya girdim ve suyun içinde, umutsuzca bira içmeye başladım. O da arkamdan girdi ve yan yana banyo küvetine uzanmış bir halde sessizce içtik. Epey içmeme karşın, ne sarhoş olabildim ne de uykum geldi. Teni beyaz ve pürüzsüzdü ve kalçalarının biçimi çok güzeldi. Bu yüzden ona kompliman yaptım ve bana kuru bir sesle teşekkür etti.</p>

  <p class="normal1">Ama, bir kez yatağa girince tümüyle bambaşka biri olup çıktı. Okşayışlarıma çok güzel karşılık veriyor, benimle birlikte uyum içinde inliyor ve kıvranıyordu. İçine girdiğimde, birdenbire tırnaklarını sırtıma geçirdi ve orgazma yaklaşırken, on altı kez, diğer çocuğun adını haykırdı. Boşalmamı geciktirmek için var gücümle sayıyordum çığlıklarını. Sonra da derin bir uykuya yuvarlandık.</p>

  <p class="normal1">Saat yarımda uyandığımda, gitmişti. Bana ne mektup, ne haber bırakmıştı. Alışılmadık bir saatte içtiğim için, kafamın bir yanında garip bir ağırlık duyuyordum. Uyanabilmek için bir duş yaptım, tıraş oldum ve çırılçıplak, bir iskemleye oturup buzdolabından aldığım bir meyve suyunu içtim. Sonra da bir gün önce olup bitenleri sırasıyla anımsamaya çalıştım. Her şey bir gerçekdışılık duygusu içinde gelişmiş ve garip bir soğuklukla damgalanmıştı, iki-üç cam levhanın arasında sıkıştırılmış gibiydi, ama bu olayların başıma gelmesinden şikâyetçi değildim. İçtiğimiz biranın bardakları masanın üstündeydi ve tuvalette, kullanılmış bir diş fırçası vardı.</p>

  <p class="normal1">Şincuku Mahallesi’nde basit bir kahvaltı yaptıktan sonra bir telefon kulübesine girerek Midori Kobayaşi’ye ulaşmayı denedim, belki o gün de telefon beklemek için evde kalmış olabileceğini düşünüyordum. Ama on beş kez çaldırdığım halde telefon açılmadı. Yirmi dakika sonra, bir kez daha denedim, ama sonuç değişmedi. O zaman yurda dönmek için otobüse bindim. Girişteki mektup kutusunda adıma gönderilmiş ekspres bir mektup beni bekliyordu. Naoko’nun mektubuydu bu.</p>
</body>
</html>
