<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:05d6dcbd-9a88-4380-b538-ab0f9bffe76f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_11"><br class="calibre3" />
  11</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">1969 yılı benim için, saplandığım berbat bir bataklık gibiydi. Öyle derin bir bataklık ki, adım attıkça pabuçlarım saplanıp kalacakmış gibi hissediyordum. Çamurun içinde bin bir zahmetle yürüyordum. Hiçbir şey görmüyordum, ne önümü ne arkamı. Kapkara bataklık göz alabildiğine uzanıyordu.</p>

  <p class="normal1">Zaman bile ağır ağır akıyordu, adımlarıma ayak uydurmak ister gibi. Çevremdekiler çoktan yanımdan geçip gitmişlerdi ve ben hep öyle çamurun içinde debelenip duruyordum. Çevremde, dünya baştan başa değişim halindeydi. Bu yıl birçok kişi, bu arada John Coltrane, öldü. İnsanlar reform istiyorlardı ve reform sanki köşe başına gelmişti. Ama tüm bu olaylar benim için gerçekdışı ve anlamsız bir geriplandan öte hiçbir şey değildi. Günü gününe yaşıyordum, neredeyse başımı hiç kaldırmayarak. Göz alabildiğine uzanan bu bataklıktan başka hiçbir şey görmüyordum. Sağ ayağımı öne atıyor, solumu kaldırıyor, sonra gene sağımı kaldırıyordum. Nerede olduğumu hiç mi hiç bilmiyordum. Doğru yönde ilerlediğime bile emin değildim. Adım adım ilerlemekle yetiniyordum; çünkü bir yerlere gitmekten başka bir şey yapamazdım.</p>

  <p class="normal1">Yirmi yaşımı doldurdum, sonbahar kışa dönüştü, ama yaşamımda anlamlı bir değişim olmadı. Hiç zevk almadan üniversiteye gitmeyi, haftada üç kez çalışmayı, ara sıra <span class="ideitalik">Muhteşem Gatsby</span>’yi baştan okumayı ve pazar günü çamaşırımı yıkamayı ve Naoko’ya yazmayı sürdürüyordum. Kimi zaman Midori’yle buluşuyordum ve birlikte yemeye çıkıyor, hayvanat bahçesinde geziyor ya da sinemaya gidiyorduk. Kobayaşi Kitabevi’nin satılma tasarısı yolunda gidiyordu ve ablası ve o, Myogadani metro istasyonunun yakınında iki odalı kiralık bir daire bulmuş, orada birlikte yaşamaya karar vermişlerdi. Midori bana, ablası evlendiğinde buradan ayrılıp başka bir yerde bir daire kiralayacağını söyledi. Bir kez oraya davet edildim ve bol güneş alan sevimli küçük bir daire olduğunu gözlerimle gördüm, Midori de Kobayaşi Kitabevi’nde olduğundan daha mutlu görünüyordu burada.</p>

  <p class="normal1">Nagasava beni birkaç kez birlikte eğlenmeye çağırdı, her defasında işim olduğu bahanesiyle geri çevirdim çağrısını. Ama sadece beni ilgilendirmediği için yaptım bunu. Kuşkusuz kızlarla yatmayı canım istemediğimden değildi, ama o noktaya varıncaya dek yapılması gerekenleri düşünmek bile beni tiksindiriyordu: gece şehirde içmek, kızları bulmak, onlarla çene çalmak, onları otele götürmek. Ve bir kez daha, Nagasava’ya karşı ürkek bir saygı duydum, bunu bunca uzun zamandır bıkıp usanmadan ve midesi bulanmadan yapageldiği için. Belki de Hatsumi’nin bana söyledikleri yüzündendir ki, pek ilgi çekici olmayan, adını bile bilmediğim kızlarla yatmaktansa, Naoko’yu salt düşünmek bile beni daha mutlu ediyordu. Naoko’nun, kırların ortasında boşalmama yardım eden parmaklarının hissettirdiklerinin anısı zihnimde açık seçik biçimde başka her şeyden çok yer etmişti.</p>

  <p class="normal1">Aralık başında Naoko’ya yazdım ve Noel tatilinde onu görmeye gelsem rahatsız olur mu diye sordum. Mektubuma Reiko yanıt verdi. Mektubunda çok mutlu olduklarını ve şimdiden ziyaretime sevindiklerini yazıyordu. Naoko’nun yerine o yazıyordu; çünkü Naoko yazamıyormuş bir türlü. Ama kaygılanacak bir şey yokmuş; çünkü durumu hiç de fena değilmiş. Sadece biraz zor sayılacak dönemlerden geçmekteymiş o kadar.</p>

  <p class="normal1">Tatil başlayınca, eşyamı sırt çantama koydum, kar ayakkabılarımı ayağıma geçirerek Kyoto’nun yolunu tuttum. O garip doktorun da söylemiş olduğu gibi, kar altındaki manzara inanılmayacak kadar güzeldi. Geçen defaki gibi, iki gece onlarda kaldım ve aşağı yukarı o günlere benzer üç gün geçirdim. Gün batarken Reiko gitar çalmaya başlıyor ve üçümüz konuşuyorduk. Öğleyin piknik yapacak yerde, yürüyüş kayağı yaptık. Kayaklar ayağımızda, bir saat dağda yürüdükten sonra soluk soluğa ve ter içinde kalıyorduk. Zaman bulur bulmaz da, herkese karları temizlemekte yardım ediyorduk. Miyata adındaki o garip doktor, akşam yemeğinde masamıza gelip bize neden elin ortaparmağının işaretparmağından uzun, ayak parmaklarındaysa bunun tersi olduğunu açıkladı. Bekçi Bay Omura bana gene Tokyo’daki domuz etinden söz etti. Reiko armağan olarak Tokyo’dan getirmiş olduğum plaklara bayıldı ve hemen kimi bölümlerini gitarla çalmaya girişti.</p>

  <p class="normal1">Sonbahardaki ziyaretime oranla Naoko çok daha suskundu. Üçümüz bir aradayken, yüzünde bir gülümsemeyle, kanepede oturuyor, hemen hiç ağzını açmıyordu. Reiko onun yerine konuşuyordu. “Aldırma sen, diyordu Naoko bana. Sadece bir dönemden geçmekteyim, o kadar. Konuşmak yerine sizi dinlemeyi yeğliyorum.”</p>

  <p class="normal1">Reiko bir iş bahane ederek yanımızdan ilk kez ayrıldığında kendimi yatakta, Naoko’yu kollarımda sıkarken buldum. Boynunu, omuzlarını ve göğsünü yavaşça öptüm, o ise, geçen defaki gibi, elleriyle bana zevk verdi. Boşaldıktan sonra, Naoko’yu hep öyle kollarımda sıkarken, şu iki ay boyunca parmaklarının hissettirdiklerini hiç unutmadığımı söyledim. Onu düşünerek mastürbasyon yaptığımı da ekledim.</p>

  <p class="normal1">– Başka hiç kimseyle yatmadın mı? diye sordu.</p>

  <p class="normal1">– Hayır, karşılığını verdim.</p>

  <p class="normal1">– O halde, bunu da hatırlarsın, dedi ve hafifçe yer değiştirerek dudaklarını usulca penisime değdirdi.</p>

  <p class="normal1">Sonra onu sıcaklığıyla sardı ve dilini gezdirdi. Uzun ve düz saçları karnımın aşağısına yayılıyor ve dudaklarının ritmine uyarak titreşiyordu. İkinci kez boşaldım.</p>

  <p class="normal1">– Hatırlayabilecek misin? diye sordu sonra.</p>

  <p class="normal1">– Elbette, hiç unutmayacağım, karşılığını verdim.</p>

  <p class="normal1">Onu kollarıma aldım, parmaklarımı çamaşırının içine kaydırdım, ama vajinasının girişi kupkuruydu. Başını hayır dercesine sallayarak elimi uzaklaştırdı. Bir süre birbirimize sarılmış, konuşmadan durduk.</p>

  <p class="normal1">– Yıl sonunda yurttan ayrılıp bir yerlerde kendime bir oda aramaya niyetliyim, dedim. Yurttaki yaşamdan bıkmaya başlıyorum artık ve sanırım çalışarak yaşamımı kazanabilir, başımın çaresine bakabilirim. O zaman belki sen de gelip benimle yaşamak istersin? Daha önce de bu öneride bulunmuştum sana.</p>

  <p class="normal1">– Teşekkür ederim, bu önerin beni çok mutlu etti, dedi.</p>

  <p class="normal1">– Biliyorsun ki, burada yaşamanın sana iyi geldiğini ben de düşünüyorum. Sakin bir yer, ortama söylenecek söz yok ve Reiko iyi bir insan. Ama burası uzun süre kalınabilecek bir yer değil. Aşırı kendine özgü bir yer, burada sonsuza dek yaşanmaz. Ve öyle sanıyorum ki, burada ne denli uzun süre kalınırsa, çıkılması o denli güçleşir.</p>

  <p class="normal1">Naoko hiçbir şey söylemeden pencereye doğru bakıyordu. Kardan başka bir şey görünmüyordu. Bulutlar, karlı düzlük ile gök arasında ancak küçük bir boşluk kalacak kadar alçak ve yoğundu.</p>

  <p class="normal1">– İstediğin kadar düşün, dedim ona. Niyetim, en geç mart ayına kadar taşınmak, onun için, eğer yanıma gelmek istersen, dilediğin zaman gelebilirsin.</p>

  <p class="normal1">Naoko başıyla onayladı. Onu kırılgan, cam bir nesne tutuyormuşum gibi usulca, kollarıma aldım. O da kollarını boynuma doladı. Çıplaktım ve onun da beyaz çamaşırından başka bir şey yoktu üstünde. Vücudu kusursuzdu ve onu seyretmekten bıkmıyordum.</p>

  <p class="normal1">– Neden ıslanmıyorum acaba? dedi bana alçak sesle. Sadece bir kez oldu bu. Nisanda, yirminci yaş günümde. Beni kollarının arasına aldığın gece. Merak ediyorum, bir daha niçin hiç olmuyor.</p>

  <p class="normal1">– Ruhsal bir durum. Zamanla düzelecektir. Kaygılanacak bir şey yok.</p>

  <p class="normal1">– Tüm sorunlarım ruhsal zaten, dedi. Bir daha hiç ıslanmazsam, bir daha hiç sevişemezsem, beni gene de sever misin, ha? Sadece elle veya ağızla yapmaya katlanabilir misin? Yoksa cinsel sorunlarını başka kızlarla yatarak çözümlemeye mi kalkışırsın?</p>

  <p class="normal1">– Ben temelde iyimser bir insanımdır, dedim.</p>

  <p class="normal1">Naoko yatakta doğruldu, tişörtünü sırtına geçirdi, pazen gömleği ile blucinini giydi. Ben de giyindim.</p>

  <p class="normal1">– Düşünmek için zaman ver bana, dedi ve sen de sakin sakin düşün bunu.</p>

  <p class="normal1">– Düşüneceğim, ağzının ve dilinin olağanüstü oluşunu da.</p>

  <p class="normal1">Naoko hafifçe kızardı ve bana içtenlikle gülümsedi:</p>

  <p class="normal1">– Kizuki de böyle derdi.</p>

  <p class="normal1">– Zaten her zaman düşüncelerimiz de zevklerimiz de aynıdır onunla, diye gülerek karşılık verdim.</p>

  <p class="normal1">Sonra, mutfak masasına karşılıklı oturarak bir fincan kahve içerken, geçmişten söz ettik, onunla. Yavaş yavaş, Kizuki’den konuşabilmeye başlıyordu. Kesik kesik, sözcüklerini dikkatle seçerek anlatıyordu düşündüklerini. Kar yağsa da, yağmasa da, üç gün boyunca hava bir kez bile açmadı. Ayrılırken ona, mart ayında dönebilmeyi umduğumu söyledim. Sonra onu kalın paltosunun üzerinden, kucakladım ve öptüm. Bana güle güle, dedi.</p>

  <p class="normal1">&nbsp;</p>

  <p class="normal1">1970 yılı geldi çattı, son on yılımın matem çanının yankısına alışmak güçtü. Ve yeni bir bataklığa daldım. Yıl sonu sınavlarımı nispeten kolaylıkla verdim.<sup class="calibre5"><a class="footnote-link" href="../Text/1_split_027.html#footnote-100-13" id="footnote-100-13-backlink">[13]</a></sup> Yapacak başka işim olmadığından, günlerimi hep üniversitede geçirdiğimden, fazla çalışmadan sınavlarımı kolayca verebildim.</p>

  <p class="normal1">Yurtta epey kargaşa çıktı. Bir siyasî fraksiyondan birkaç herif odalarına kasklar ve demir çubuklar saklamışlar; müdürün öncülüğündeki spor kulübü öğrencileriyle aralarında arbede çıktı. İki kişi yaralandı ve altı öğrenci yurttan kovuldu. Bu olayı başka pek çok olay izledi. Bir süre, hemen hemen her gün kavga dövüş çıktı. Yurtta ağır bir hava egemendi, herkes tetikteydi. Benim bile spor kulübündeki çocuklardan dayak yememe ramak kalmışken Nagasava araya girdi de ortalığı yatıştırdı. Her ne olursa olsun, buradan ayrılmamın zamanı gelmişti artık.</p>

  <p class="normal1">Sınavlar bitince, ciddi ciddi bir daire aramaya koyuldum. Bir hafta sonunda, neyse ki işime gelen bir yer buldum, Kiçicoci Banliyösü’nde. Ulaşım açısından pek kolay değildi, ama bir iyiliği vardı, küçük bir evdi. Bulunmaz bir şeydi denebilir, arazinin bir köşesindeydi, bir bekçi ya da bahçıvan kulübesi gibi; esas binayla arasında oldukça bakımsız, kocaman bir bahçe uzanıyordu. Ev sahipleri ana girişi; ben de yan kapıyı kullandığım için, herkesin özel yaşamına saygı gösterilmiş oluyordu. Ev, bir oda, küçük bir mutfak ve bir de tuvaletten oluşuyordu, üstelik bir de, sıradan gömme dolaplara alışmış biri için olağanüstü büyüklükte bir gömme dolabı vardı. Ayrıca bir de bahçeye açılan verandası bulunuyordu. Tek koşul, gelecek yıl Tokyo’ya gelip yerleşme ihtimali olan torunlarından biri için evi boşaltmamdı; bu yüzden kirası, genelde istenen kiralara oranla ucuz sayılıyordu. Ev sahipleri olan epey sevimli, yaşlı çift, istediğimi yapmama engel çıkarma niyetinde olmadıklarını söylediler.</p>

  <p class="normal1">Nagasava taşınmama yardım etti. Eşyamı taşımak için bir kamyonet kiraladı ve verdiği söze sadık kalarak, buzdolabını, televizyonunu ve koskocaman termosunu da bana armağan etti. Benim için bu, umulmadık bir armağandı. İki gün sonra, o da yurttan ayrılıp Mita’da bir daireye yerleşecekti.</p>

  <p class="normal1">– Sanırım pek yakın bir zamanda yeniden görüşemeyiz onun için sana iyi şanslar diliyorum, dedi bana, ayrılırken. Ama, önce de sana söylediğim gibi, çok geçmeden ve garip koşullarda karşılaşacağız gibi bir his var içimde.</p>

  <p class="normal1">– Çok sevinirim, dedim.</p>

  <p class="normal1">– Ha, aklıma gelmişken, hani o gün, değiş tokuş ettiğimiz iki kızdan, daha iyisi, güzel olmayanıydı.</p>

  <p class="normal1">– Ben de senin gibi düşünüyorum, dedim gülerek. Nagasava, Hatsumi’ye özen göstermen gerektiğini düşünüyorum. Öylesine iyi bir kız bulmak kolay değil, üstelik senin sandığından da hassas bir kız o.</p>

  <p class="normal1">– Evet, biliyorum, dedi başını sallayarak. Ama açık söyleyeyim, onun hesabına en iyisi, benim yerime senin geçmen olacak. Eminim ki siz ikiniz çok iyi anlaşırsınız.</p>

  <p class="normal1">– Dalga mı geçiyorsun? dedim, çok şaşırmıştım.</p>

  <p class="normal1">– Evet, diye karşılık verdi. Hadi, mutlu ol. Bana öyle geliyor ki başına epeyce iş gelecek, ama hepsinin üstesinden gelirsin nasıl olsa, çünkü kendi açından sen de az buz inatçı sayılmazsın. Sana bir öğüt verebelir miyim?</p>

  <p class="normal1">– Elbette.</p>

  <p class="normal1">– Kaderinden yakınma. Bunu aptallar yapar.</p>

  <p class="normal1">– Unutmayacağım bunu, dedim.</p>

  <p class="normal1">El sıkıştık. O, yeni bir dünyaya doğru yola çıktı, bense kendi bataklığıma döndüm.</p>

  <p class="normal1">&nbsp;</p>

  <p class="normal1">Taşındıktan üç gün sonra, Naoko’ya yazdım. Ona yeni çevremi anlattım ve yurttan, kendi abuk sabuk mantıklarına beni de sürüklemeye çabalayan o heriflerden ayrıldığım için ne kadar mutlu olduğumu açıkladım. Yeni bir yaşama başlamayı umduğumu ve içimin umut dolu olduğunu ekledim.</p>

  <p class="indentmetinnnnnn">&nbsp;</p>

  <p class="indentmetinnnnnn">Dışarıda, mahallenin tüm kedilerinin toplandığı büyük bir bahçe var. Zaman buldukça, onları seyretmek için verandada uzanıyorum. Kaç tane olduklarını bilmiyorum, ama herhalde çoklar. Ve hepsi de güneşte yatıyorlar. Beni bu kulübede görmekten pek mutlu olmuşa benzemiyorlar, ama bir defasında onlara kalmış peynir bıraktım, birkaçı, yemek için, ürkerek yaklaştı. Belki sonunda onlarla anlaşabiliriz. İçlerinde bir erkek tekir var, bir kulağı yırtık, eskiden yaşadığım yurdun müdürüne şaşılacak derecede benziyor. Öyle ki kimi zaman bahçenin ortasında bayrak çekmeye başlayacak sanıyorum.</p>

  <p class="indentmetinnnnnn">Üniversiteden biraz daha uzak burası, ama eğer uzmanlığa başlarsam, sabahları ders olmayacağından, bu da büyük bir sorun çıkarmayacak. Hatta belki de trende rahat rahat okuyabileceğim için daha bile iyi olacak. Sonra da geriye, haftada üç dört günlük, pek yorucu olmayan küçük bir iş aramak kalıyor benim için, Kiçicoci yakınlarında. İşte o zaman günlük yaşamım yeniden, düzenli olacak.</p>

  <p class="indentmetinnnnnn">İşleri aceleye getirmek bana düşmez, ama öyle sanıyorum ki ilkbahar, bir şeye başlamak için en uygun mevsim, ikimiz nisan ayında birlikte yaşamaya başlarsak, bu çok iyi olur. Her şey yolunda giderse üniversiteye dönmeyi de deneyebilirsin. Birlikte yaşamamız senin için sorun olursa, sana evimin yakınında bir daire de arayabilirim. En önemlisi seninle daima yeterince yakın olabilmek çünkü. Ve kuşkusuz, ille de ilkbahar diye de diretmiyorum. Yazın daha iyi olur diyorsan, tamam, yazın olsun. Sorun yok. Bana bir yanıt verebilir misin, bu konuda ne düşündüğünü bileyim?</p>

  <p class="indentmetinnnnnn">Yakında bir iş bulmayı umuyorum. Taşınma giderlerimi karşılamak için. Yalnız yaşamaya başlayınca, insana her türlü şey için epey para gerekiyor. Her şeyden önce kendime tencere ve tabak satın almalıyım. Ama, mart ayında, zamanım olacak ve ne pahasına olursa olsun, seni görmeye gelmek istiyorum. Senin için uygun olacak zamanı bana bildirebilir misin? Ben de o zaman gelmeye çalışırım. Seni yeniden görebileceğime şimdiden sevinerek cevabını bekliyorum.</p>

  <p class="indentmetinnnnnn">&nbsp;</p>

  <p class="normal1">Bunu izleyen iki üç gün, yavaş yavaş, gereksinme duyduğum her şeyi, Kiçicoci Mahallesi’nden alıp kendime evde basit yemekler yapmaya başladım. Mahalledeki bir marangoza, çalışma masası olarak kullanmak üzere bir tahta kestirdim. Ve şimdilik onu yemek masası olarak kullanmaya karar verdim. Raflar da yaptırdım ve bir sürü baharat satın aldım. Altı aylık, küçük bir beyaz dişi kedi bana bağlandı ve evde yemeye başladı sonunda. Ona Kamome<sup class="calibre5"><a class="footnote-link" href="../Text/1_split_028.html#footnote-100-14" id="footnote-100-14-backlink">[14]</a></sup> adını koydum.</p>

  <p class="normal1">Sonra şehre indim ve bir boyacının yanında iş buldum, art arda iki hafta çıraklık yaptım. Parası iyiydi, ama çok yorucu ve çetin bir işti ve boya kokuları başımı döndürüyordu. İşgünümü tamamlar tamamlamaz biralı bir yemek yiyor sonra evime dönerek bir süre kedi yavrusuyla oyanyıp külçe gibi uyuyordum. On beş gün geçmiş hâlâ Naoko’dan bir yanıt alamamıştım.</p>

  <p class="normal1">Boya yaparken birden aklıma Midori geldi. Üç haftadır onu arayıp sormadığımı, taşındığımı bile haber vermediğimi düşündüm. Sadece böyle bir niyetim olduğunu söylemiştim; onun da hoşuna gitmişti.</p>

  <p class="normal1">Bir telefon kulübesine girip Midori’nin numarasını çevirdim. Ablası olması gereken, biri açtı telefonu, adımı söyleyince biraz beklememi söyledi. Ama uzun süre sabırla bekledim, Midori gelmedi.</p>

  <p class="normal1">– Midori çok kızmış, biliyor musunuz, sizinle konuşmak istemiyor, dedi bana ablası olması gereken kişi. Taşındığınızda ona haber bile vermemişsiniz. Nereye gittiğinizi bile söylemeden, bir günden ertesine ortadan kaybolmuşsunuz ve onu arayıp sormamışsınız. Bunun için o da müthiş kızmış. Ve bir defa kızmayagörsün, inanın bana, onu yatıştırmak hiç de öyle kolay değildir. Bir hayvan gibi tepki verir.</p>

  <p class="normal1">– Ona, açıklamada bulunmak istediğimi, bunun için telefona gelmesini söyleyebilir misiniz acaba?</p>

  <p class="normal1">– Sizden açıklama filan beklemediğini söylüyor.</p>

  <p class="normal1">– O halde size açıklayayım ve eğer sakıncası yoksa, lütfen bu söylediklerimi siz aktarın Midori’ye.</p>

  <p class="normal1">– Hayır, istemem diye terslendi. Siz kendiniz söylersiniz. Erkek, değil misiniz? O halde sorumluluklarınızın gereğini yerine getirmelisiniz.</p>

  <p class="normal1">Elimden başka bir şey gelmediği için, teşekkür ederek kapadım telefonu. Sonra da, Midori’nin ne de olsa kızmakta hakkı olduğunu düşündüm. Taşınmaydı, iş bulmaydı, yerleşmeydi derken onu tümüyle unutup gitmiştim. Zaten, neredeyse Naoko’yu bile unutmama ramak kalmamış mıydı? Ben hep böyleydim işte. Kafam bir şeyle dolu olunca, geri kalan her şeyi unutup giderdim.</p>

  <p class="normal1">Sonra da, kendimi onun yerine koymaya ve Midori hiçbir şey söylemeden taşınmış olsaydı da üç hafta beni arayıp sormasaydı ben ne yapardım, hayal etmeye çalıştım. Kuşkusuz kırılırdım. Belki de çok. Çünkü, sevgili olmasak bile, bir bakıma, birbirimize daha da güçlü bir bağla bağlanmıştık. Bunu düşününce içimi derin bir üzüntü kapladı. Başkasının kalbini boş yere kırmak korkunç bir şey, özellikle de sevdiğin birinin.</p>

  <p class="normal1">İşten döner dönmez, Midori’ye yazmak için yepyeni yazı masamın başına geçtim. Ne düşündüğümü açık açık yazdım ona. Bahanelerden ve açıklamalardan vazgeçerek, böylesine kayıtsız ve kaba davrandığım için özür diledim. Onu görmeyi çok istediğimi de ekledim. Gelip yeni evimi görmeliydi mutlaka. Bana yanıt vermesini rica ettim. Sonra da zarfa bir ekspres pul yapıştırıp mektup kutusuna attım.</p>

  <p class="normal1">Uzun süre bekledim, ama yanıt gelmedi.</p>

  <p class="normal1">Çok garip bir ilkbahar başlangıcı oldu bu. Tatil boyu, mektuplarıma yanıt beklemekten öte bir şey yapmadım. Ne yolculuğa çıkabildim ne annemin babamın evine dönebildim ne de çalışabildim, Çünkü Naoko’dan, belirli bir gün gidip onu görmemi isteyen bir mektup gelebilirdi. Öğleye doğru Kiçicoci Mahallesi’ne çıkıp arka arkaya iki film seyretmek için sinemaya gidiyordum ya da günün yarısını bir caz barında kitap okumakla geçiriyordum. Kimseyle buluşmuyordum ve hemen hemen kimseyle de görüşmüyordum. Haftada bir kez Naoko’ya yazıyordum. Mektuplarımda, ondan yanıt istemiyordum. Çünkü onu sıkıştırmak hoşuma gitmiyordu. Boyacıdaki işimden, Kamome’den, bahçedeki şeftali ağacının çiçeklerinden, tofu satan sevimli yaşlı kadından ve sebze satan asık suratlı yaşlı kadından ediyordum ona, her gün kendime hazırladığım yemekleri anlatıyordum. En ufak bir yanıt almadım.</p>

  <p class="normal1">Okumaktan ve plak dinlemekten bıkınca, yavaş yavaş bahçeyle ilgilenmeye başladım. Ev sahibine gidip ondan bir süpürge, bir tırmık, bir faraş, bir bahçe makası ödünç aldım otları biçmek ve karmakarışık büyümüş olan taflanlara düzen vermek için. Bu kadarcık bakımla bile bahçe hemen güzelleşiverdi. Bir gün akşama doğru, bahçede çalışıyorken, ev sahibi bana seslendi ve bir fincan çay içmeye çağırdı. Ana evin veradasına oturup hem çene çaldık hem çay içip bisküvi yedik. Bana, emekliye ayrıldıktan sonra bir süre sigortacı olarak çalıştığını, ama iki yıl önce bu işi de bıraktığını ve o günden beri sakin sakin yaşadığını anlattı. Ev ile bahçesi uzun zamandır onunmuş, tüm çocukları kendi yaşamlarını kurmuşlar ve o da yaşlılığını hiçbir şey yapmadan geçirebiliyormuş. Bunun içindir ki karısıyla sık sık yolculuğa çıkıyorlarmış.</p>

  <p class="normal1">– Çok iyi, dedim.</p>

  <p class="normal1">– Yanılıyorsunuz. Yolculuk yapmak hiç de eğlenceli değil. Çalışmayı yeğlerim.</p>

  <p class="normal1">Bahçeyi böyle ihmal etmesinin nedeni mahallede doğru dürüst bahçıvan bulamadığı için, ufak ufak ilgilenmek zorunda kalmasıymış, ama son zamanlarda saman nezlesi krizleri öyle şiddetlenmiş ki otlara dokunamaz olmuş. Çayımızı bitirince bana, ambarı gösterdi ve para veremeyeceğini, ama orada olan her şeyi istediğim gibi kullanabileceğimi söyledi; çünkü artık onun ihtiyacı yokmuş. Bu ambarda gerçekten de akla hayale gelebilecek her şey, ama her şey vardı. Eski ahşap banyo küvetinden bir çocuk yüzme havuzuna, beyzbol sopasına varıncaya dek. Bir eski bisiklet, küçük bir mutfak masası ile iki iskemle, bir ayna ve bir gitar buldum ve onları ödünç almamın sakıncası var mı, diye sordum. İstediğim kadar kullanabileceğim yanıtını verdi.</p>

  <p class="normal1">Bisikleti temizlemek, yağlamak, lastiklerini şişirmek, frenlerini ayarlamak bütün bir günümü aldı, sonra da yeni bir vites kablosu taktırmak için bisikletçiye götürdüm. Ve bisiklet yepyeni oldu. Masaya gelince, onun da, tozunu aldıktan sonra bir kat cila sürdüm. Gitarın tüm tellerini değiştirdim ve düşmek üzere olan bir parçasını yapıştırdım. Paslanmış yerleri temizleyip burgularını ayarladım. Olağanüstü bir çalgı değildi, ama en azından ses çıkartıyordu. Ne de olsa, lise yıllarımdan beri gitarım olmamıştı. Verandaya oturup yavaş yavaş Drifters topluluğunun “Up on the Roof” parçasını çalmayı denedim. Gariptir, akorları hâlâ aklımdaydı.</p>

  <p class="normal1">Sonra, tahta parçalarından kendime bir mektup kutusu yaptım, kırmızıya boyadım, üstüne adımı yazıp kapıma astım. Ama 3 nisana değin oraya atılan tek mektup, yurttan gönderilmiş olan, lise mezunları toplantısı çağrısı oldu ki bu çağrıya gitmeye zaten hiç niyetim yoktu. Çünkü Kizuki ile benim sınıfımdı çağrılan. Mektubu hemen çöp sepetine attım.</p>

  <p class="normal1">4 nisan günü öğleden sonra, kutuma bir mektup bırakıldı, ama Reiko’dan geliyordu. Zarfın arkasında “Reiko İşida” yazılıydı. Verandaya oturup mektubu çıkarmak için zarfı makasla düzgünce kestim. Daha başından, içeriğinin iyi olmadığı gibi bir önseziye kapıldım ve mektubu okuyunca, bu önsezim doğru çıktı.</p>

  <p class="normal1">Mektubun başında, bana yanıt vermekte bu kadar geciktiği için özür diliyordu. Naoko, yazmak için umutsuzca bir savaşım vermiş, ama başaramamıştı. Reiko birkaç kez ona, onun yerine yazmayı önermiş, çünkü fazla gecikmemek gerektiğini söylemiş ise de Naoko durmadan, bunun fazlasıyla kişisel bir şey olduğunu ve yanıt vermenin ona düştüğünü yineleyip durmuştu ve bu yüzden mektubun cevabı gecikmişti işte. Reiko, herhalde beni çok kaygılandırdığını, ama onu bağışlamam gerektiğini yazıyordu.</p>

  <p class="indentmetinnnnnn">&nbsp;</p>

  <p class="indentmetinnnnnn">Herhalde bunca zaman bu cevabı beklerken çok acı çekmiş olmalısınız, ama Naoko için de bu, acı dolu bir ay oldu. Onu anlamanızı isterdim. Doğruyu söylemek gerekirse, şu sıralar pek iyi sayılmaz. Bu kötü dönemi kendi kendine atlatmayı denedi, ama henüz iyi sonuçlar alınamadı.</p>

  <p class="indentmetinnnnnn">Sonunda, ilk belirtiler, artık yazamaması oldu. Kasım sonu ya da aralık başından başlayarak. Sonra, zamanla sanrı görmeye başladı. Yazmaya oturur oturmaz bir sürü insan başına dikilip onu engellemek için konuşmaya başlıyordu. Sözcüklerini seçmeye çalışırken onu rahatsız ediyorlardı. Ama, ikinci ziyaretiniz sırasında, bu belirtiler nispeten, yatışmıştı ve açık söyleyeyim, ben bile bu derece ciddi olduğunu sanmıyordum. Belirtiler zaman zaman sıçrama yapar. İşte, siz gittikten sonra, bu belirtiler ansızın ciddileşti. Şimdi, Naoko doğru dürüst bir konuşmayı bile sürdüremeyecek durumda. Sözcükleri hemen hemen hiç bulamıyor. Bu da onu son derece rahatsız ediyor.</p>

  <p class="indentmetinnnnnn">Allak bullak ve ürkmüş bir durumda. Sanrılar da giderek ağırlaşıyor.</p>

  <p class="indentmetinnnnnn">Her gün uzman doktorla toplantı yapıyoruz. Üçümüz, Naoko doktor ve ben, her şeyi konuşuyor ve ondaki eksikliği bulmaya çalışıyoruz. Bu toplantıları sizinle yapmayı önerdim ve doktor da onayladı, ama Naoko buna karşı çıktı. O zaman söylediklerini sözcüğü sözcüğüne aktarmak isterim size, “Kusursuz bir bedenim olduğunda onunla karşılaşmak isterim.” Onu, sorunun bu olmadığına, bir an önce iyileşmesi gerektiğine inandırmaya çalıştım, ama kararından dönmedi.</p>

  <p class="indentmetinnnnnn">Sanırım size önce de anlatmış olduğum gibi burası uzman bir hastane değil. Gerçi uzman hekimler var ve tedavileri etkili oluyor, ama yoğun bir terapi yapmak zor. Bu kurumun amacı, hastalara kendi kendilerine iyileşme olanağı sağlayacak uygun bir ortam yaratmak. Gerçekte tam anlamıyla uygun bir tıbbî sağaltım yok burada. Bunun içindir ki, Naoko’daki belirtiler daha da ağırlaşacak olursa, herhalde onu başka bir kuruma ya da o da olmazsa, bir hastaneye göndermek gerekecek. Bu, benim için de çok zor, ama herhalde başka çaresi yok. Gerçi iş oraya varırsa bile bu, sadece “geçici bir dönem” olacak ve her zaman buraya dönme olanağı bulunacak onun için. Hatta belki de, bakarsınız iyileşir ve hastaneden, doğrudan doğruya taburcu olur. Biz, elimizden geleni yapıyoruz ve Naoko da, yapıyor. Sizden onun iyileşmesi için dua etmenizi istiyorum. Sonra da, şimdiye değin yaptığınız gibi, ona yazmayı sürdürünüz.</p>

  <p class="sagnormal">Reiko İşida</p>

  <p class="normal1">&nbsp;</p>

  <p class="normal1">Mektubunu okuduktan sonra, verandada oturup kaldım, ilkbahar bahçesini seyre daldım. Yaşlı kiraz ağacı neredeyse tepeden tırnağa çiçeğe kesmişti. Tatlı bir esinti vardı ve ışık, birbirinden güzel, açıklı koyulu tonlara bürünüyordu. Az sonra Kamome de geldi ve bir süre verandanın tahtalarını tırmaladıktan sonra uyuklamak için, mutlu, yanı başıma uzandı.</p>

  <p class="normal1">Düşünmem gerektiğini biliyor, ama bunu nasıl yapacağımı kestiremiyordum. Gerçekte, doğruyu söylemek gerekirse, hiçbir şey düşünmek istemiyordum. Çok geçmeden düşünmek zorunda kalacaktım zaten, işte o zaman bakardım çaresine. Hiçbir şey düşünmek istemiyordum “en azından şimdilik”.</p>

  <p class="normal1">Gün boyu öyle, verandada kaldım, sırtımı bir sütuna vermiş, bahçeyi seyrederek ve Kamome’yi okşayarak. Gücümün tükendiği gibi bir izlenimi oluşmuştu bende. Akşam olmak üzereydi, alacakaranlık bastırdı ve çok geçmeden bahçeye, hafifçe maviye çalan bir gece, indi. Kamome çoktan çekip gitmişti ve ben hâlâ öyle, kiraz ağacının çiçeklerini seyrediyordum. İlkbahar karanlığında gözüme, canlıymış gibi görünüyordu. Bahçe, yoğun kokularla dolmuştu. Ve ben, Naoko’nun bedeninin kokusunu düşünüyordum. O kusursuz bedeni karanlıkta uzanmıştı ve sayısız küçük tomurcuk bitiyordu teninde, akşam rüzgârında tatlı tatlı sallanan küçücük, yeşil tomurcuklar. Böylesine güzel bir beden niçin hasta olur diye soruyordum kendime. Neden onu rahat bırakmazlar ki?</p>

  <p class="normal1">Eve girdim, pencerelerin perdelerini kapattım, ama ilkbaharın kokusu odaya dolmuştu bile. Her yeri, her şeyi kaplıyordu. Şimdi çürümüşlük kokusundan başka bir şeyi çağrıştırmıyordu bana. Perdeleri kapatılmış odanda ilkbahara yoğun bir nefret duymaya başladım. Bu mevsimin bana getirdiklerinden de, yüreğime çöreklenmiş bu dayanılmaz acıdan da nefret ediyordum. Ömrümde ilk kez bir şeye karşı böylesine şiddetle nefret duymaktaydım.</p>

  <p class="normal1">Bunu izleyen üç gün benim için pek garip günler oldu. Denizin dibinde ilerliyor gibiydim. Bana söylenenleri pek net duyamıyordum ve biriyle konuştuğumda o da beni duymuyordu. Sanki geçirgen olmayan bir zarla sımsıkı sarılıp sarmalanmış gibiydim. Bu zar yüzünden, dış dünyayla ilişki kurmakta zorlanıyordum. Ama, aynı zamanda, onlar da bana dokunamıyorlardı bir türlü. Yeterince güçlü olmasam da böyle kaldığım sürece onlar da bana karşı bir şey yapamıyorlardı.</p>

  <p class="normal1">Sırtımı duvara vermiş, dalgın dalgın tavanı seyrediyor, acıktığımda elimin altına ne varsa onu yiyor, su içiyor ve çok kederli olduğum zaman da viski yuvarlayıp uyuyordum. Yıkanmıyordum ve tıraş da olmuyordum. Üç gün böyle akıp gitti.</p>

  <p class="normal1">6 nisanda Midori’den bir mektup geldi. 10 nisanda, pedagoji bölümüne kayıt gününde, üniversite bahçesinde buluşmamızı ve öğle yemeğini birlikte yememizi önermek için yazıyordu. Bana inat olsun diye bunca geç yanıt veriyor, artık ödeşmiş sayılacağımızdan, benimle barışmak istiyordu. Beni görmemenin onu çok üzdüğünü yazıyordu. Mektubu dört kez okudumsa da ne demek istediğini pek iyi anlayamadım. Ne anlama gelebilirdi bu mektup yahu? Kafam karmakarışıktı ve tümceleri birbirine bir türlü bağlayamıyordum. Neden “pedagoji bölümüne kayıt” günü buluşmamız, “ödeştiğimiz” anlamına geliyordu ki? Neden benimle “öğle yemeği” yemek istiyordu ille de? Ben de aklımı kaçırıyorum sandım. Bilincim darmaduman olmuş, ipin ucunu kaçırmıştım, karanlıkta büyüyen bir bitkinin kökleri gibi. Kafamın bir köşesiyle belli belirsiz, böyle olmamam gerektiğini düşünüyordum. Böyle kalmamalıydım, bir şeyler yapmalıydım. Ve birden Nagasava’nın, kendime acımamam gerektiği konusundaki öğüdünü anımsadım: “Kendine acımak, budalaların işidir.”</p>

  <p class="normal1">Ah, Nagasava, gerçekten yamansın, diye düşündüm. Sonra içimi çektim ve ayağa kalktım.</p>

  <p class="normal1">Çamaşırımı yıkadım ki, uzun süredir yapmamıştım bunu, hamama gittim, orada tıraş oldum, odamı temizledim, alışverişimi yaptım sonra da kendime doğru dürüst bir yemek hazırlayıp yedim, açlıktan gözü dönmüş olan Kamome’ye bir şeyler verdim, biradan başka hiçbir şey içmedim ve yarım saat idman yaptım. Tıraş olmak için aynada kendime bakarken, yüzümün zayıfladığını fark etmiştim. Gözlerim garip denecek kadar yuvasından uğramış gibiydi ve yüz çizgilerim sanki başkasınındı.</p>

  <p class="normal1">Ertesi sabah da çıkıp bisikletle dolaştım, dönüşte yemeğimi yedim sonra da Reiko’nun mektubunu bir daha okudum. Sonra, ciddi ciddi, ne yapabileceğim üzerinde düşündüm. Mektubu okuyunca şiddetle sarsılışımın nedeni, büyük bir iyimserlikle onun iyileşmekte olduğunu düşünürken bu inancımın bir anda yerle bir olmasıydı. Naoko söylemişti bana, hastalığının köklerinin pek derinde olduğunu; Reiko da hastalığın ne yönde gelişeceğinin bilinmediğini anlatmıştı. Bununla birlikte, Naoko’yu iki kez görmüştüm ve daha iyiye gittiğini sanmıştım, bu yüzden de onun açısından, göğüs gerilmesi gerekli tek sorunun topluma dönüşü sorunu olduğunu sanmıştım. Öte yandan, bunu o başaramasa bile, elbirliğiyle bu engeli göğüsleyebileceğimize yürekten inanmıştım da.</p>

  <p class="normal1">Ama işte, şu zayıf varsayımımı temel alarak kurduğum hayal şatosu Reiko’nun mektubuyla, bir anda yıkılmıştı. Geriye dümdüz ve yararsız bir yüzeyden öte bir şey kalmamıştı. Enerjime mutlaka ve mutlaka yeniden kavuşmam gerekiyordu. Naoko’nun tekrar toparlanabilmesi için daha çok zamana ihtiyaç olduğunu düşünüyordum. Kendini toparlasa bile, muhtemelen güçsüzlüğü uzun sürecek; kendine güveni eskisinden de az olacaktı. Bu yeni duruma ayak uydurmam gerekiyordu benim de. Gerçi çok iyi anlıyordum ki daha da güçlensem de bu, tüm sorunların çözüme kavuşacağı anlamına gelmezdi ama, en azından, yapabileceğim bir şey vardı, moralimi yeniden yüksek tutmak. Sonra, onun iyileşmesini sabırla beklemekten başka yapacak bir şey kalmıyordu bana.</p>

  <p class="normal1">Eh, Kizuki, diye düşündüm. Ben senin tersine, yaşamaya karar verdim, hem de doğru düzgün, kendimce. Bu, senin için hiç kuşkusuz çok zor olmuştu, ama benim için de zor, biliyorsun. İnan bana. Ve tüm bunlar, senin yüzünden, Naoko’yu yüzüstü bırakarak öldüğün için. Ama ben onu bırakmayacağım, biliyorsun. Her şeyden önce, onu sevdiğim için ve ondan daha güçlü olduğum için. Sonra da, daha da güçlü olacağım için. Ben olgunlaşacağım. Çünkü olgunlaşmalıyım. Şimdiye değin, on yedi, on sekiz yaşımdaki gibi kalmayı umuyordum. Ama artık böyle düşünmüyorum. Onlu yaşlarını süren bir yeniyetme değilim artık ben. Kendimi sorumlu hissediyorum. Biliyor musun, Kizuki artık birlikte olduğumuz zamanlardaki gibi değilim ben. Yirmi yaşına geldim. Ve yaşamımı sürdürmek için, bedelini ödemek zorundayım.</p>

  <p class="normal1">&nbsp;</p>

  <p class="normal1">– Anlatsana bana, neler oluyor, Vatanabe? diye sordu Midori. Çok zayıflamışsın, bakıyorum.</p>

  <p class="normal1">– Sahi mi?</p>

  <p class="normal1">– Yoksa şu senin evli kadınla dozunu mu kaçırdın işin?</p>

  <p class="normal1">Gülerek başımı, salladım.</p>

  <p class="normal1">– Geçen yılın ekim ayı başından beri hiçbir kızla yatmadım ben.</p>

  <p class="normal1">Midori boğuk bir ıslık çaldı.</p>

  <p class="normal1">– Yani altı aydan beri sevişmediğine inanmamı mı istiyorsun?</p>

  <p class="normal1">– Tastamam öyle.</p>

  <p class="normal1">– Peki öyleyse neden bu kadar zayıfladın?</p>

  <p class="normal1">– Olgunlaştım da ondan.</p>

  <p class="normal1">Midori, beni omuzlarımdan sımsıkı tutarak gözlerimin ta içine baktı. Bir an kaşlarını çatmış öyle kaldı, sonra bir kahkaha patlattı.</p>

  <p class="normal1">– Doğru, sanki eskiye oranla değişmiş gibisin.</p>

  <p class="normal1">– Söylüyorum ya işte, olgunlaştım da ondan!</p>

  <p class="normal1">– Sen gerçekten inanılmaz birisin, bu tür şeyler düşünebildiğin için, dedi bana hayranlıkla. Hadi yemeğe gidelim. acıktım ben.</p>

  <p class="normal1">Edebiyat Fakültesi’nin arkasındaki sokakta bulunan bir lokantaya gittik, yemek yemek için. Ben kendime günün yemeğini ısmarladım, o da aynını istedi.</p>

  <p class="normal1">– Bana kızgın mısın? diye sordu.</p>

  <p class="normal1">– Neden?</p>

  <p class="normal1">– Çünkü, öç almak için mektubumu geciktirdim de ondan. Sen pek güzel özür dilemişken, böyle yapmam yanlıştı öyle değil mi?</p>

  <p class="normal1">– Önemli değil, nasıl olsa, ben suçluydum.</p>

  <p class="normal1">– Ablam bunun yapılacak şey olmadığını düşünüyor da. Bana hoşgörüsüz ve çocukça davrandığımı söylüyor.</p>

  <p class="normal1">– Evet ama en azından, benim yaptığımı yapman içini rahatlatmış ya!</p>

  <p class="normal1">– Doğru.</p>

  <p class="normal1">– O halde sorun yok demektir.</p>

  <p class="normal1">– Sen, gerçekten hoşgörü sahibisin. Ama, söylesene, altı aydır sevişmediğin doğru mu?</p>

  <p class="normal1">– Doğru.</p>

  <p class="normal1">– O halde, uyumama yardım ettiğin, o son gece, canın gerçekten çok istiyordu değil mi?</p>

  <p class="normal1">– Belki.</p>

  <p class="normal1">– Ama yapmadın.</p>

  <p class="normal1">– Sen benim en değerli arkadaşımsın ve seni kaybetmek istemiyorum, anladın mı?</p>

  <p class="normal1">– Ama eğer gerçekten istemiş olsaydın herhalde karşı gelmezdim, biliyor musun? O gün, çok duraksadım...</p>

  <p class="normal1">– Çünkü benimki sert ve kocaman, öyle değil mi?</p>

  <p class="normal1">Gülmeye başladı ve dalgın dalgın bileğimi okşadı.</p>

  <p class="normal1">– Önceden, sana inanmaya karar vermiştim. Yüzde yüz. Bu yüzden, o akşam, içim rahat yattım ve derin derin uyudum. Senin yanında korkacak bir şeyim olmadığına inancım tamdı. Rahat uyuyabilirdim. derin derin uyudum, biliyor musun?</p>

  <p class="normal1">– Evet, kuşkusuz...</p>

  <p class="normal1">– Sonra da, eğer, tam tersine sen bana: “Hadi, Midori, benimle sevişeceksin. Bak görürsün, her şey çok daha iyi olacak’’ deseydin, onu da kuşkusuz yapardım. Ama bunu seni baştan çıkarmak için söylediğimi ya da seni kışkırtmak için dalga geçtiğimi sanma sakın. Sadece o zaman neler hissettiğimi açık açık anlatıyorum işte.</p>

  <p class="normal1">– Anlıyorum.</p>

  <p class="normal1">Yemeğimizi yerken, bir yandan da pedagoji ders programlarımızı birbirimize gösterdik ve ortak iki dersimiz olduğunu gördük. Bu, onu haftada iki kez göreceğim demekti. Sonra bana yaşamını anlattı. Ablasıyla daireye alışmakta zorluk çekmişler. Çünkü orada yaşam o zamana değin yaşayageldikleri yere oranla çok daha eğlenceliymiş. Midori bana, yoğun günler geçirmeye, hem hasta bakmaya hem de dükkânla ilgilenmeye alışmış olduklarını söyledi.</p>

  <p class="normal1">– Ama, şu son zamanlarda, bunun hiç de fena bir şey olmadığını görmeye başlıyorum, diye sürdürdü sözlerini. Anlaşılan bu bize en uygun yaşam tarzıymış. Bu yüzden de, hiç kimseye aldırış etmeden bundan yararlanmamız gerekiyormuş. Ama hiç de içimiz rahat değildi, biliyor musun. Sanki bedenimiz yerden iki üç santim yukarıda yüzüyormuş gibi geliyordu bize, bunun doğru olmadığını sanıyorduk, gerçekte böylesine eğlenceli bir yaşamın var olmadığını sanıyorduk. Kaygıyla eski, zorlu günlerimize dönmeyi bekliyorduk.</p>

  <p class="normal1">– Anlaşılan çok çekmişsiniz de ondan, dedim gülerek.</p>

  <p class="normal1">– O zamana değin gerçekten çok zordu her şey. Ama zararı yok. Şimdi olabildiğince yararlanacağız artık.</p>

  <p class="normal1">– Bence bunu yapabilirsiniz. Ablan günlerini nasıl geçiriyor?</p>

  <p class="normal1">– Arkadaşlarından birisi Omotesando’da bir süs eşyası, ıvır zıvar mağazası açtı, haftada yaklaşık üç kez ona yardıma gidiyor. Sonra, yemek pişirmeyi öğreniyor, nişanlısıyla buluşuyor, sinemaya gidiyor, öyle, amaçsız geziniyor, sözün kısası, tadını çıkartıyor işte.</p>

  <p class="normal1">Yeni yaşamım konusunda bana sorular sordu ve ben de ona evimi anlattım uzun uzun, büyük bahçeyi, kedimi ve ev sahibimi.</p>

  <p class="normal1">– Hoşuna gidiyor mu?</p>

  <p class="normal1">– Fena değil.</p>

  <p class="normal1">– Ama pek keyifli görünmüyorsun.</p>

  <p class="normal1">– Hem de, mevsim ilkbahar...</p>

  <p class="normal1">– Ve sen de, onun sana ördüğü güzel kazağı giymişsin...</p>

  <p class="normal1">Şaşkın, sırtımdaki şarap tortusu kazağa baktım.</p>

  <p class="normal1">– Nereden anladın?</p>

  <p class="normal1">– Gerçekten de hiçbir şeyi gizleyemiyorsun. Öyle, rastgele söylemiştim, dedi bana şaşırmış. Ama keyfin yerinde değil, öyle değil mi?</p>

  <p class="normal1">– Ama keyifli olmaya çalışıyorum.</p>

  <p class="normal1">– Yaşamın bir bisküvi kutusuna benzediğini düşün, yeter.</p>

  <p class="normal1">Birkaç kez başımı, salladıktan sonra ona baktım.</p>

  <p class="normal1">– Herhalde pek akıllı değilim, çünkü zaman zaman ne demek istediğini anlayamadığım oluyor...</p>

  <p class="normal1">– Bir bisküvi kutusunun içinde, her tür bisküvi vardır, sevdiklerin de, pek sevmediklerin de, öyle değil mi? Ve insan sevdiğini önce yerse geriye pek sevmedikleri kalır sadece. Ben kötü günler geçirdiğimde hep böyle düşünürüm işte. Şimdi bunu yaparsam, sonrası daha kolay olur, derim kendi kendime. İnan bana, yaşam bir bisküvi kutusu gibidir.</p>

  <p class="normal1">– Buna gerçek bir felsefe diyebiliriz galiba...</p>

  <p class="normal1">– Ama doğru, inan bana. Ben de deneyimlerle öğrendim.</p>

  <p class="normal1">&nbsp;</p>

  <p class="normal1">Kahvemizi içerken, Midori’nin iki kız arkadaşı lokantaya girdiler. Birbirlerine ders programlarını gösterdiler, sonra da şuradan buradan laflamaya, geçen yılın Almanca sonuçlarından söz etmeye başladılar, kızlardan biri, gösteriler sırasında yaralandığını anlattı, öteki, üçüncü kızın pabuçlarının güzelliğine dikkati çekerek nereden aldığını sordu, kısacası, bir süre öyle, gevezelik ettiler. Onları, söylediklerine pek dikkat etmeden dinlerken, konuşmaları, dünyanın ta öteki tarafından bana ulaşıyormuş gibi geldi. Bir yandan kahvemi içiyor, bir yandan da pencereden bakıyordum. Üniversitenin ilkbaharda sergilediği aynı görünümdü işte. Gök pusluydu, kiraz ağaçları çiçeğe durmuştu ve yepyeni öğrenci üniformaları içinde gençler, yeni kitapları koltuklarında, sokakta yürüyorlardı. Onlara bakarken, düşüncelerimin oraya buraya savrulduğunu hissettim. Bu yıl da üniversiteye dönemeyecek olan Naoko’yu düşündüm. Pencerenin önüne, anemonlarla dolu küçük bir vazo konmuştu.</p>

  <p class="normal1">İki kız izin isteyip masalarına döndüler, Midori ile ben de lokantadan çıkıp sokaklarda gezinmeye başladık. İkinci el kitapçıları dolaştık, bir sürü kitap aldık, bir çay salonunda kahve içtik, bir oyun salonunda atari oynadık, parkta bir sıraya oturup çene çaldık. Gerçekte, konuşan o oldu, ben de ara sıra başımla onaylıyordum. Susadığı için oradaki bir pastahaneden gidip iki kola aldım. O arada Midori de not defterine, tükenmezkalemiyle sinirli sinirli bir şeyler yazmıştı. Ne yazdığını sorduğumda, önemli olmadığı yanıtını verdi bana.</p>

  <p class="normal1">Saat üç buçukta, birazdan gideceğini çünkü ablasıyla Ginza’da randevusu olduğunu söyledi. Metro istasyonuna değin yürüdük ve orada ayrıldık. Ayrılacağı sırada, dörde katladığı bloknot sayfasını paltomun cebine sokuşturdu. Eve döndüğümde okumamı söyledi. Trende okudum.</p>

  <p class="indentmetinnnnnn">&nbsp;</p>

  <p class="indentmetinnnnnn">Bu mektubu sana, bize kola almaya gittiğin sırada kaleme alıyorum. Yanımdaki birine ilk kez yazıyorum. Ama bana öyle geliyor ki, eğer yazmazsam, sana anlatmaya çalışacağım şeyi asla yüzüne karşı söyleyemeyeceğim. Çünkü ne kadar konuşursam konuşayım, beni dinlemiyorsun, değil mi?</p>

  <p class="indentmetinnnnnn">Bana bugün korkunç bir şey yaptığını biliyor musun? Saç biçimimi değiştirdiğimin ayırdına bile varmadın! Bin bir güçlükle uzattım saçlarımı ve geçen haftanın sonuna doğru, nihayet yeniden bir kız saçı biçimine kavuşabildi. Ama sen, ayırdına bile varmadın, değil mi? Bana çok yakışınca seni uzun zamandır görmediğim için, sana bir sürpriz yapmak istedim. Ayırdına bile varmış olmaman, sence de pek kolay yutulur bir şey değil, öyle değil mi? Hatta ne giydiğimi bile anımsayamazsın. Ben bir kızım, biliyorsun. Düşüncelerine ne denli dalıp gitmiş olursan ol, ara sıra hiç olmazsa bir kez bana bakabilirsin, değil mi? Bana sadece: “Saçların güzel olmuş’’ demen yeterdi, sonra düşüncelerine dalıp gitsen de seni bağışlardım...</p>

  <p class="indentmetinnnnnn">İşte bu yüzdendir ki şimdi sana yalan söylüyorum. Ablamla Ginza’da buluşacak olduğum doğru değil. Bugün, senin evinde yatmak için pijamamı bile yanımda getirmiştim. İşte bu doğru, çantamda bir pijama var, bir de diş fırçası. Ah, ne aptalmışım meğer! Beni evine davet bile etmedin ki! Ama önemli değil, bana aldırış etmediğine göre ve yalnız kalmak istediğine göre, seni yalnız bırakıyorum işte. Düşüncelerine, gırtlağına dek boğulabilirsin artık.</p>

  <p class="indentmetinnnnnn">Ama sana gerçekten de kızgın sayılmam. Sadece mutsuzum. Çünkü sen benim için çok şey yaptığın halde ben, senin için hiçbir şey yapamıyorum. Sen hep kendi dünyanın içinde hapsolmuş durumdasın, kapını vurup sana seslendiğimde ancak, bakışlarını kaldırıyor, sonra gene hemen indiriyorsun.</p>

  <p class="indentmetinnnnnn">İşte kolalarla geldin yanıma. Hep öyle düşüncelerine dalmış, yürüyorsun ama gene de düşmedin, içimden senin tökezlediğini görmeyi dilediğim halde. Şimdi yanıma oturmuş, kolanı iri yudumlarla içiyorsun. Gene de sonunda, yeni saç biçimimi göreceğini umuyordum ama hayır. Eğer farkına varmış olsaydın, bu mektubu yırtıp atacak ve evine gelmeyi önerecektim. Sana güzel bir yemek hazırlardım ve birlikte uslu uslu yatardık. Ama sen bir odun kadar duyarsızsın.</p>

  <p class="indentmetinnnnnn">Not: bundan sonra beni sınıfta görürsen, yanıma gelip konuşmamanı rica ediyorum.</p>

  <p class="indentmetinnnnnn">&nbsp;</p>

  <p class="normal1">Kiçicoci Garı’ndan evine telefon ettim, ama kimse açmadı. Yapacak bir şeyim olmadığından, üniversitedeki ders saatlerimle çakışmayacak bir iş bulabilmek için mahallenin sokaklarında dolaştım durdum. Cumartesi ve pazar boştum, pazartesi, çarşamba ve perşembe de saat beşten sonra boştum ama, bu zamana denk gelecek bir iş bulabilmek pek kolay olmayacaktı. Bir süre sonra, vazgeçip evime döndüm, sonra akşam yemeği için alışverişe çıktığımda gene Midori’ye telefon etmeyi denedim. Telefonu ablası açtı ve bana Midori’nin henüz dönmediğini ve ne zaman döneceği de bilmediğini söyledi. Teşekkür edip kapadım telefonu.</p>

  <p class="normal1">Yemekten sonra ona bir mektup yazmayı denedim, ama birkaç girişimden sonra başarısızlığa uğrayınca ben de sonunda, Naoko’ya yazmaya karar verdim.</p>

  <p class="normal1">Ona ilkbaharın geldiğini ve yeni bir yılın başladığını yazdım. Onu göremediğim için çok mutsuzdum ve ne pahasına olursa olsun onunla buluşup konuşmak istiyordum. Her şeyden önce, güçlü olmaya karar vermiştim. Çünkü benim için başkı çıkar yol olmadığını görüyordum.</p>

  <p class="indentmetinnnnnn">&nbsp;</p>

  <p class="indentmetinnnnnn">Sonra da, benim sorunuma gelince, belki umurunda değil ama, artık hiç kimseyle yatmıyorum. Çünkü senin okşamalarını unutmak istemiyorum. Benim için bu, senin sandığından çok daha önemli bir şey. Aramızda olup bitenler hiç aklımdan çıkmıyor.</p>

  <p class="indentmetinnnnnn">&nbsp;</p>

  <p class="normal1">Mektubu bir zarfa koyup pulunu yapıştırdım ve masamın başında oturmuş, bir zaman mektuba bakarak düşüncelere daldım. Mektubum ona daha önce gönderdiklerimden çok daha kısaydı ama bana, böylelikle düşündüklerimi ona daha iyi ulaştırabilecekmişim gibi geliyordu. Bir bardağa üç parmak kadar viski koyup iki yudumda içtikten sonra yattım.</p>

  <p class="normal1">&nbsp;</p>

  <p class="normal1">Ertesi gün, Kiçicoci Garı’nın oralarda, cumartesi ve pazar günleri çalışmak üzere bir iş buldum kendime. Küçük bir italyan lokantasında garsonluktu bu iş ve koşulları pek elverişli değildi, ama öğle yemeğimi ve yol paramı veriyorlardı. Bu, benim işime geliyordu; ayrıca, öteki garsonlar izin aldıklarında, pazartesi, çarşamba ve perşembe akşamları da çalışmam konusunda anlaşmaya vardık ve onlar da sık sık izin alıyorlardı. Patron bana, üç ay sonra ücretimi artıracağını ve bu cumartesi gelmemi istediğini söyledi. Şincuku’daki o sefil plakçıya oranla bu adam bana pek dürüst ve ciddi biri gibi gözüktü.</p>

  <p class="normal1">&nbsp;</p>

  <p class="normal1">Midori’nin dairesine telefon ettiğimde gene ablası çıktı karşıma; dünden beri eve dönmediğini, nerede olduğunu merak ettiğini söyledi; yorgun bir sesle, kardeşinin nerede olabileceği konusunda bir fikrim olup olmadığını sordu. Bildiğim tek şey, pijaması ile diş fırçasını çantasına koymuş olduğuydu.</p>

  <p class="normal1">Midori’yi çarşamba günkü derste uzaktan gördüm. Bej bir kazak giymiş ve önceki yaz hep taktığı koyu yeşil güneş gözlüğünü takmıştı. En arkada oturuyor ve önünde oturan, daha önce de görmüş olduğum, gözlüklü, ufak tefek bir kızla çene çalıyordu. Onunla konuşmak istediğimi söylemek için yanına gittim. Önce gözlüklü kız baktı bana, sonra da Midori. Gerçekten de saç biçimi, öncekine oranla çok daha kadınsıydı. Ayrıca çok daha büyümüş görünüyordu.</p>

  <p class="normal1">– Birine sözüm var, dedi bana, başını sıkıntıyla eğerek.</p>

  <p class="normal1">– Çok zamanını almayacağım. Beş dakika, fazla değil.</p>

  <p class="normal1">Midori güneş gözlüğünü çıkartıp gözlerini kıstı. Harap bir evi uzaktan seyrediyormuş gibi bakıyordu bana.</p>

  <p class="normal1">– Canım seninle konuşmak istemiyor, üzgünüm.</p>

  <p class="normal1">Gözlüklü kız da bana bakıyordu: “Görüyorsunuz işte, sizinle konuşmak istemiyor, üzgünüm” der gibi.</p>

  <p class="normal1">Dersi izlemek için ön sıranın sağ ucuna oturdum (Tennessee Williams’ın tiyatrosuna giriş, Amerikan edebiyatındaki yeri), ders bittiğinde, arkamı dönmeden önce, yavaş yavaş üçe değin saydım. Midori yok olmuştu.</p>

  <p class="normal1">Nisan ayını yalnız geçirmek çok acıydı. Bu mevsimde, herkes mutlu görünüyordu. Paltolarından kurtulmuş olan insanlar güneşte çene çalıyor, top oynuyor, sevişiyorlardı. Ama ben, yapyalnızdım. Naoko, Midori, Nagasava, tümü de benden uzaklaşmışlardı. Artık selam verecek kimsem yoktu. Faşoyu bile arıyor, eksikliğini duyuyordum. Nisan ayını bu onulmaz yalnızlık içinde geçirdim. Birkaç kez Midori’yle konuşmayı denedimse de aldığım yanıt hep aynıydı. Şimdilik benimle konuşmak istemiyormuş ve ses tonu da bana, içten olduğunu kanıtlıyordu. Hemen hemen hep gözlüklü kızla birlikteydi ve o olmazsa da kısa saçlı, uzun boylu bir delikanlıyla. Bacakları olağanüstü uzun, hep beyaz lastik ayakkabı giyen bir gençti bu.</p>

  <p class="normal1">Nisan ayının sonu geldi, ardından mayıs ayı, daha da beter oldu. Mevsim ilerledikçe, yüreğimin giderek daha çok titrediğini ve bocaladığını duyumsuyordum. Bu titreme genellikle akşama doğru geliyordu. Manolyaların kokusunun belli belirsiz yayıldığı yarı karanlıkta yüreğim, durup dururken, sanki şişiyor, titremeye, sarsılmaya başlıyor, sonra da bir ağrı saplanıyordu. Böyle zamanlarda, gözlerimi kapatıyor, hiç kıpırdamadan duruyor, dişlerimi sıkıyordum. Ve yatışmasını bekliyordum yüreğimin. Geçmesi uzun sürüyor ve şiddetli bir ağrı bırakıyordu ardından.</p>

  <p class="normal1">Bu durumlarda, Naoko’ya yazıyordum. Ona sadece olumlu, eğlenceli veya güzel şeyler söylüyordum. Ona ot kokusunu, tatlı ilkbahar esintisini, ay ışığını, gördüğüm filmleri, beğendiğim şarkıları ya da beni duygulandıran kitapları anlatıyordum. Yazmış olduklarımı yeniden okuyunca avuntu buluyordum. Ve olağanüstü güzel bir dünyada yaşadığıma inandırıyordum kendimi. Ona bu türden birçok mektup yazdım. Hiç yanıt almadım, ne Naoko’dan ne de Reiko’dan.</p>

  <p class="normal1">Çalıştığım lokantada, benimle aynı sınıfta olan İto adında bir öğrenciyle tanıştım, ara sıra onunla konuşuyordum. Bu sakin ve sessiz Güzel Sanatlar öğrencisiyle aramdaki buzları kırmak için bana biraz zaman gerekti, ama çok geçmeden, işten sonra, bir barda buluşup bira içerek konuşma alışkanlığı edindik. O da okumayı ve müzik dinlemeyi seviyordu ve söyleşilerimiz bu konular çevresinde dönüyordu hep. İto yakışıklı, uzun boylu bir gençti, kendine özen gösteriyordu, saçları o dönem Güzel Sanatlar öğrencilerinin saçlarına oranla kısa kesilmişti. Çok anlatmıyordu, ama belirli bir düşünceye ve zevklere sahipti. Fransız edebiyatını seviyor ve Georges Bataille ile Boris Vian’ı zevkle okuyor, müzikte ise Mozart ile Maurice Ravel’i dinliyordu. Ve, benim gibi, onun da tüm bunlardan konuşacak bir arkadaşa gereksinmesi vardı.</p>

  <p class="normal1">Bir gün beni evine davet etti. Oturduğu daire, İnokaşira Parkı’nın arkasında, tek katlı, oldukça garip bir binadaydı; tuvallerle, resim gereçleriyle tıka basa doluydu. Ondan, tablolarını göstermesini istedimse de, utandığını bahane ederek bu isteğimi yerine getirmedi. Babasının evinden habersizce aldığı Chivas Regal viskisi içip küçük bir mangalda kızarttığımız lapina balıklarını yerken bir yandan da Robert Casadesus’un yorumladığı bir Mozart piyano konçertosunu dinledik.</p>

  <p class="normal1">Nagasakiliydi ve Tokyo’ya gelmek için sevdiği kızı doğduğu kentte bırakmıştı. Evine her dönüşünde kızla yatıyormuş. Ama şu son zamanlarda araları artık pek de iyi sayılmazmış.</p>

  <p class="normal1">– Kızlarla nasıl olur bilirsin, dedi bana. Yirmi, yirmi bir yaşına geldiklerinde, ansızın değişir, sıradanlaşır, alçakça ve adi bir sürü şey düşünmeye başlarlar. Birden pek gerçekçi olup çıkıverirler. O zaman da, onlarda gördüğümüz çekici yönlerin tümü, sıradan ve can sıkıcı oluverir. Beni gördügü zaman hep, üniversiteden sonra ne yapmak niyetinde olduğumu soruyor.</p>

  <p class="normal1">– Peki ne yapacaksın? diye, bu kez de ben sordum.</p>

  <p class="normal1">Balığını çiğnerken başını salladı.</p>

  <p class="normal1">– Ne demek “Ne yapacaksın?’’ Bir Güzel Sanatlar öğrencisi ne yapabilir, sence? Bunu düşünecek olsa, insan resimle uğraşmaz ki! Ve sanıyor musun ki Güzel Sanatlar’dan çıkınca geçimini sağlayabilirsin? Ve kıza bunu anlattığımda, benim için doğru olan tek şeyin Nagasaki’ye dönüp resim öğretmenliği yapmak olduğunu söylüyor bana. Ona gelince, o da ingilizce öğretmeni olmak niyetindeymiş. Düşünebiliyor musun?</p>

  <p class="normal1">– Ona pek de öyle tutkun değilsin, anlaşılan?</p>

  <p class="normal1">– Kuşkusuz hayır, diye kabul etti. Üstelik, resim öğretmeni olmayı da pek istemiyorum. Gün boyu maymun gibi yaygara kopartan terbiyesiz öğrencilere resim öğreterek ömrümü tüketmeye hiç niyetim yok.</p>

  <p class="normal1">– Ama o halde, sence en iyisi kızı bırakmak değil mi? Bana öyle geliyor ki, ikiniz için de en iyi çözüm bu olmalı.</p>

  <p class="normal1">– Ben de öyle düşünüyorum. Ama bunu bir türlü ona söyleyemiyorum ki, bana çok zor geliyor. Benimle yaşamak istiyor, biliyor musun. Bu yüzden, artık onu gerçekten sevmediğim için ayrılacağımı bildirmek bana pek zor geliyor.</p>

  <p class="normal1">Viskimizi sek, buzsuz içiyorduk ve balık bitince ufak çubuklar halinde kestiğimiz salatalık ve kerevizleri miso sosuna batırarak yedik. Salatalıkları yerken Midori’nin babasının ölümünü anımsadım. Ve Midori’yi yitirdiğimden bu yana yaşamımın nasıl da renksizleştiği aklıma gelince birden içimi bir hüzün kapladı. Ben ayırdına varmadan, onun varlığı içimde önemli bir yer tutmuş meğer.</p>

  <p class="normal1">– Senin kız arkadaşın var mı? diye sordu bana İto.</p>

  <p class="normal1">Bir an düşündüm ve sonra ona, evet, var, yanıtını verdim. Bazı nedenlerle, şimdilik, birbirimizden uzak düştüğümüzü de ekledim.</p>

  <p class="normal1">– Ama aynı dalga boyundasınız, değil mi?</p>

  <p class="normal1">– Buna inanmak istiyorum, yoksa halim harap demektir, diye yanıt verdim, şakaya vurmaya çalışarak.</p>

  <p class="normal1">Sakin sakin, Mozart’ın müziğinin güzelliğinden dem vuruyordu. Bu müziğe tutkuyla bağlıydı besbelli, köylülerin toprağa duyduğu tutku gibi bir şey. Babasının da Mozart’ı sevdiğini ve daha üç yaşından başlayarak ona dinlettiğini söyledi. Klasik müziğe o kadar meraklı değildim, ama Mozart’ın bu konçertosunu, arkadaşımın coşkulu yorumlarının eşliğinde dinlerken, çok geçmeden kendimi pek rahatlamış hissettim ki bu, uzun süredir ilk kez başıma geliyordu. İnokaşira Parkı’nın üstünde yüzen ilk dördün durumundaki ayı seyrederken Chivas Regal’ı, son damlasına dek içtik. İyi bir alkoldü.</p>

  <p class="normal1">İto gece onda kalmamı önerdi, ama yapacak işlerim olduğu bahanesiyle bu önerisini geri çevirdim ve saat dokuza gelirken, viski için teşekkür edip evinden ayrıldım. Ve dönüş yolunda, Midori’yi aramak için bir telefon kulübesine uğradım. Gariptir, telefonu o açtı.</p>

  <p class="normal1">– Bağışla, şu sırada seninle konuşmayı canım istemiyor, dedi bana.</p>

  <p class="normal1">– Çok iyi biliyorum. Kaç kez söylemiştin bunu zaten. Ama böyle koparmak istemiyorum ilişkimizi. Sen, sahip olduğum birkaç arkadaştan birisin ve seni görmemek bana çok zor geliyor. Sadece bana, seninle tekrar ne zaman konuşabileceğimi söylemeni istiyorum.</p>

  <p class="normal1">– Seni arayan ben olacağım zaman, daha önce değil.</p>

  <p class="normal1">– Sen iyi misin bari? diye sordum.</p>

  <p class="normal1">– Pek fena sayılmam.</p>

  <p class="normal1">Telefonu kapadı.</p>

  <p class="normal1">&nbsp;</p>

  <p class="normal1">Mayıs ayının ortalarına doğru Reiko’dan bir mektup geldi.</p>

  <p class="indentmetinnnnnn">&nbsp;</p>

  <p class="indentmetinnnnnn">Mektuplarınıza teşekkür ederim. Naoko onları okuyunca çok memnun oluyor. Ben de okuyorum. Okuyabilirim, değil mi?</p>

  <p class="indentmetinnnnnn">Daha önce yazamadığım için beni bağışlayın. Doğruyu söylemek gerekirse, ben de oldukça yorgundum ve size verecek iyi haberlerim yoktu. Naoko pek iyi değil. Geçen gün, annesi Kobe’den geldi ve dördümüz uzun uzun konuştuk bu konuyu, doktor ve ben de dahil. Bir süre için onun bir ihtisas hastanesinde, yoğun tedavisi konusunda anlaşmaya vardık. Alınacak sonuca göre, onu gene buraya almak yerinde olur mu, olmaz mı, sonra karar vereceğiz. Naoko’ya gelince o, eğer mümkünse, tedavisini burada sürdürmeyi yeğliyor ve ben, gideceği için hem üzgün, hem de kaygılıyım, ama, açık konuşmak gerekirse burada onu denetim altında tutmanın giderek daha zorlaştığını size söylemeliyim. Genelde pek sıkıntı vermiyor, ama zaman zaman, fazla duygusal tepki gösterdiği oluyor ve bu gibi durumlarda gözetim altında bulundurulması gerekiyor. Çünkü neler olacağı bilinemez. Çok şiddetli sanrılar görüyor ve tümüyle kendi içine kapanıyor.</p>

  <p class="indentmetinnnnnn">Bunun içindir ki bence en iyi çözüm, Naoko’nun bir ihtisas hastanesine gidip durumuna uygun bir tedavi görmesi. Acı bir çözüm, ama elden bir şey gelmiyor. Size daha önce de söylediğim gibi, esas olan, sabır göstermek. Umudu yitirmeden, düğüm olmuş iplerin tek tek çözülmesi gerek. Gerçi durum umutsuz gibi görünebilir, ama mutlaka ipin ucunun yakalanacağı bir an gelecektir. Karanlıkta kalınca, sabırla, gözlerin karanlığa alışmasını beklemek yeter.</p>

  <p class="indentmetinnnnnn">Bu mektup elinize geçtiğinde Naoko yeni hastanesine gönderilmiş olacaktır. Size haber vermek için son dakikayı beklemek zorunda kaldığım için üzülüyorum, ama durum öylesine hızlı gelişti ve aceleye geldi ki. Gittiği yer, ün yapmış, iyi bir hastane. Orada çok iyi doktorlar var. Adresini bu mektubun altında veriyorum, böylece siz de doğrudan doğruya ona yazabilirsiniz. Ben de ondan haber alacağımdan, bir şey olursa size bildiririm. Size güzel haberler gönderebilseydim ne iyi olurdu! Kuşkusuz sizin için de zor olacak, ama umudunuzu yitirmeyin sakın. Naoko artık burada olmasa bile, bana yazmayı sürdürebilirsiniz. Yakında görüşmek üzere.</p>

  <p class="indentmetinnnnnn">&nbsp;</p>

  <p class="normal1">O ilkbahar, epey mektup yazdım. Haftada bir kez, hem Naoko’ya hem Reiko’ya yazıyordum ve Midori’ye de birkaç mektup yazdım. Üniversitede sınıfta, evimde yazı masamda, Kamome kucağımda ya da mola sırasında İtalyan lokantasının bir masasında yazıyordum. Sanki, böyle yazmakla, akıntıya kapılmış sürüklenen yaşamımın kopuk kopuk parçalarını birbirine bağlıyormuşum gibi geliyordu bana.</p>

  <p class="normal1">Midori’ye yazdığım mektuplarda, nisan ve mayıs aylarının benim açımdan pek zor geçtiğini, onunla konuşamadığım için çok mutsuz olduğumu anlatıyordum. Ömrümde ilk kez böylesine hüzünlü bir ilkbahar yaşıyordum ve şubat ayının sonsuza dek sürüp gitmesini yeğlediğimi düşünüyordum. Gerçi şimdi söylemek artık bir şeyi değiştirmeyecekti ama, bence yeni saç biçimi ona çok yakışmıştı. Çok güzel olmuştu. Şimdi bir İtalyan lokantasında çalışıyordum ve aşçıbaşı bana nefis bir spagetti tarifi vermişti. Çok yakında ona da tattırabilmeyi umut ediyordum.</p>

  <p class="normal1">&nbsp;</p>

  <p class="normal1">Her gün üniversiteye gidiyordum, haftada iki üç kez İtalyan lokantasında çalışıyordum, İto’yla müzikten ve kitaplardan konuşuyordum, ondan okumak için Boris Vian’ın birkaç kitabını ödünç almıştım, yazıyordum, Kamome’yle oynuyordum, makarna pişiriyordum, bahçeyle ilgileniyordum, Naoko’yu düşünerek mastürbasyon yapıyordum ve epey de film seyrediyordum.</p>

  <p class="normal1">Haziran ortasına yaklaşırken Midori benimle konuştu. İki ay boyunca birbirimize tek söz etmemiştik. Bir dersin sonunda, gelip yanıma oturdu ve çenesi ellerinde, bir süre sessizce beni seyretti. Dışarıda, yağmur yağıyordu. Bardaktan boşanırcasına bir yağmurdu, rüzgârsız, her şeyi eşit derecede ıslatan, yağmur mevsimine özgü bir yağmur. Öteki öğrenciler gittikten sonra bile Midori orada öylece kaldı, sesini çıkarmadan, duruşunu bozmadan. Sonra blucin ceketinin cebinden bir Marlboro çıkardı. ağzına götürdü ve kibriti bana uzattı. Sigarasını yakmak için bir tane çaktım. Midori dudaklarını büzüp dumanını yavaş yavaş suratıma üfledi.</p>

  <p class="normal1">– Saçımı beğendin demek?</p>

  <p class="normal1">– Çok güzel.</p>

  <p class="normal1">– Ne demek, çok güzel? diye sordu.</p>

  <p class="normal1">– Dünyanın tüm ormanlarının bütün ağaçlarını devirecek kadar soluk kesici, dedim.</p>

  <p class="normal1">– Gerçekten böyle mi düşünüyorsun?</p>

  <p class="normal1">– Evet, doğrusu bu.</p>

  <p class="normal1">Bir süre beni süzdü, sonra nihayet sağ elini bana uzattı. Tutup sıktım. Bana, benden çok daha fazla rahatlamış gibi göründü. Sigarasının külünü yere silkti sonra bir sıçrayışta kalktı.</p>

  <p class="normal1">– Hadi yemeğe gidelim. Açlıktan ölüyorum, dedi.</p>

  <p class="normal1">– Nereye gidiyoruz?</p>

  <p class="normal1">– Takaşimaya’nın lokantasına, Nihombaşi’deki.</p>

  <p class="normal1">– Peki neden özellikle böyle bir yerde yemeğe gidelim?</p>

  <p class="normal1">– Canım oraya gitmek istiyor da ondan.</p>

  <p class="normal1">Ve ta Nihombaşi’ye gitmek için metroya bindik. Herhalde sabahtan beri aralıksız yağan yağmur yüzünden, büyük mağaza neredeyse boştu. İçeride, havaya bir yağmur kokusu yayılıyordu ve satıcı kızların bile, boş oturmaktan canı sıkılıyor gibiydi. Bodrum katındaki lokantaya indik ve camekânlarda sergilenen örnekleri uzun uzun inceledikten sonra, ikimiz de bir maku–no–uçi bento<sup class="calibre5"><a class="footnote-link" href="../Text/1_split_029.html#footnote-100-15" id="footnote-100-15-backlink">[15]</a></sup> almaya karar verdik. Yemek saatiydi, ama lokanta tenhaydı.</p>

  <p class="normal1">– Bir büyük mağazanın lokantasında yemek yemeyeli çok oluyor, dedim, bu gibi yerler dışında hemen hemen hiçbir yerde görülmeyen düz beyaz bir kâseden çayımı içerken.</p>

  <p class="normal1">– Benim hoşuma gider, dedi Midori. Hep bana, özel bir şey yapıyormuşum gibi gelir. Hiç kuşkusuz çocukluk anılarım yüzünden olacak. Böyle yerlere beni öyle seyrek götürürlerdi ki!</p>

  <p class="normal1">– Bana da tersine, sık sık gitmişim gibi geliyor. Çünkü annem büyük mağazalarda alışveriş yapmayı severdi.</p>

  <p class="normal1">– Talihin varmış.</p>

  <p class="normal1">– Yok canım. Tam tersine, bundan nefret ederdim.</p>

  <p class="normal1">– Anlamadın. Söylemek istediğim, seninle ilgilenen kimselerin yanında büyüdüğün için talihli olduğun.</p>

  <p class="normal1">– Tek çocuktum da ondan.</p>

  <p class="normal1">– Ben küçükken, kendi kendime hep derdim ki, büyüdüğümde tek başıma büyük mağazaların lokantasına gideceğim, her istediğimi yemek için. Ama acı bir şey bu, değil mi? Böyle bir yerde tek başına yemeğe gelmek hiç de hoş değil. Yemek pek iyi değil ve yer geniş, çok kalabalık, gürültülü, havasız. Ama gene de, zaman zaman buraya gelmeyi canımın istediği olur.</p>

  <p class="normal1">– Şu iki ay çok hüzünlü geçti, dedim.</p>

  <p class="normal1">– Mektuplarında okudum bunu, dedi ruhsuz bir sesle. Neyse, yememize bakalım biz. Şimdilik başka hiçbir şey düşünemiyorum.</p>

  <p class="normal1">Yarım daire biçimindeki bir kutuda, ayrı ayrı bölmelerde sunulan küçük, kızarmış, haşlanmış ve sirkeye yatırılmış yiyeceklerimizin hepsini yedik, lake kâselerden et suyumuzu ve beyaz fincanlardan çayımızı içtik. Midori bir sigara tüttürdü. Bitirince, hiçbir şey söylemeden kalktı ve şemsiyesini aldı. Ben de kalkıp benimkini aldım.</p>

  <p class="normal1">– Şimdi nereye gidiyoruz? diye sordum.</p>

  <p class="normal1">– Büyük mağazaya geldiğimize ve lokantasında yediğimize göre, şimdi de terasa çıkmamız normal, değil mi?</p>

  <p class="normal1">Teras, yağmur altında, bomboştu. Evcil hayvan bölümünde satıcı bile yoktu; tezgâhlar da, atlıkarınca için bilet satan kulübe de kepenklerini indirmişti. Şemsiyemizin altında, sırılsıklam tezgâhların, bahçe iskemlelerinin ve tahta atların arasında gezindik. Tokyo’nun ortalık yerinde, böylesine ıssız ve böylesine yabanıl bir yer bulmak beni çok şaşırtmıştı. Midori bana dürbünle bakmak istediğini söyleyince, parayı deliğe ben attım ve o seyrederken şemsiyesini ben tuttum.</p>

  <p class="normal1">Terasın bir köşesinde çocuklar için birkaç elektronik makinenin dizili olduğu, üstü kapalı bir video oyunları köşesi vardı. Oradaki tümseğe ikimiz yan yana oturduk, yağmuru seyretmek için.</p>

  <p class="normal1">– Konuş bakalım, dedi Midori, hiç kuşkusuz bana söyleyeceklerin vardır.</p>

  <p class="normal1">– Kendimi bağışlatmak için bahaneler bulmaya çalışmayacağım ama o gün, öylesine bitkindim ki, nerede olduğumu bile bilmiyordum. Ve çevremde olup bitenlerin hiç mi hiç ayırdında değildim üstelik. Seni bir daha göremeyince anladım her şeyi. Sen yanımda olduğun için bu badireyi atlatmayı başarmıştım. Sen olmayınca, çok zor ve ben pek mutsuz oluyorum.</p>

  <p class="normal1">– Peki ama ya sen, Vatanabe, sensiz geçen şu iki ayın benim için katlanılması ne denli acı ve çetin olduğunu bilmiyor musun?</p>

  <p class="normal1">– Hayır, bilmiyordum, dedim, çok şaşırmıştım. Bana artık katlanamadığın için beni görmek istemediğini sanıyordum.</p>

  <p class="normal1">– Ne kadar aptalsın! Seni görmeye can attığımı anlamadın mı? Seni sevdiğimi sana söylemiştim, değil mi? Ben bir şıpsevdi değilim. Bunu anlamıyor musun?</p>

  <p class="normal1">– Evet, elbette, ama...</p>

  <p class="normal1">– Biliyorum, beni öyle sinirlendirdin ki, az kalsın üstüne atılıp seni pataklayacaktım. Düşünebiliyor musun? Seni uzun zamandır görmemiştim ve sen orada, aklın tümüyle bir başka kızda, düşüncelerine dalıp gitmiş, oturuyor ve beni görmüyordun bile. Kızmam normaldi, değil mi? Üstelik, içimde belki de bir süre senden uzaklaşsam daha iyi olacağı gibi bir duygu vardı. Birtakım şeyleri biraz daha açık seçik görebilmek için.</p>

  <p class="normal1">– Ne demek istiyorsun?</p>

  <p class="normal1">– Aramızdaki bağdan söz etmek istiyorum. Söylemek istediğim şu ki, yavaş yavaş, seninleyken, ötekiyle olduğumdan çok daha mutlu olmaya başlıyordum. Sence bu, normal değildi ve üstelik cansıkıcıydı değil mi? Elbette ki onu seviyordum, o erkek arkadaşımı, hem de birazcık şımarık, kalın kafalı, ve faşist bulsam bile, ama iyi yönleri vardı ve sevdiğim ilk çocuktu. Ama sen, sen benim için gerçekten de çok özel biriydin. Birlikte olduğumuzda, birbirimizle kusursuz uyum sağlıyormuşuz gibi geliyordu bana. Sana güveniyordum, seni seviyordum ve seni koyvermek istemiyordum gidesin. Sözün kısası kendimi tam bir umarsızlık içinde bulmuştum. O zaman gidip öteki erkek arkadaşımı buldum, danışmak için. Ona ne yapmam gerektiğini sordum. O da bana, artık seni görmememi, yoksa, onu bırakmamı salık verdi.</p>

  <p class="normal1">– Sen ne yaptın?</p>

  <p class="normal1">– Onu bıraktım, dedi bir Marlboro alarak.</p>

  <p class="normal1">Sigarayı ağzına götürdü, elini siper ederek yaktı ve dumanını içine çekti.</p>

  <p class="normal1">– Neden?</p>

  <p class="normal1">– Neden mi? diye öfkeyle bağırdı. Sen biraz kaçık mısın nesin? İngilizce’de şart kipini biliyorsun, aritmetikten anlıyorsun, Marx’ı okuyorsun da bunu anlamıyorsun öyle mi? Niçin bana bu soruyu soruyorsun? İlle de bunu sana benim, bir kızın söylemesini mi istiyorsun? Herhalde seni ondan daha çok sevdiğim için. Biraz daha yakışıklı birine abayı yakmayı yeğlerdim elbette, ama elimde değil, sana tutulmuşum işte.</p>

  <p class="normal1">Bir şey söylemek istedim, ama boğazım düğümlenmişti ve sözler bir türlü çıkmıyordu.</p>

  <p class="normal1">Midori sigarasını bir su birikintisine attı.</p>

  <p class="normal1">– Hadi hadi bu suratı takınma! Beni de üzüyorsun. Aldırma, senden bir şey beklemiyorum; çünkü senin bir başkasını sevdiğini biliyorum. Ama gene de, bana sarılır mısın acaba? İki ay, çok zor geçti, biliyor musun.</p>

  <p class="normal1">Şemsiyelerimizin altında, elektronik oyunların arkasında, kucaklaştık. Bedenlerimiz sımsıkı sarılmış, dudak dudağa. Saçları ve blucin ceketi yağmur kokuyordu. Bir kız bedeninin ne derece yumuşak ve ılık olabileceğini anlıyor, heyecanlanıyordum. Ceketinin içinden, göğüslerini yuvarlaklığını, göğsümde açık seçik duyumsuyordum. Birden, uzun zamandır bir canlıyı kollarıma almamış olduğumun farkına vardım.</p>

  <p class="normal1">– Son karşılaştığımız günün akşamı gördüm erkek arkadaşımı. İşte o akşam ayrıldık.</p>

  <p class="normal1">– Seni içtenlikle seviyorum, biliyorsun. Seni derinden seviyorum. Bir daha gitmene izin vermeyeceğim. Ama elimde değil, şimdilik özgür değilim.</p>

  <p class="normal1">– Ötekinin yüzünden mi?</p>

  <p class="normal1">Başımla onayladım.</p>

  <p class="normal1">– Anlat bana. Onunla yattın mı?</p>

  <p class="normal1">– Bir tek kez, geçen yıl.</p>

  <p class="normal1">– Ve sonra onu bir daha hiç görmedin mi?</p>

  <p class="normal1">– Gördüm, iki kez. Ama hiçbir şey yapmadık.</p>

  <p class="normal1">– Neden? Seni sevmiyor mu?</p>

  <p class="normal1">– Sana hiçbir şey söyleyemem. Durum çok karmaşık. Üst üste binen, birbiriyle çakışan birçok sorun var ve bu, uzun zamandır süregeldiği için, sonunda insan gerçekte neler olduğunu bile kestiremiyor artık. Bu, onun için de, benim için de böyle. Bildiğim tek şey, işin içinde benim insan olarak sorumluluğumun bulunduğu. Ve bu duruma kayıtsız kalamıyorum. En azından, şu sırada hissettiklerim bunlar. O beni sevmese bile.</p>

  <p class="normal1">– Baksana, ben etten kemikten yaratılmış bir kızım, biliyorsun, dedi yanağını boynuma sürerek. Şu an kollarındayım ve seni sevdiğimi açık açık söylemiş bulunuyorum az önce. Benden ne istersen yapmaya hazırım. Biraz dağınığımdır, ama dürüst ve terbiyeliyimdir, çok çalışırım, oldukça sevimli bir yüzüm, güzel göğüslerim var, iyi yemek pişiririm, babamın mirasını en iyi biçimde değerlendirdim, o halde ben iyi bir aday sayılmaz mıyım, sence? Sen beni almazsan, sonunda gidip başka yerlere bakmak zorunda kalacağım.</p>

  <p class="normal1">– Bana zaman gerek... Düşünmek, düşüncelerime çekidüzen vermek ve karara varmak için zamana gereksinmem var. Üzgünüm, ama şimdilik sana bundan başka hiçbir şey söyleyemeyeceğim.</p>

  <p class="normal1">– Ama beni seviyorsun ve bir daha gitmemi istemiyorsun, değil mi?</p>

  <p class="normal1">– Elbette.</p>

  <p class="normal1">Midori benden uzaklaşıp içtenlikle gülümseyerek yüzüme baktı.</p>

  <p class="normal1">– Tamam, beklerim ben de. Çünkü sana güvenim var. Ama eğer beni alırsan, tek ben olayım isterim. Ben kollarındayken başka birini düşünmeni kabullenemem. Ne demek istediğimi anlıyor musun?</p>

  <p class="normal1">– Hem de çok iyi anlıyorum.</p>

  <p class="normal1">– Sonra da bana her istediğini yapabilirsin, beni yaralamanın dışında. Şimdiye değin yaşamımda yeterince yara almış bulunmaktayım, daha fazlasına dayanasım yok artık. Mutlu olmak istiyorum.</p>

  <p class="normal1">Onu bağrıma basıp kollarımda sıktım, sonra da öptüm.</p>

  <p class="normal1">– Şu başımıza dert olan şemsiyeyi bıraksan da bana daha sıkı sarılsan nasıl olur acaba? diye önerdi.</p>

  <p class="normal1">– Ama şemsiyesiz sırılsıklam oluruz sonra.</p>

  <p class="normal1">– Önemli değil, aldırmam. Şu anda başka hiçbir şey düşünmeden kollarında olmak istiyorum. İki aydır bekliyordum bunu.</p>

  <p class="normal1">Yağmur altında ona sımsıkı sarılmak için şemsiyeyi ayağımın dibine bıraktım. Otoyola doğru giden otomobillerin tekerlek gıcırtıları, bizi sis gibi kucaklıyordu. Yağmur, hep öyle, yağmayı sürdürüyordu, bitip tükenmemecesine, sessizce, saçlarımızı ıslatarak, yanaklarımızdan aşağı gözyaşları gibi yuvarlanarak, onun blucin ceketini de benim sarı naylon rüzgârlığımı da zorlayarak.</p>

  <p class="normal1">– Yağmurdan korunacak bir yer arayalım istemez misin? diye sordum.</p>

  <p class="normal1">– Benim eve gelsene. Kimse yok. Böyle giderse soğuk alacağız sonra.</p>

  <p class="normal1">– Haklısın.</p>

  <p class="normal1">– Sence sanki ırmağı yüzerek geçmiş gibi görünmüyor muyuz? dedi gülerek. Ah, ne kadar iyiydik!</p>

  <p class="normal1">“Ev tekstili” reyonundan kocaman bir banyo havlusu satın aldık, ikimiz de sırayla tuvalete girerek saçlarımızı kuruladık. Sonra, dairesinin bulunduğu Myogadani’ye değin metroyla gittik. Bana hemen bir duş aldırdı, arkadan da kendisi aldı. Giysilerim kuruyuncaya değin bana bir bornoz verdi. Sonra da mutfak masasına oturup kahve içtik.</p>

  <p class="normal1">– Bana kendinden bahset, dedi.</p>

  <p class="normal1">– Ne öğrenmek istiyorsun?</p>

  <p class="normal1">– Şey, örneğin... Nelerden hoşlanmadığını söyle.</p>

  <p class="normal1">– Tavuk, zührevi hastalıklar ve fazla geveze berberler.</p>

  <p class="normal1">– Peki daha?</p>

  <p class="normal1">– Yalnız geçirilen nisan geceleri ve dantel telefon örtüleri.</p>

  <p class="normal1">– Peki daha?</p>

  <p class="normal1">Başımı olumsuz, salladım.</p>

  <p class="normal1">– Aklıma başka özel hiçbir şey gelmiyor ki.</p>

  <p class="normal1">– Erkek arkadaşım, yani eskisi demek istiyorum, bir sürü şeyden nefret ederdi. Çok kısa etekler giymemden, sigara içmemden, sarhoş olmamdan, arkadaşları konusunda dedikodu yapmamdan ya da kötü şeyler söylememden hoşlanmazdı... Bunun için, eğer yapmamı istemediğin şeyler varsa, hiç sıkılmadan bana söyleyebilirsin. Sıfırdan başlamak en iyisi.</p>

  <p class="normal1">– Hayır, öyle özel bir şey yok, dedim başımı sallayarak, bir an düşündükten sonra. Hayır, hiçbir şey yok.</p>

  <p class="normal1">– Sahi mi?</p>

  <p class="normal1">– Giydiğin her şey hoşuma gidiyor ve senin her şeyini seviyorum; yaptıklarını da söylediklerini de yürüyüşünü de sarhoşlugunu da her şeyini işte.</p>

  <p class="normal1">– Yani, gerçekten böyle devam edebilir miyim?</p>

  <p class="normal1">– Değiştiğinde nasıl olacağını tahmin edemiyorum, o yüzden böyle, iyi.</p>

  <p class="normal1">– Söyle bana beni nasıl seviyorsun? diye sordu Midori.</p>

  <p class="normal1">– Seni öyle bir ateşle seviyorum ki, tüm dünya cangıllarındaki tüm kaplanları eritip tereyağına dönüştürebilecek kadar çok seviyorum.</p>

  <p class="normal1">– Hımm, yaptı, pek memnun kalmamıştı. Beni gene kollarına alır mısın?</p>

  <p class="normal1">Odasında, yatağının üstünde kucaklaştık. Onun uyku tulumunun içinde, yağmuru dinlerken, öpüştük, sonra şundan bundan konuştuk, her şeyden, dünyanın oluşumundan tut da, rafadan yumurtanın nasıl pişirileceğine değin.</p>

  <p class="normal1">– Merak ediyorum, acaba yağmur yağdığında karıncalar ne yapıyordur? dedi.</p>

  <p class="normal1">– Bilmem, diye karşılık verdim. Belki de, hazır içerideyken karınca yuvasını temizliyor ya da stoklarını düzenliyorlardır... Çünkü karıncalar çok çalışkandır.</p>

  <p class="normal1">– O halde, madem bu kadar çalışıyorlar, neden evrim geçirmemişler de hep karınca olarak kalmışlar?</p>

  <p class="normal1">– Bilmiyorum. Ama belki de beden yapıları evrime elverişli değildir de ondan... Yani, maymunlara oranla demek istiyorum.</p>

  <p class="normal1">– Uzun sözün kısası, sen de pek bir şey bilmiyorsun ya, dedi. Oysa ben, dünyada senin bilmediğin hiçbir şey olmadığına inanmıştım.</p>

  <p class="normal1">– Dünya öyle büyük ki, dedim.</p>

  <p class="normal1">– Dağlar yüksek, deniz derin, dedi. (Sonra elini bornozumun içine kaydırarak sertleşmiş penisimi tuttu. Yutkundu.) Söylesene Vatanabe, üzgünüm ama inan bana şaka etmiyorum. Böylesine iri ve böylesine sert, asla girmez bu. Hayır, gerçekten.</p>

  <p class="normal1">– Dalga mı geçiyorsun ne? dedim, içimi çekerek.</p>

  <p class="normal1">– Evet, dedi kıkır kıkır gülerek. Merak etme, olur. Sanırım girebilmesi gerek. Daha yakından bakabilir miyim?</p>

  <p class="normal1">– İstediğini yapabilirsin.</p>

  <p class="normal1">Midori yorganın içine daldı ve penisimi bir süre mıncıkladı. Derisini çekiştirdi, avucuna alıp tarttı. Sonra, başı soluk almak için uyku tulumundan çıktı.</p>

  <p class="normal1">– Onu çok sevdim. Bak, seni pohpohlamak için söylemiyorum bunu.</p>

  <p class="normal1">– Teşekkür ederim, dedim içtenlikle.</p>

  <p class="normal1">– Ama, Vatanabe, beni canın istemiyor, değil mi? Her şey aydınlığa kavuşuncaya değin?</p>

  <p class="normal1">– Bende eksik olan, istek değil, biliyor musun? Senin için neredeyse çıldırıyorum. Ama, şimdilik, yapamam.</p>

  <p class="normal1">– Gerçekten de inatçının tekisin. Ben senin yerinde olsaydım, fırsattan yararlanır ve sonra düşünürdüm.</p>

  <p class="normal1">– Gerçekten böyle mi yapardın?</p>

  <p class="normal1">– Hayır, diye fısıldadı. Galiba ben de yapmazdım. Senin yerinde olsaydım, özveride bulunurdum. Zaten, sende sevdiğim bu işte. Seni sahiden seviyorum, biliyorsun.</p>

  <p class="normal1">– Söyle bana beni nasıl seviyorsun? diye sordum.</p>

  <p class="normal1">Karşılık verecek yerde, geldi bana sokuldu dudaklarını göğsüme koydu, penisimi tuttu ve eli, usulca gidip gelmeye başladı. Aklıma ilk gelen, elini, Naoko’nunkinden tümüyle farklı bir biçimde hareket ettirdiği oldu. Onunki kadar tatlı ve harikaydı, ama değişik bir şey vardı ve bunu, yepyeni bir deneyim olarak algıladım.</p>

  <p class="normal1">– Öbür kızı düşünüyorsun, değil mi?</p>

  <p class="normal1">– Hayır, diye yalan söyledim.</p>

  <p class="normal1">– Doğru mu bu?</p>

  <p class="normal1">– Doğru.</p>

  <p class="normal1">– Ben bunu yaparken onu düşünmeni istemem.</p>

  <p class="normal1">– Olanaksız, dedim.</p>

  <p class="normal1">– Göğsümü filan okşamak ister misin?</p>

  <p class="normal1">– İsterdim ama galiba en iyisi bunu yapmamak. Her şeyi bir defada yaparsak heyecanı fazla gelir sonra.</p>

  <p class="normal1">Midori bunu kabul etti ve örtünün altında kıpırdanarak külotunu çıkartıp penisimi örttü.</p>

  <p class="normal1">– Bunun üstüne boşalabilirsin.</p>

  <p class="normal1">– Ama kirletirim sonra.</p>

  <p class="normal1">– Saçmalama, beni ağlatacaksın, dedi ağlamaklı bir sesle. Yıkarım biter, değil mi? Hadi, sıkılma, koyver. Ve gerçekten üzülüyorsan, bana bir külot armağan edersin olur biter. Herhalde hoşuna gitmediği için yapamayacağını söylemeyeceksin bana?</p>

  <p class="normal1">– Dalga mı geçiyorsun?</p>

  <p class="normal1">– O halde hadi. Çabuk ol.</p>

  <p class="normal1">Ben boşalır boşalmaz, spermime bir göz attı.</p>

  <p class="normal1">– Epey varmış, vay canına! dedi, sesinde, bana hayranlık gibi gelen bir şeyle.</p>

  <p class="normal1">– Sence fazla mı?</p>

  <p class="normal1">– Yok be, budala. İstediğin kadar çıkartabilirsin, dedi gülerek, sonra da beni öptü.</p>

  <p class="normal1">Akşam, yemek hazırlamak için mahallede alışverişe çıktı. Mutfakta bira içerek bezelyeli pilav ile tempura yedik.</p>

  <p class="normal1">– Bol sperm yapman için bol yemen gerek, dedi Midori. Sonra da ben, onu boşaltmana güzel güzel yardım ederim....</p>

  <p class="normal1">– Sağol.</p>

  <p class="normal1">– Bir sürü yöntem biliyorum. Kitabeviyle ilgilenirken, kadın dergilerinde okumuştum. Bilirsin, gebe kadınlar sevişemez, bu yüzden, kocasını başka yerlere göndermemek için önerilen çareleri içeren bir sürü özel sayı vardı. Hoşuna gider miydi?</p>

  <p class="normal1">– Evet.</p>

  <p class="normal1">Midori’den ayrıldıktan sonra, beni evime getiren trende, gardan satın aldığım akşam gazetesini açtım, ama gazete okumayı canım hiç istemiyordu, ne kadar göz attımsa da okuduklarımdan hiçbir şey anlamadım. Gözlerimin önünde açılmış gazete sayfasına boş boş bakarken, hep geleceğimi düşünüyor ve olayların nasıl gelişeceğini merak ediyordum. Ara sıra dünyanın çevremde nabız gibi vurduğunu duyumsuyordum. Derin bir soluk alıp gözlerimi kapadım. Geçirdiğim günden dolayı pişmanlık duymuyordum ve günümü yeni baştan yaşayacak olsam, tıpkı tıpkısına aynı şeyleri yapacağıma inanıyordum. Terasta, yağmur altında Midori’yi kucaklayıp bağrıma basardım, ikimiz de iliklerimize varıncaya değin ıslanırdık ve onun elleriyle boşalmamı sağlamasına ses çıkarmazdım. Bu noktada hiç kuşku yoktu. Midori’yi seviyordum ve o da ona döndüğüm için çok mutluydu. Onunla her şeyin yolunda gideceğini düşünüyordum. Çünkü, onun da söylediği gibi, kanlı canlı, güzel bir kızdı sıcacık bedenini kollarıma bırakmış, bana iyice sokulmuştu. Bana gelince, ben de onu çırılçıplak soyup bedenini açtırarak olduğum gibi o sıcaklığına dalmamak için kendimi güçlükle tutmuştum. Penisimi tutup tatlı tatlı okşamaya başladığında onu durduramamıştım. Onu istiyordum, o da beni istiyordu ve birbirimizi seviyorduk. Bize kim engel olabilirdi ki? Evet, Midori’yi seviyordum. Ve herhalde bunu daha önce bilmem gerekirdi. Ne var ki uzun süre bu soruyu kendime sormaktan kaçınmıştım.</p>

  <p class="normal1">Sorun şuydu ki bu yeni durumu Naoko’ya dürüstçe açıklayabilmek elimden gelmeyecekti. Başka koşullarda olsaydık, kuşkusuz, başka bir kıza abayı yaktığımı ona daha kolay açıklayabilirdim. Üstelik, gerçekte, Naoko’yu da seviyordum. İçimde, onun için yeterince geniş bir yeri ayırmış, saklı tutmuştum, hiç ilişmeden.</p>

  <p class="normal1">Yapabileceğim tek şey, Reiko’ya içten bir mektup yazıp her şeyi açık açık anlatmaktı. Evime döndüm ve verandada oturarak, bir yandan yağmurla ıslanmış bahçeyi seyrederken, kafamın içinde, birkaç tümceyi art arda sıralamaya çalıştım. Sonra masamın başına geçtim. “Size bunları yazmak bana çok zor geliyor.” Böyle başladım. Ve ona, o zamana değin Midori’yle aramdaki ilişkinin ne olduğunu kısaca anlattıktan sonra o gün olanlara geçtim.</p>

  <p class="indentmetinnnnnn">&nbsp;</p>

  <p class="indentmetinnnnnn">Ben Naoko’yu sevdim ve hâlâ da seviyorum. Ama Midori’yle aramda var olan şey, bana ciddi gibi geliyor. Ona direnmenin benim için zor olduğunu hissediyorum ve bana öyle geliyor ki, o yönde sürüklenip gideceğim. Naoko’ya karşı hissettiklerim, sakin, tatlı ve saf bir sevgi, buna karşılık Midori’ye karşı olan duygum tümüyle bambaşka nitelikte. O duygu yürüyor, soluk alıyor, yürek gibi vuruyor. Ve beni harekete geçiriyor. Şaşkınım; çünkü ne yapmam gerektiğini bilmiyorum. Bahane bulmak değil niyetim, ama inanıyorum ki, şimdiye değin kendime karşı dürüst davranarak yaşadım hep ve kime olursa olsun, hiç yalan söylemedim. Her zaman, kimseyi kırmamaya dikkat ettim. Bu yüzden, neden bu içinden çıkılmaz duruma sürüklendiğimi hiç anlayamıyorum,. Ne yapmalıyım ben? Danışabileceğim tek insan sizsiniz.</p>

  <p class="indentmetinnnnnn">&nbsp;</p>

  <p class="normal1">Ekspres bir pul yapıştırıp zarfı hemen o gece kutuya attım.</p>

  <p class="normal1">Reiko’nun mektubu beş gün sonra geldi.</p>

  <p class="indentmetinnnnnn">&nbsp;</p>

  <p class="indentmetinnnnnn">Önce güzel bir haberle başlayalım.</p>

  <p class="indentmetinnnnnn">Naoko iyileşme yolunda. Sanıldığından çok daha çabuk toparlanıyor. Bir kez telefonda görüştüm onunla ve konuşması çok daha anlaşılır geldi. Belki de buraya çok yakında dönebilir.</p>

  <p class="indentmetinnnnnn">Şimdi de sizi ilgilendiren konuya gelelim.</p>

  <p class="indentmetinnnnnn">Bence başınıza gelenlere öyle çok önem vermemelisiniz. Birini sevmek olağanüstü bir şey ve bu sevgi eğer gerçekse kimse sizi içinden çıkamayacağınız bir duruma sürükleyemez. Merak etmeyin.</p>

  <p class="indentmetinnnnnn">Öğüdüm pek basit. Birincisi, eğer Midori adındaki o kıza âşık olmuşsanız, duygularınıza boyun eğmeniz normaldir. Az çok iyi gidebilir her şey. Ama aşk, budur işte. İnsan sevince, kendini bırakması doğaldır. Ben buna inanıyorum. Bu, içtenliğin de bir gereği.</p>

  <p class="indentmetinnnnnn">İkincisi, Midori’yle sevişme konusuna gelince, bu sizin bileceğiniz iş ve ben bir şey söyleyemem. Bu konuyu onunla tartışınız, olumlu bir sonuca varabilmek için.</p>

  <p class="indentmetinnnnnn">Üçüncüsü, Naoko’ya hiçbir şey söylemeyiniz. Durum, ona açılmanızı zorunlu kılacak aşamaya geldiğinde sizinle birlikte bunu yapmanın en iyi yolunu araştırırız. Bu yüzden, şimdilik ona hiçbir şey söylememe kararı alalım. Siz gerisini bana bırakın.</p>

  <p class="indentmetinnnnnn">Dördüncüsü, şimdiye değin, Naoko için tam bir destek oldunuz her zaman. Bu yüzden, artık ona karşı içinizde sevgi kalmadıysa bile, daha yapabileceğiniz çok şey var. Bunun için, kafanızı yumruklamayın. Bizler (‘’bizler’’ diyorum normal olmayan insanları belirtmek için olduğu kadar, normal olanları da belirtmek için) kusurlu bir dünyada yaşayan kusurlu kişileriz. Somut biçimde değerlendirilebilecek ya da ölçülebilecek nesneler gibi yaşamıyoruz ki.</p>

  <p class="indentmetinnnnnn">Benim kişisel duygum, Midori enikonu sıradışı bir kız olmalı. Mektuplarınızı okurken, ona âşık olduğunuzu iyice anladım. Naoko’ya âşık olduğunuzu da kabul ediyorum. Ve bu sizin suçunuz değil. Böyle şeyler sık sık oluyor. Çok güzel bir havada çok güzel bir gölde gemiyle gezmek kadar basit bir şey. Gökyüzü pırıl pırıl, manzara göz kamaştırıcı. Bu yüzden, böyle acı çekmekten vazgeçeceksiniz. İnsan kendini bırakınca işler olması gerektiği gibi gider ve ne yaparsanız yapın, insanlar kırılınca kırılmışlar demektir. Yaşam böyle. Belki size biraz çok bilmiş gibi görünebilirim, ama sanırım sizin de başınızın çaresine bakmanızın zamanı yakında gelip çatacaktır. Kimi zaman yaşamı, istediğiniz biçime sokmak için fazla zorluyorsunuz. Eğer bir akıl hastanesine girmek istemiyorsanız, yüreğinizi biraz daha açmanız ve kendinizi olayların akışına bırakmanız gerekli. Güçsüz ve kusurlu bir kadın olsam da kimi zaman yaşamın olağanüstü güzel bir şey olması gerektiğini düşündüğüm oluyor! Size yemin ederim ki doğru bu. O halde sizin, çok daha mutlu olmanız gerekir. Mutlu olmak için çaba gösteriniz.</p>

  <p class="indentmetinnnnnn">Kuşkusuz Naoko’yla öykünüzün mutlu sonla noktalanmamasına üzülüyorum, yazık. Ama düşünülecek olursa, neyin iyi olduğunu neyin olmadığını kim söyleyebilir ki? Onun için, mutlu olabileceğinizi sanıyorsanız, kimseyi kollamaya kalkışmadan önünüze çıkan fırsatı yakalayın. Deneyimlerime göre böylesine fırsatlar yaşamda insanın karşısına ya iki ya üç kez çıkar ve eğer kaçırırsanız sürekli pişmanlık duyarsınız.</p>

  <p class="indentmetinnnnnn">Her gün gitar çalıyorum, ama dinleyen kimse yok. Ne saçma, değil mi? Karanlık ve yağmurlu gecelerden nefret ediyorum. Gene bir yandan üzüm yerken bir yandan gitar çalmak isterdim, siz ve Naoko yanımdayken.</p>

  <p class="indentmetinnnnnn">O halde, yakında görüşmek üzere.</p>

  <p class="sagnormal">Reiko İşida</p>
</body>
</html>
