<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:05d6dcbd-9a88-4380-b538-ab0f9bffe76f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_2"><br class="calibre3" />
  2</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Geçmişten söz ettiğimde, kastettiğim en fazla yirmi yıl öncesi ve ben o dönemde bir öğrenci yurdunda kalıyordum. On sekiz yaşındaydım ve üniversiteye yeni girmiştim. Tokyo’yu hiç bilmiyordum ve ilk kez yalnız yaşayacağım için kaygılanan ailem bana bu yurdu bulmuştu. Burada yemek veriliyordu ve birtakım kolaylıklara sahipti, böylece benim gibi on sekiz yaşında ve deneyimsiz bir genç pekâlâ başının çaresine bakabilirdi bu yurtta. Gerçi işin bir de parasal yönü vardı. Yalnız yaşayacak olsam, yurtta kalmasam çok daha pahalıya mal olurdu. Bir şilte ile bir başucu lambası yeterliydi, başka bir şey satın almak gerekmiyordu. Eğer yapabilseydim bir daire kiralayıp dilediğim gibi yaşamayı yeğlerdim, ama kayıt harçları ve bu özel üniversitenin giderleri, üstüne bir de aylık geçim param düşünüldüğünde aileme direnmek hakkına sahip değildim. Üstelik, yaşayacağım yerin benim için pek bir önemi yoktu zaten.</p>

  <p class="normal1">Bu yurt, şehrin yüksek bir yerindeydi ve manzarası güzeldi. Geniş arazisinin etrafı beton bir duvarla çevriliydi. Kapıdan girince kendini, göğe dimdik uzanan kocaman bir keyaki ağacının karşısında buluyordun. En az yüz elli yıllıktı. Ağacın altında durup başını kaldırdığın zaman gökyüzünü göremiyordun, dallar öylesine sıktı.</p>

  <p class="normal1">Beton dökülmüş yol, bu koskocaman ağacın çevresini dolandıktan sonra düz bir çizgi halinde iç avluyu kesiyordu. İki yanda, birbirine paralel, iki katlı betonarme iki bina yükseliyordu. Bunlar çok pencereli büyük yapılardı, dışarıdan bakıldığında ya dairelere dönüştürülmüş bürolara ya da tam tersi bürolara dönüştürülmüş dairelere benziyordu. Ancak hepsi doğru düzgün yaşanabilir yerlerdi, kötü bir görüntüleri yoktu. Ardına dek açık pencerelerden radyo sesi yayılıyordu. Perdeler, güneşten solmaması için krem renkteydi.</p>

  <p class="normal1">Karşıda, yolun ucunda tek katlı ana bina vardı. Giriş katında banyolar ve yemekhane; birinci kattaysa büyük bir konferans salonu, birkaç toplantı salonu, bir de, kimsenin ne işe yaradığını bilmediği bir tören salonu bulunuyordu. Öğrencilere ayrılmış üçüncü bina da ana binanın yanındaydı. O da iki katlıydı. Bahçe genişti ve çimenliğin tam ortasına dikilmiş bir döner fıskıye, güneş ışınlarını yansıtarak, durmadan dönüyordu. Ana binanın arkasında futbol ve beyzbol alanları, bir de yarım düzine kadar tenis kortu bulunuyordu. Her şey kusursuzdu.</p>

  <p class="normal1">Gene de, bu yurda ilişkin bir sorun vardı: ne idüğü belirsiz, enikonu sağcı bir vakfın yönetimindeydi ve başında da, benim gözümde, iyice sağ eğilimli biri vardı. Sadece açıklamalar broşürünü ve iç yönetmeliği okumakla bile derhal anlaşılıyordu bu durum. “Eğitimimizin temel ilkesi ulus için yararlı insanlar yetiştirmektir.” Yurdun kurulmasındaki resmî düşünce, işte buydu, böylece çok sayıda üstdüzey şirket yöneticisinden ekonomik yardım alıyordu, ama bu gibi durumlarda hep olduğu gibi, gerçek çok daha başkaydı. Hiç kimse tam olarak bilmiyordu gerçeği. Kimileri bunun daha az vergi ödemeyi sağladığını söylüyor, kimileriyse iyi bir reklam aracı olduğunu öne sürüyordu; gene bazıları, bir yurt binası yapmanın, iyi bir arsanın üstüne konma yolu olduğu inancındaydı. Ama daha ciddi bir neden aranması gerektiğini de söyleyenler vardı, yani bu yurdun kurucuları, buradan çıkanların, siyasal ve ekonomik çevre içinde bir tür ayrıcılıklı topluluk oluşturacağını öngörüyorlardı. Gerçekten de yurdun içinde seçkin öğrencileri bir araya getiren bir ayrıcalıklılar kulübü vardı ve orada neler olup bittiğini pek bilemiyordum, ama kesin bildiğim bir şey, bu kulübün ayda birkaç kez, vakıf yöneticilerinin de katıldığı toplantılar yaptığı ve bu kulübün bir üyesi olunduğu takdirde, ileride iş bulma konusunda hiçbir kaygı duyulmaması gerektiğiydi. Ben tüm bu varsayımların doğru ya da yanlış olduğuna karar verecek durumda değildim, ama tüm bunlar bu kulübün kuşku uyandırıcı bir yer olduğunu gösteriyordu.</p>

  <p class="normal1">En azından bir gerçek vardı; o da, yaşamımın iki yılını, 1968 ilkbaharından, 1970 ilkbaharına kadar, bu kuşkulu yerde yatılı öğrenci olarak geçirmiş olmamdır. Böyle bir yerde niçin iki yıl kaldığım sorulacak olursa, herhalde nedenini açıklayamam. Gerçi günlük yaşam açısından, sağda ya da solda, doğru veya yanlış safta yer almak, pek öyle hesaba katılacak bir şey değildi.</p>

  <p class="normal1">Yurtta, güne bayrak çekilmesiyle başlanıyordu. Elbette ulusal marş da söyleniyordu. Bu ikisi birbirinden ayrılamazdı, tıpkı spor haberlerine de her zaman marşların eşlik etmesi gibi. Bayrak direği bahçenin tam ortasına dikilmişti, binaların tüm pencerelerinden görülecek biçimde.</p>

  <p class="normal1">Bayrağı göndere çekme görevi, sağ kanadın (ben de oradaydım) başkanına aitti. Altmış yaşlarında, uzun boylu, keskin bakışlı bir adamdı. Dümdüz saçları yer yer kırlaşmıştı ve güneşten yanmış boynunda uzun bir yara izi vardı. Nakano’daki bir askerî okuldan geldiği söyleniyordu, ama bu ispatlanamamıştı. Yanında her zaman, sözde ona yardım eden bir öğrenci bulunurdu. Onu da kimse tanımıyor, gerçekten kim olduğunu bilmiyordu. Kafası tıraşlıydı ve hep öğrenci üniforması giyiyordu. Ne adı biliniyordu, ne odası. Onunla hiç karşılaşılmazdı, ne yemekhanede ne de hamamda. Gerçekten öğrenci miydi, o bile bilinmiyordu. Ama olduğu varsayılıyordu, üniforma giydiğine göre öğrenci olmalıydı. Başka türlü olamazdı. Nakano’daki okuldan gelen adamın tersine, kısa boylu ve tombuldu, yüzü solgundu. İşte her sabah saat altıda yurdun bahçesine Japon bayrağını çeken, daha çirkini düşünülemeyecek bu ikiliydi.</p>

  <p class="normal1">Yurda ilk girdiğim dönemde, her şeyi merak ettiğimden, birkaç kez, bu töreni seyretmek için saat altıda kalktım. Bu ikisinin bahçeye gelmesi tam da radyoda haberlerin başlamasına rastlıyordu. Esas görevli, bir mont ile beyaz spor ayakkabılar giyiyordu, yardımcısıysa üniformalı ve siyah deri ayakkabılıydı. Elinde pavlonya ağacından yapılmış ince bir kutu bulunuyordu. Ötekiyse portatif bir Sony kasetçalarla geliyor ve gönderin dibine bırakıyordu. O zaman öğrenci, kutuyu açıyordu. İçinde, özenle katlanmış bayrak bulunuyordu. Ardından öğrenci, bayrağı saygıyla amirine uzatıyordu. O da ipe geçiriyordu. Öğrenci kasetçaları çalıştırıyordu.</p>

  <p class="indentmetin">&nbsp;</p>

  <p class="indentmetin">“Efendimiz egemen olsun”</p>

  <p class="indentmetin">&nbsp;</p>

  <p class="normal1">Bayrak tırmanmaya başlıyordu.</p>

  <p class="indentmetin">&nbsp;</p>

  <p class="indentmetin">“Çakıltaşları kayalara dönüşünceye...”</p>

  <p class="indentmetin">&nbsp;</p>

  <p class="normal1">Direğin yarısına varıyordu.</p>

  <p class="indentmetin">&nbsp;</p>

  <p class="indentmetin">“Ve yosun tutuncaya değin.”</p>

  <p class="indentmetin">&nbsp;</p>

  <p class="normal1">Şimdi bayrak tam tepedeydi.</p>

  <p class="normal1">&nbsp;</p>

  <p class="normal1">O zaman iki adam gururla dimdik duruyor, hazır ola geçip gözlerini bayrağa dikiyorlardı. Hava güzel olduğunda ve yeterince rüzgâr da esiyorsa, bu gerçekten inanılmaz bir görüntüydü.</p>

  <p class="normal1">Akşamki bayrak indirme töreni de sabahkinin aynısıydı. Ama bu kez bütün düzen tersten işliyordu. Bayrak ağır ağır iniyor... ve pavlonya ağacından kutuya yerleştiriliyordu. Gece bayrak dalgalanmıyordu.</p>

  <p class="normal1">Geceleri bayrağı niçin indirdiklerini anlamıyordum. Çünkü ulus, geceleri de varlığını sürdürüyor ve pek çok kimse çalışıyordu. Demiryolu makasçıları, taksi şoförleri, bar kızları, itfaiyeciler veya gece bekçileri gibi, gece çalışan insanların, işlerini ulusun kutsaması olmadan yapmaları bana haksızlıkmış gibi geliyordu. Ama her şeye rağmen belki de bu fazla önemli değildi. Kuşkusuz kimsenin umursadığı da yoktu. Zaten bu durumdan kaygı duyan tek kişi, bendim. Üstelik bu düşünce, ara sıra zihnimden şöyle bir geçiyordu ve daha derine inmeye hiç niyetim yoktu.</p>

  <p class="normal1">İlke olarak, birinci ve ikinci sınıf öğrencileri odalarda ikişer ikişer kalıyordu, üçüncü ve dördüncü sınıflara tek kişilik oda hakkı tanınıyordu. İki kişilik odalarda, yazı masaları ve iskemleler, pencerenin önüne, sırt sırta konmuştu. Kapının solunda ikili bir ranza vardı. Eşyalar, sadelik ve sağlamlık bakımından bir örnek teşkil ediyordu. Yataklar ve yazı masalarının dışında, iki metal dolap, küçük bir masa ve kitap rafları da vardı. En iyimser bakışla bile, odanın hiç mi hiç şiirsel bir yanı yoktu. Odaların çoğunun raflarında tranzistorlu radyolar, saç kurutma makineleri, termoslar, elektrik ocakları, hazır kahve, poşet çay, kesmeşeker, şehriye çorbası pişirmek için küçük bir tencere ve en gerekli mutfak eşyaları bulunuyordu. Badanalı duvarlara dergilerden kesilmiş kız resimleri ve kim bilir nereden bulunmuş açık saçık film afişleri yapıştırılmış olurdu. Kimileri, inadına, çiftleşmekte olan domuzların fotoğrafını da yapıştırıyordu, ama bu bir istisnaydı çünkü duvarların çoğu çıplak kadınların, şarkıcı kızların ya da kadın sinema oyuncularının fotoğraflarıyla kaplıydı. Yazı masalarının üstünde ders kitapları, sözlükler ve romanlar yığılı olurdu.</p>

  <p class="normal1">Delikanlıların kaldığı odalar, genellikle inanılmaz derecede pisti. Kâğıt sepetlerinin dibinde, küflenmiş mandalina kabukları bulunur, kül tablası işi gören alüminyum kutular dolup taşar ve izmaritler, içinde yanıp bitmesin diye üstüne bira ya da kahve dökülerek söndürüldüğü için, tiksinti uyandıran ekşi bir koku yayardı. Kenarları çatlamış tabak çanak, kuşkulu bir renkteydi ve yerlerde, boş şehriye çorbası paketleri, bira kutuları ve daha birçok şey, anlatılmaz bir kargaşa yaratırdı. Kimsenin aklına bunları toplayıp çöpe atmak için süpürge ile faraşı eline almak gelmezdi. Hava akımları koca koca toz bulutları kaldırırdı. Ve istisnasız, tüm odalardan inanılmaz bir koku yayılırdı. Bu koku odadan odaya az çok değişebilirdi, ama kokuyu oluşturan öğeler hiç değişmezdi. Ter, pislik ve çöp kokusu. Kirli çamaşırlar yatak altlarına tıkılır ve kimse havalandırmak için şiltesini ara sıra pencereye, güneşe çıkarmadığından tere batmış yatak dayanılmaz pis bir koku yayardı çevresine. Bu karmaşa içinde nasıl olup da ölümcül salgın hastalıkların ortaya çıkmadığını bugün bile merak ederim.</p>

  <p class="normal1">Bunlarla karşılaştırılınca, benim odam, hastane odası kadar temizdi. Yerlerde hiç çöp yoktu, camlar son derece saydamdı, uyku tulumum haftada bir pencereye çıkartılıp havalandırılır, kurşunkalemlerim, kutularının içinde düzenli sıralanmış olur, hatta perdeler bile ayda bir kez yıkanırdı. Çünkü odamı paylaştığım delikanlı tam anlamıyla bir temizlik hastasıydı. Perdeleri bile yıkadığını başkalarına söyledim, ama kimse bana inanmak istemedi. Galiba kimse perdelerin de ara sıra yıkanması gerektiğini bilmiyordu. Sonsuza dek pencerelerde asılı kalmaya mahkûm olduklarına inanılmıştı bir kez. O zaman bana, oda arkadaşımın delinin biri olduğunu söylediler. Ardından da ona bir faşistmiş gibi davrandılar.</p>

  <p class="normal1">Bizim odada, duvara yapıştırılmış kız resmi yoktu da Amsterdam’daki bir kanalın fotoğrafı vardı. Bir gün benim koyduğum bir çıplak kızın yerine, o yapıştırmıştı bu fotoğrafı ve bana: “Biliyor musun, Vatanabe, ben... Ben bu zırıltıları pek sevmem de” demişti. Karşı çıkmamıştım; çünkü ben de pek önemsemezdim böyle şeyleri. Beni görmeye odama kim gelse, o fotoğrafı görünce: “Yahu bu, ne bu?” diye şaşırırdı. Ben de, bizim faşonun mastürbasyon yapmasına yardımcı olsun diye oraya yapıştırdığı bir resim, diye karşılık verirdim. Elbette şaka yapıyordum, ama herkes bunu doğal karşılıyordu. Öyle ki ben bile sonunda gerçekten öyle mi acaba diye kendime sorar olmuştum.</p>

  <p class="normal1">Odamı faşoyla paylaştığım için bana acıyorlardı, ama ben bunu onlar kadar önemsemiyordum. Çevremi kirletmediğim sürece bana karışmıyordu, ki bu benim de işime geliyordu. Temizliği yapan da, yatağımı havalandırmak için pencereye çıkartan da, çöp kutusunu boşaltan da, oydu. Başka işim olduğu için üç gün banyo yapmadığım zaman, havayı koklaya koklaya çevremde dolanır, sonra da banyo yapsam iyi olacağını söylerdi, berbere gitmemi ya da burun kıllarımı kesmemi de hep o hatırlatırdı bana. Beni rahatsız eden tek şey, en ufak bir sivrisinek gördüğünde odamıza hemen bol böcek öldürücü sıkmasıydı ki, bu da beni, bitişik odanın karmaşasına sığınmak zorunda bırakıyordu.</p>

  <p class="normal1">Faşo bir devlet üniversitesinde coğrafya eğitimi alıyordu.</p>

  <p class="normal1">Benimle ilk tanıştığında bana:</p>

  <p class="normal1">– Ben ha... haritacılık eğitimi alıyorum, demişti.</p>

  <p class="normal1">O zaman ona, bunu sevip sevmediğini sormuştum.</p>

  <p class="normal1">– Evet, eğitimim bittiğinde Ulusal Coğrafya Enstitüsü’ne gireceğim ve ha... harita yapacağım.</p>

  <p class="normal1">Dünyada bunca değişik amaç ve isteğin var olması beni pek şaşırtmıştı. Tokyo’da kaldığım ilk günlerde beni çok etkileyen şeylerden biriydi bu. Gerçi haritacılığa tutkuyla bağlanmış birkaç kişi olmaması belki sıkıntı yaratabilirdi, çok fazlasına gereksinim olmasa bile. Ama daha “harita” sözcüğünü söylemeye başlarken kekeleyen birinin Ulusal Coğrafya Enstitüsü’ne girmek istemesini tuhaf buluyordum. Duruma göre, ara sıra kekelerdi, ama “harita” sözcüğünü söylerken hemen her zaman, hiç şaşmadan kekeliyordu.</p>

  <p class="normal1">– Sen... sen ne okuyorsun? diye sordu bana o ilk tanışmamızda.</p>

  <p class="normal1">– Drama sanatı, karşılığını verdim.</p>

  <p class="normal1">– Yani, tiyatro mu oynuyorsun?</p>

  <p class="normal1">– Hayır, oyun metinlerini okuyoruz ve inceliyoruz. Racine’in, İonesco’nun, Shakespeare’in oyunlarını.</p>

  <p class="normal1">Onları tanımadığını söyledi bana, sadece Shakespeare’i biliyormuş. Zaten ben de daha önce, bu adamlardan söz edildiğini hiç duymamıştım. Sadece derslerin tanıtım bülteninde okuduğumu yinelemekle yetinmiştim.</p>

  <p class="normal1">– Herhalde, sevdiğin şey bu, değil mi?</p>

  <p class="normal1">– Pek sayılmaz.</p>

  <p class="normal1">Bu yanıt onu şaşırttı. Şaşırdığı zaman, çok kekeliyordu. Kötü bir şey yaptığım izlenimi uyandı bende.</p>

  <p class="normal1">– Ne olsa işime gelirdi, diye açıkladım ona. Etnoloji, Doğu tarihi, ne olursa. Ama rastlantı sonucu drama sanatı çekti beni, zaten bu kadarla da kalır işte, daha öteye gitmez.</p>

  <p class="normal1">Pek inanmış görünmedi.</p>

  <p class="normal1">– Anlamıyorum, diye şaşkın şaşkın, söze girdi, benim... benim durumum, ben ha... haritaları sevdiğim için, ha... haritacılık okuyorum. Tokyo Üniversitesi’ne bunun için geldim ve bunun için para verip beni okutuyorlar. Ama sen, sen diyorsun ki, bu senin için geçerli değil...</p>

  <p class="normal1">Haklı olan, oydu. Açıklamalarımdan vazgeçtim. Sonra yataklarımızı seçmek için kura çektik. Ona üstteki yatak düştü, banaysa alttaki.</p>

  <p class="normal1">Her zaman beyaz bir gömlek, siyah pantolon ve lacivert kazak giyerdi. Uzun boyluydu, kafası tıraşlı ve elmacıkkemikleri çıkıktı. Üniversiteye gittiği zaman, hep ama hep üniforma giyerdi. Pabuçları ve çorapları siyahtı. Aşırı sağ eğilimli bir öğrenciye benziyordu ve bu yüzden ona faşo diyorlardı, ama gerçekte, politikaya karşı ilgisizdi. Giysi seçmekten sıkılıyordu bu yüzden hep aynı biçimde giyiniyordu. Bu kadar basitti. Sadece ve sadece kıyı şekilleriyle, yeni bir demiryolu tünelinin tamamlanmasıyla ya da bu türden herhangi bir olayla ilgiliydi o. Bir konuya odaklandığında bir iki saat hiç durmadan konuşabilirdi, kekeleyerek ve sözcükler üstünde tekleyerek, ben çekip gidinceye ya da uykuya dalıncaya kadar.</p>

  <p class="normal1">Her sabah, çalar saat yerine “Efendimiz egemen olsun” marşıyla altıda kalkıyordu. Demek ki şu cafcaflı ve gösterişli bayrak çekme töreni tümüyle boşuna değildi. Sonra giyinip lavaboya gidiyor, tuvalet ihtiyacını gideriyordu. Bu onun çok zamanını alıyordu. O kadar ki insan, dişlerini acaba teker teker mi fırçalıyor, diye düşünebilirdi. Odaya döndüğünde havlusunu, kırışıklarını gidermek için, büyük bir gürültüyle silkeliyor, kurusun diye kaloriferin üstüne asıyor ve sabunu ile diş fırçasını rafa yerleştiriyordu. Sonra da jimnastik programı için radyoyu açıyordu.</p>

  <p class="normal1">Bense, gece geç saatlere kadar okuduğumdan, sabahları sekize değin uyurdum; bu yüzden, o kalktığı ve radyoyla jimnastiğine başladığı sırada ben bazen mutlu bir uykuda oluyordum. Ama o zaman bile, zıplamaya başladığında, mutlaka uyanıyordum. Uyanmamam olanaksızdı. Çünkü her sıçrayışında, ki gerçekten çok yükseğe zıplıyordu, yatak da, onunla birlikte zıplıyordu. Bu duruma ancak üç gün katlanabildim. Kendi kendime, ortak yaşamın, sabır gerektirdiğini söylüyordum, ancak bir dereceye kadar. Dördüncü günün sabahı, daha fazla dayanamayacağımı anladım.</p>

  <p class="normal1">– Affedersin ama jimnastiğini gidip başka yerde yapamaz mısın, örneğin damda, dedim açık açık. Beni uyandırıyor da.</p>

  <p class="normal1">– Ama... saat altı buçuk, biliyorsun, diye yanıt verdi bana, çok şaşırmıştı.</p>

  <p class="normal1">– Evet, biliyorum, saat altı buçuk demek. Ama saat altı buçukta ben, uyurum. Sana nedenini açıklayamayacağım, ama böyle işte.</p>

  <p class="normal1">– Olanaksız. Dama çıkarsam, ikinci kattakiler şikâyet ediyorlar. Burada ise, kimsenin söyleyecek sözü yok çünkü aşağısı ambar.</p>

  <p class="normal1">– O zaman sen de bahçeye çık. Çimenlere.</p>

  <p class="normal1">– Onu da yapamam. Benim... benim radyo tranzistorlu değil ki, prize takmak zorundayım ve müzik olmadan da radyodaki jimnastiği yapamam.</p>

  <p class="normal1">Bu, doğruydu. Radyosu eski bir modeldi ve benim küçük tranzistorlu radyom da FM bandından başkasını almıyordu. Bu iş canımı sıkmaya başlıyordu artık.</p>

  <p class="normal1">– Peki o halde, seninle bir anlaşma yapalım, dedim o zaman, radyoyla jimnastik yapmana bir şey demeyeceğim. Senden tek bir isteğim var, zıplamaktan vazgeçmen. Sinirlerimi bozuyor. Tamam mı?</p>

  <p class="normal1">– Zıp... zıplamaktan mı? Ne demek istiyorsun?</p>

  <p class="normal1">– Anlamazlıktan gelme, pekâlâ zıplıyorsun, değil mi?</p>

  <p class="normal1">– Hayır.</p>

  <p class="normal1">Başım ağrımaya başlıyordu. Vazgeçmek üzereydim, ama mademki bir kez başlamıştım, en iyisi sonuna dek gitmekti, bu yüzden ben de bir yandan Japon radyosunun jimnastik müziğini mırıldanırken diğer yandan da yatağın üzerinde zıplamaya koyuldum.</p>

  <p class="normal1">– Görüyor musun, işte böyle.</p>

  <p class="normal1">– Do... doğru, haklısın. Be... ben farkına varamamışım.</p>

  <p class="normal1">– İşte bunun için, diye söze başladım yatağa oturarak. Sadece bu hareketten vazgeçmeni istiyorum senden. Gerisine katlanmaya çalışırım artık. Zıplamaktan vazgeçer misin, ben de rahat rahat uyuyayım?</p>

  <p class="normal1">– İmkânsız, diye karşılık verdi hemen, hiç istifini bozmadan. Biliyor musun, bu, öyle kolay bir şey değil. Bu jimnastiği on yıldır her gün yapıyorum, bu yüzden, bir kez başladığımda, her şey kendiliğinden akıp gidiyor artık. Bir hareketi atlarsam, düşünsene... arkasını getiremem.</p>

  <p class="normal1">Ekleyecek bir şeyim kalmamıştı. Ne söyleyebilirdim ki. Tek ve en işe yarar çare, onun olmadığı bir sırada, radyosunu pencereden atmaktı, ama şimdiden bu davranışın sonucunda üzerime çekeceğim şimşekleri görebiliyordum. Faşo, sahip olduğu şeylere bambaşka bir titizlikle bağlıydı. Yatağıma oturmuş, boş boş bakıyor, artık söyleyecek söz bulamıyordum ki, beni rahatlatmak istercesine gülümsedi.</p>

  <p class="normal1">– Vatanabe, sen de benimle birlikte kalkıp jimnastik yapsan ne iyi olur, dedikten sonra, çekip gitti kahvaltısını yapmaya.</p>

  <p class="normal1">&nbsp;</p>

  <p class="normal1">Faşonun ve radyoyla jimnastiğinin öyküsünü anlattığımda Naoko kendini tutamadı, güldü. Oysa gülünecek bir hikâye sayılmazdı bu, ama sonunda ben de dayanamayıp güldüm. Onun yüzünün böyle bir gülüşle aydınlandığını görmeyeli gerçekten çok uzun zaman olmuştu, ama o eski gülüşünden şimdilerde eser yoktu.</p>

  <p class="normal1">Yotsuya Garı’nda inmiştik ve demiryolu boyunca uzanan tümsekte yürüyorduk, İşiyaga’ya doğru. Mayıs ortasında bir pazar öğleden sonrasıydı. Sabahtan beri ara ara yağan yağmur öğleden az önce dinmiş ve su yüklü alçak bulutlar, rüzgâr tarafından süpürülüp yok olmuştu. Kiraz ağaçlarının tatlı yeşil yaprakları rüzgârda sallanıyor, göz alıcı güneşi yansıtıyordu. Güneş ışınlarının sıcaklığı yazı müjdeliyordu. Yolda karşılaştığımız insanlar ceketlerini ve kazaklarını çıkarmış, omuzlarına atmış ya da ellerine almışlardı. Bu pazar öğleden sonrasının tatlı güneşinde herkes mutlu görünüyordu. Yolun öte yanında yer alan kortlarda tenis oynayan gençler, gömleklerini çıkarmış, bir şortla kalmışlardı. Sadece, bir banka yan yana oturmuş iki rahibe, hâlâ o ciddi, kara kış giysileri içindeydiler, bu da yaz güneşinin henüz onlara ulaşmadığı izlenimi uyandırıyordu, ama gene de onların, güneşten yararlanarak, güler yüzle neşeli neşeli konuşmalarını engellemiyordu.</p>

  <p class="normal1">On beş dakika kadar yürüdükten sonra çok terlediğim için, ben de kalın keten gömleğimi çıkartıp tişörtümle kaldım. Naoko açık kurşunî renkteki spor gömleğinin kollarını sıvadı. Bu gömleği sık sık yıkıyordu herhalde, çünkü rengi enikonu solmuştu. Eskiden de onu sık sık bu gömlekle görmüşüm gibi geliyordu bana, ama pek emin değildim. Sadece bir izlenimdi bu. Zaten o döneme ait Naoko’yla ilgili çok anım yoktu.</p>

  <p class="normal1">– Topluluk içinde yaşamı nasıl buluyorsun? Başkalarıyla birlikte yaşamaktan hoşlanıyor musun? diye sordu bana.</p>

  <p class="normal1">– Bilmiyorum. Böyle yaşamaya başlayalı bir aydan biraz fazla oldu, diye karşılık verdim. Ama pek de fena sayılmaz. En azından, katlanması çok zor değil.</p>

  <p class="normal1">Bir çeşmenin önünde durdu, sadece bir yudum su içti, pantolonunun cebinden beyaz bir mendil çıkartıp ağzını kuruladı. Sonra eğilip pabuçlarını bir daha ve özenle bağladı.</p>

  <p class="normal1">– Ne dersin, sence ben de başarabilir miyim?</p>

  <p class="normal1">– Başkalarıyla yaşamayı mı? (Başıyla onayladı.) Bilmem, belli olmaz. İnsan ararsa her zaman bazı olumsuzluklar bulabilir. Yönetmelik kuralları sıkı, asık suratlı, anlamsız insanlar var ya da odanı paylaştığın kişi, sabahın altı buçuğunda kalkıp radyoyla jimnastik yapıyor olabilir. Ama bu öyle önemli bir şey sayılmaz, her yerde aynı şeylerin olduğu düşünülürse. Eğer orada yaşamaktan başka çaren yoksa, uyum sağlıyorsun. İşte böyle.</p>

  <p class="normal1">– Haklısın, diye onayladı.</p>

  <p class="normal1">Bir süre, düşünceli düşünceli dalıp gitti. Sonra gözlerini gözlerime dikti, soyu tükenmeye yüz tutmuş bir türmüşüm gibi. Gözlerine iyice bakıldığında, öylesine duruydu ki insan şok geçiriyordu âdeta. O zamana değin farkına varmamıştım bunun. Düşündüm de, zaten gözlerine bakma olanağını hiç bulamamıştım ki! İlk kez ikimiz yalnız yürüyorduk ve gene ilk kez böyle uzun uzun konuşabiliyorduk.</p>

  <p class="normal1">– Bir yurda girmek niyetinde misin? diye sordum.</p>

  <p class="normal1">– Hayır, pek sayılmaz, diye karşılık verdi. Sadece, düşünüyordum. Başkalarıyla birlikte yaşamanın neye benzediğini merak ediyordum. Yani, demek istiyorum ki...</p>

  <p class="normal1">Naoko, dudaklarını ısırarak, söyleyeceği sözcükleri arıyordu. Sonunda bulamayınca içini çekti ve kaşlarını çatarak:</p>

  <p class="normal1">– Pek bilemiyorum, ama önemli değil, dedi.</p>

  <p class="normal1">Bu, konuşmamızın sonu oldu. Naoko doğuya doğru yürümeyi sürdürdü, ben de birkaç adım geriden izliyordum onu.</p>

  <p class="normal1">Yaklaşık bir yıldır görmemiştim onu. Bu arada öyle zayıflamıştı ki, bambaşka biri olmuştu sanki. Başlıca özelliği olan o tombul yanakları erimiş, boynu incelmişti, ama ne sıskalaşmıştı ne de hasta bir görünüşü vardı. Zayıflığı, doğal ve rahat bir zayıflamanın sonucuydu. Sanki bedeni, fazlasıyla dar bir sığınağa girmeyi çok istediğinden, kendi kendine küçülmüş izlenimi veriyordu insana. Üstelik, onu eskisinden daha da güzel buluyordum. Bu konuda ona bir şey söylemek istedimse de, nasıl anlatacağımı bilemediğimden, susmayı yeğledim.</p>

  <p class="normal1">Oraya belirli bir amaçla gelmemiştik. Şuo’ya giden trende rastlaşmıştık. O, tek başına sinemaya gitmek için çıkmıştı, bense Kanda’daki ikinci el kitapçılara gidiyordum. Bu yüzden ikimizin de, özellikle yapmamız gereken önemli bir işi yoktu. Trenden inmeyi bana öneren de, o olmuştu. Ve böylece, rastlantı sonucu, kendimizi Yotsuya’da bulmuştuk. Ama birbirimize söyleyecek belirli bir şeyimiz olmadığından, trenden niçin inmek istediğini anlamamıştım. Konuşmaya başlamak için hiçbir konu bulamıyorduk.</p>

  <p class="normal1">Gardan çıktığımızda, hızlı hızlı yürümeye koyulmuştu, nereye gittiğini bile söylemeden. İster istemez peşinden gitmek zorunda kalmıştım ben de. Aramızda en azından bir metre vardı. Gerçi, isteseydim bu arayı kapatabilirdim, ama öyle heyecanlıydım ki, yapamıyordum bunu. Bir metre arkasından yürüyordum, gözlerim sırtına ve simsiyah, dümdüz saçlarına dikiliydi. Saçları kahverengi bir tokayla tutturulmuştu ve başını çevirdiğinde, küçük, beyaz kulaklarını görüyordum. Ara sıra benimle konuşmak için dönüyordu. Gerçi bazı sorularına kolayca yanıt verebiliyordum ama, bazen ne karşılık vereceğimi bilemediğim bazen de ne söylediğini anlamadığım da oluyordu. Ama sanıyorum onu duymuşum, duymamışım, pek de umurunda değildi. Söyleyeceğini söylüyor, sonra başını çevirip yürümeyi sürdürüyordu. Vazgeçmiştim, kendi kendime, bunun önemli olmadığını ve havanın dolaşmak için elverişli, nefis bir bahar havası olduğunu yineliyordum.</p>

  <p class="normal1">Ama Naoko bir gezinti için biraz fazla ciddi yürüyordu. İidabaşi’de sağa saptı, Kral Sarayı’nın hendekleri boyunca yürüdü, Cimboşo kavşağında karşıya geçti, Oşanomizu Tepesi’ne tırmandı ve kendimizi Hongo’da bulduk. Sonra, tramvay yolunu izleyerek ta Komagome’ye kadar gitti. Bu, azımsanamayacak bir mesafeydi. Komagome’ye vardığımızda güneş batıyordu. Tatlı bir ilkbahar akşamıydı.</p>

  <p class="normal1">– Neredeyiz? diye sordu birden.</p>

  <p class="normal1">– Komagome, dedim. Bilmiyor muydun? Geniş bir tur attık, biliyorsun.</p>

  <p class="normal1">– Niçin geldik buralara?</p>

  <p class="normal1">– <span class="ideitalik">Sen</span> geldin. Ben de senin ardından yürüdüm, o kadar.</p>

  <p class="normal1">Garın yakınındaki bir lokantada hafif bir akşam yemeği yedik. Susamış olduğum için, tek başıma, bir bira içtim. Siparişi verdiğimiz andan, yemeğimizi bitirdiğimiz ana kadar tek kelime konuşmadık. Bu fazlasıyla uzun yürüyüş beni bitkin düşürmüştü, o ise, dirseklerini masaya dayamış, düşüncelere dalmıştı. Televizyon haberleri, o pazar tüm gezinti yerlerinin tıka basa dolu olduğunu anlatıyordu. Bense, Yotsuya’dan ta Komagome’ye kadar yürüdüğümüzü düşünüyordum.</p>

  <p class="normal1">– İnanılmaz derecede sağlamsın, dedim ona, makarnamı bitirdikten sonra.</p>

  <p class="normal1">– Buna şaştın mı?</p>

  <p class="normal1">– Evet.</p>

  <p class="normal1">– Bu da bir şey mi, ben lisedeyken, koşuda şampiyondum ve on- on beş kilometre koşardım. Sonra da babam, tırmanmayı sevdiği için, pazarları beni dağa götürürdü. Evimin yakınlarında dağlar olduğunu biliyorsun, değil mi? Bunun için bacaklarım sağlamdır.</p>

  <p class="normal1">– Gene de, ilk bakışta hiç de öyle görünmüyorsun.</p>

  <p class="normal1">– Doğru. Herkes beni çıtkırıldım sanır. Ama görünüşe aldanmamalı işte, diyerek hafifçe bir kahkaha attı.</p>

  <p class="normal1">– Gerçekten üzgünüm ama ben, artık dayanamayacağım.</p>

  <p class="normal1">– Bütün gününü aldığım için bağışla beni.</p>

  <p class="normal1">– Seninle konuşabildiğim için mutluyum, biliyor musun? Şimdiye kadar hiç yapamamıştık bunu.</p>

  <p class="normal1">Ne kadar çabalasam da birbirimize söylediklerimizi anımsayamıyordum bir türlü.</p>

  <p class="normal1">O, mekanik bir hareketle masanın üstündeki kül tablasıyla oynuyordu.</p>

  <p class="normal1">– Baksana, eğer istersen, eğer seni rahatsız etmezse yani, belki de gene görüşebiliriz? Gerçi senden bunu istemeye hakkım yok, biliyorum ama, gene de.</p>

  <p class="normal1">– Hak mı? diye şaşkın şaşkın yineledim. Ne demek hakkın yokmuş?</p>

  <p class="normal1">Yüzü kızardı. Herhalde gösterdiğim şaşkınlık, onu etkilemişti.</p>

  <p class="normal1">– Anlatamıyorum sana, dedi kendini haklı göstermek için. (Spor gömleğinin kollarını ta dirseklerine kadar sıvadı, sonra hemen gene indirdi. Lambanın ışığı, kolundaki tüylere güzel, yaldızlı bir görünüm veriyordu.) Bunu demek istememiştim. Tamamen başka bir anlamda söylemek istemiştim.</p>

  <p class="normal1">Dirsekleri masaya dayalı, bir süre duvardaki takvime baktı. Uygun sözcükleri sanki orada arıyordu. Ama, kuşkusuz bulamadı. İçini çekti, gözlerini kapadı, saç tokasına dokundu.</p>

  <p class="normal1">– Önemli değil, dedim ona. Ne demek istediğini az çok anlıyorum, gerçi ben de senin gibi, bunu nasıl dile getireceğimi bilmiyorum.</p>

  <p class="normal1">– Konuşma yeteneğim pek parlak değildir de. Bu son zamanlarda, hep böyle oluyor. Bir şey söylemeye çalışıyorum, ama aklıma gelen kelimeler hep yanlış. Hatta kimi zaman söylemek istediğimin tam tersini söylüyorum. Düzeltmeye kalkışınca da daha beter oluyor. Sonunda ne diyeceğimi hepten şaşırıyorum ve başta söylemek istediğimi de unutuyorum. Sanki bedenim ikiye ayrılmış da birbiriyle kovalamaca oynuyor. İkisinin arasında kocaman bir sütun yükselmiş ve onlar da birbirlerini yakalamak için sürekli dönüyorlar o sütunun çevresinde. Her zaman bir başka parçam var, söylenmesi gereken sözleri bilen, ama onu bir türlü ele geçiremiyorum... (Naoko başını kaldırıp gözlerimin içine baktı.) Beni anlıyor musun?</p>

  <p class="normal1">– Hepimizde az çok vardır bu izlenim, biliyor musun, dedim. Hepimiz duygularımızı dile getirmeye çalışırız ve bunu gereğince yapamadığımız için sinirleniriz.</p>

  <p class="normal1">Sözlerim onu az çok hayal kırıklığına uğratır gibi oldu.</p>

  <p class="normal1">– Tam söylemek istediğim bu değil, diye düzeltti beni, ama başka bir açıklamada da bulunmadı.</p>

  <p class="normal1">– Seni yeniden görmek beni hiç de sıkmaz, dedim ona o zaman. Genelde, pazar günleri pek bir işim olmaz benim, öyle pineklerim işte, o zaman da yürümek en iyisi, sağlığa da yararlı madem.</p>

  <p class="normal1">Yamate’ye giden trene bindik, Naoko Şincuku’da aktarma yapıp Şuo trenine geçti. Kokubunci’de küçük bir daire kiralamış, orada oturuyormuş.</p>

  <p class="normal1">– Söylesene, sence eskiye oranla konuşma tarzım değişmiş mi benim, diye sordu ayrılmadan.</p>

  <p class="normal1">– Bence biraz geliştirmişsin, yanıtını verdim. Ama hangi yönde olduğunu tam olarak bilemeyeceğim. Doğruyu söylemek gerekirse, o dönemde seninle öyle pek uzun uzun konuştuğumuzu anımsamıyorum, oysa, sık sık da görüyorduk birbirimizi.</p>

  <p class="normal1">– Haklısın. Sana gelecek cumartesi telefon edebilir miyim?</p>

  <p class="normal1">– Elbette. Telefonunu bekliyorum.</p>

  <p class="normal1">&nbsp;</p>

  <p class="normal1">Naoko’yu, birinci sınıfa başladığım yılın ilkbaharında tanımıştım. O da birinci sınıftaydı, oldukça seçkin bir Hıristiyan kız okulunda. Öylesine seçkin bir okuldu ki, fazla çalışanlar bile “sıradan” öğrenci sayılır, parmakla gösterilirdi. İyi anlaştığım bir arkadaşım vardı, Kizuki, (gerçekte, tek arkadaşımdı) ve Naoko da onun kız arkadaşıydı. Çocukluktan, birbirlerinden iki yüz metre uzakta oturdukları için, neredeyse beşikten beri tanışıyorlardı.</p>

  <p class="normal1">Daha çok küçükken bir araya gelmiş her çift gibi, ilişkileri çok açıktı ve ille de baş başa kalmak hevesinde değildiler. Sık sık birbirlerinin ailesini ziyarete gidiyor, onlarla yemek yiyor, mayong oynuyorlardı. Sık sık da, iki çift olarak çıkıyorduk. Naoko sınıf arkadaşlarından birini getiriyor, dördümüz hayvanat bahçesine, yüzme havuzuna veya sinemaya gidiyorduk. Bu arada, doğrusunu söylemeliyim ki, Naoko’nun arkadaşları pek sevimliydiler, ama gene de bana göre biraz aşırı seçkin kızlardı. Devlet lisesi kızlarıysa, hem daha kolay kızlardı, hem de biraz sıradan olsalar bile bana daha uygundular. Naoko’nun bize getirdiği, genç kızlarınsa, çok daha sevimli olsalar da, kafalarının içinden neler geçtiğini ben hiç anlayamıyordum. Bana öyle geliyordu ki, onlar da beni anlayamıyordu zaten.</p>

  <p class="normal1">Bu yüzden Kizuki beni bu dörtlü randevulara çağırmaktan vazgeçti ve üçümüz görüşmeye, birlikte çıkmaya başladık. Kizuki, Naoko ve ben. Düşününce, bu biraz garipti, ama en basit olanı da buydu ve daha iyi gidiyordu. Bir dördüncünün gelmesiyle hava, belli belirsiz değişiyordu çünkü. Üç kişi olduğumuzda, ben, sonuçta bir davetliydim, Kizuki kusursuz bir ev sahibi ve Naoko da onun yardımcısıydı, televizyon programlarında olduğu gibi. Kizuki hep ortadaydı ve bu konumunda son derece başarılıydı. Gerçi alaycı bir hali de yok sayılmazdı ve birçok durumda başkalarının gözüne küstah biriymiş gibi görünebilirdi, ama aslında hakbilir ve nazik bir gençti. Üçümüz bir aradayken, Naoko’yla ne kadar konuşursa benimle de o kadar konuşur, şakalaşır ve ikimizin de sıkılmamasına özen gösterirdi. İkimizden biri biraz uzun bir süre susacak olsa, onunla konuşur ve onu da konuşturmak için olanca becerisini ortaya dökerdi. Onu böyle görünce, hayranlık duymadan edemezdin, ama gerçekte bu onun için doğal bir şeydi. Ortamı, içinde yaşanılan andan ayırt etmek ve ona kusursuz biçimde ayak uydurmak yeteneğine sahipti. Buna bir de, oldukça az bulunan, can sıkıcı bir konuşmanın eğlenceli bölümlerini değerlendirme yeteneği ekleniyordu. Bunun için, onunla konuştuğum zaman çok sevimli, son derece heyecan verici bir yaşam süren biri olduğum izlenimine kapılıyordum.</p>

  <p class="normal1">Ama hiç arkadaş canlısı değildi. Okulda hiç arkadaş edinmedi, benden başka. Bir türlü anlayamıyordum, onun kadar zeki, onun kadar konuşma yeteneğine sahip bir gencin, bu yeteneklerini daha geniş bir çevrenin hizmetine verecek yerde, niçin sadece bizim küçük grubumuzla yetindiğine mana veremiyordum. Arkadaş olarak neden beni seçtiğini de anlamıyordum ya. Çünkü benim kadar sıradan ve anlamsız, yalnız kalmayı, okumayı ya da müzik dinlemeyi seven biri, Kizuki’ye, özellikle dikkatini çekecek onca insan varken, onlarla değil de, gelip kendisiyle konuşmasını sağlayacak hiçbir şey sunamazdı. Bununla birlikte, ortak zevklerimiz vardı ve arkadaş olduk. Babası, meslekî becerisiyle ve aldığı ücretlerin yüksekliğiyle ün salmış bir dişçiydi.</p>

  <p class="normal1">– Gelecek pazar bir dörtlü buluşmaya gelmek istemez misin? Kız arkadaşım bir kız okulunda da, güzel arkadaşlarından birini getirecek, diye önerdi bana, ikimizin arasında bir arkadaşlık doğar doğmaz. Ona olumlu yanıt verdim. Naoko’yla tanışmamız işte böyle oldu.</p>

  <p class="normal1">Birkaç kez üçümüz, Naoko, Kizuki ve ben birlikte görüştük, ama Kizuki bizi yalnız bırakır bırakmaz, doğru dürüst bir söyleşiyi yürütmeyi beceremiyordum. İkimizin hangi konu hakkında konuşabileceğini hiç mi hiç bilmiyordum. Gerçekte, Naoko ile benim, konuşacak hiçbir ortak konumuz yoktu. O zaman, başka şey yapamadığımızdan, su içiyor ve masanın üzerinde ne varsa dokunup duruyorduk, tek kelime konuşmadan. Ve Kizuki’nin dönmesini bekliyorduk. O döner dönmez söyleşi başlıyordu gene. Naoko pek konuşkan değildi ve bense, daha çok, konuşmaktansa başkalarını dinlemeyi yeğleyen türden biriydim, bu da, ikimiz yalnız kalınca neden tedirgin olduğumu açıklamaya yeter. Onunla anlaşamadığımdan değildi, sadece birbirimize söyleyecek hiçbir şeyimiz yoktu.</p>

  <p class="normal1">Naoko ile ben, bir kez buluştuk, Kizuki’nin cenazesinden on beş gün kadar sonra. Pek önemsiz bir işi çözümlemek için bir kahvede buluşmak üzere sözleşmiştik ve konu çözüme kavuşunca da birbirimizin karşısında, suskun kalakaldık. Ben birkaç kez konuşmaya çalıştım, ama o hemen yarıda kesti. Üstelik, konuşma biçimi biraz hırçındı. Bana kızgın gibiydi ve nedenini bilmiyordum. Sonra birbirimizden ayrılmıştık ve onu bir daha görmemiştim, bir yıl sonra, Şuo treninde karşılaşıncaya kadar.</p>

  <p class="normal1">&nbsp;</p>

  <p class="normal1">Belki de Kizuki’yi son gören ve onunla son konuşan bendim, buna kızmıştı. Sanıyorum durumu böyle açıklamak pek hoş değil, ama bana öyle geliyor, onun neler hissedebildiğini anlıyorum. Ona yerimi seve seve verirdim, eğer mümkün olabilseydi. Ama bunlar geçmişte kaldı artık ve şimdi ne söylenirse söylensin, hiçbir şeyi değiştiremez.</p>

  <p class="normal1">Mayıs ayının o öğleden sonrasının ilk saatlerinde hava çok güzeldi ve Kizuki bana, dersleri asarak gidip bilardo oynamayı önermişti. Öğleden sonraki derslere katılmaya zaten pek de istekli olmadığımdan, liseden çıktık ve limana doğru konuşa konuşa indik. Bir salona girerek dört parti bilardo oynadık. Birinciyi ben kolayca kazanınca, birden pek ciddileşti ve öteki üç oyunu kazandı. Kararlaştırdığımız gibi, kaybettiğim oyunların karşılığını ona ödedim. Tüm oyun boyunca tek bir şaka yapmamıştı. Olağanüstü bir şeydi bu. Sonunda, bir sigara molası verdik.</p>

  <p class="normal1">– Bugün, her zamankinin tersine, inanılmayacak derecede ciddiydin, dedim ona.</p>

  <p class="normal1">– Çünkü bugün, kaybetmeyi hiç istemiyordum da ondan, diye kendinden hoşnut, gülerek karşılık verdi.</p>

  <p class="normal1">O gece, garajında öldü. N 360 model arabasının egzosuna bir lastik boru takmış, camları yapışkan bantla hava geçirmez duruma getirdikten sonra motoru çalıştırmıştı. Ölmesi için ne kadar zaman geçtiğini bilmiyorum. Hasta bir akrabayı ziyaretten dönen annesi ile babası, arabayı garaja sokmak için kapıyı açtıklarında, onu ölü buldular. Radyoyu da açık bırakmıştı ve servis istasyonunun faturası hâlâ sileceğe takılıydı.</p>

  <p class="normal1">Vasiyetname bırakmamıştı ve intihar etmesi için hiçbir neden yoktu. Görüştüğü ve konuştuğu son kişi ben olduğum için, sorgulanmak üzere karakola çağırıldım. Soruşturmayla görevli polise, her zamanki gibi olduğunu ve hiçbir şeyden kuşkulanmadığımı anlattım. Anlaşılan polisin üzerinde iyi bir izlenim bırakmamıştık, ne ben ne de Kizuki. Bizim gibi, okulu kırıp bilardo oynamaya gidebilecek yaradılışta insanların kendi canına kıyması ona, olağan bir şeymiş gibi geliyordu sanki. Gazetede küçücük bir haberi çıktı, sonra da dosya kapandı. Kırmızı N 360 ortadan kayboldu. Sınıfta, bir süre, oturduğu sıraya beyaz çiçekler bırakıldı.</p>

  <p class="normal1">Kizuki’nin ölümüyle lise öğrenimimin bitmesi arasında geçen on aya yakın zaman içinde, çevremdeki dünyaya bir türlü ayak uyduramadım desem yeridir. Bir kızla arkadaş oldum, onunla yattım, ama altı aydan çok sürmedi bu ilişki. Benden şikâyet etmesi için hiçbir nedeni yoktu. Fazla çalışmadan kolayca girebileceğime inandığım, Tokyo’daki özel bir üniversitenin giriş sınavına katıldım ve kazandım, ama buna da fazla sevinmedim. Kız bana, gitmemem için yalvardı, ama ben ille de Kobe’den ayrılmak istiyordum. Üstelik, her şeyden çok, kimseyi tanımadığım bir yerde yeni bir yaşama başlamak istiyordum.</p>

  <p class="normal1">– Şimdi benimle yatmayı başardın ya, artık varlığımın senin için pek önemi kalmadı, değil mi? dedi kız bana, ağlayarak.</p>

  <p class="normal1">– Hayır, hayır, inan bana, diye karşılık verdim.</p>

  <p class="normal1">Sadece şehirden ayrılmak istiyordum. Ama o, bunu anlamadı. Ve ayrıldık. Beni Tokyo’ya götüren hızlı tren Şinkansen’de onun iyi yönlerini, hatta hayranlık duyulacak yönlerini hatırlayınca, ona böyle davrandığıma pişman oldum, ama olan olmuştu bir kez, artık geriye dönemezdim. Böylece onu unutmaya karar verdim.</p>

  <p class="normal1">Tokyo’daki bu yurtta yeni yaşamıma başlar başlamaz her tür şey üzerinde fazla düşünmemekten ve bu şeylerle arama hatırı sayılır bir mesafe koymaktan öte yapacak hiçbir şeyim yoktu artık. Hem de hiç. Hepsini unutmaya karar verdim: bilardo masasını örten yeşil çuhayı. Kırmızı N 360’ı, sıranın üstüne bırakılan beyaz çiçekleri. Hepsini; ölü yakma fırınının upuzun bacasından tüten dumanı da, polisin masasının üstündeki yassı kâğıt bastırgacı da. Başlangıçta bunu oldukça kolay başarıyormuşum gibi bir duyguya kapıldım. Ama unutmak için ne kadar çabalarsam çabalayayım, yüreğimin ta derinliklerinde, kenar çizgileri belirsiz bir boşluk öylece duruyordu. Sonra, zamanla, bu boşluk giderek daha belirgin ve daha saf bir biçim almaya başladı. Bu şeklin üzerine sözcükler kondurabildim. Aşağı yukarı şöyleydi:</p>

  <p class="normal1">&nbsp;</p>

  <p class="normal1">ÖLÜM YAŞAMIN KARŞITI OLARAK DEĞİL,<br class="chapter" />
  &nbsp;&nbsp;&nbsp;PARÇASI OLARAK VARDIR</p>

  <p class="normal1">Bir kez sözcüklere döküldüğünde pek sıradan görünüyor, ama o zamanlar, sözcükler biçiminde değildi, bir boşluktu, yüreğimin ta derinliklerinde hissettiğim. Ölüm, kâğıt bastırgacının içinde de vardı, tıpkı bilardo masasının üstünde sıralanmış dört tane kırmızı beyaz topun içinde olduğu gibi.</p>

  <p class="normal1">O zamana kadar ölümü hep bağımsız, yaşamdan tümüyle ayrı bir varlık olarak kabul etmiştim. Başka bir deyişle: “Bir gün gelir ölüm biz ister istemez kollarına alır. Ama buna karşılık, o günden önce bize hiç dokunmaz.” Bu mantığımı her türlü sınamadan geçebilecek kadar doğru buluyordum. Yaşam bu yandaydı, ölüm öte yanda.</p>

  <p class="normal1">Ama, Kizuki’nin öldüğü geceden başlayarak artık ölümü (ve yaşamı) böylesine basit bir biçimde düşünemez oldum. Ölüm yaşamın karşıtı değildi artık. Ölüm, daha hayatımın başlangıcından itibaren yaşamımın bir parçasıydı, istesem de, istemesem de, bilmezlikten asla gelemeyeceğim bir olgu. Ve ölüm beni de ele geçirmişti, Kizuki’yi, on yedi yaşının o mayıs gecesinde, alıp götürdüğü anda.</p>

  <p class="normal1">On sekiz yaşımın ilkbaharını, içimde o boşluğu duyumsayarak geçirdim. Ama aynı zamanda, kendimi fazla ciddiye almamaya da çabalıyordum. Çünkü belli belirsiz hissediyordum, ciddi olmak ille de doğruya götürmüyordu insanı. Ama sorunu ne kadar evirip çevirsem de, doğrusu şuydu: ölüm, çok canlı bir gerçekti. Bu acı verici çelişkiye kendimi kaptırınca yavaş yavaş bir kısır döngüye gömüldüm. Şimdi düşünüyorum da, o zamanlar pek garip günler yaşadığımı anlıyorum. Tam yaşamın ortalık yerindeyken, her şey ölümün çevresinde dönüyordu.</p>
</body>
</html>
