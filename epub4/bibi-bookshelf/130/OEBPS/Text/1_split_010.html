<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:05d6dcbd-9a88-4380-b538-ab0f9bffe76f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_9"><br class="calibre3" />
  9</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Hafta ortasına doğru, elimi bir cam parçasıyla, hem de oldukça derin kestim. Plak raflarından birinin kenarının kırılmış olduğunu fark etmemişim. Elim öylesine kanadı ki şaşırdım ve kan damlaları çok geçmeden ayağımın dibinde, yerde kırmızı bir leke oluşturdu. Patronum birkaç küçük havlu getirip elimi sıkı sıkı sardı. Sonra da gece açık bir ilkyardım servisi aramak için telefon etti oraya buraya. Pek ilgi çekici bir çocuk değildi ama, bu tür işlerde becerikliydi. Neyse ki yakında bir hastane varmış, ama ben oraya gidinceye değin, havlular kıpkırmızı olmuştu ve kan damlaları, iri iri, asfalta damlıyordu. İnsanlar bana yol vermek için telaşla çekiliyorlardı. Bir kavga sırasında yaralandığımı sanıyorlardı herhalde. Pek acı duymuyordum. Sadece bir türlü dinmeyen bu kan vardı işte.</p>

  <p class="normal1">Doktor, kanlı havluları, önemsemeden, açtı, kanı durdurmak için bileğimi kuvvetle sıktı ve yarayı mikrop öldürücüyle temizledikten sonra dikmeye başladı. Sonra da ertesi gün gene gelmemi söyledi. Plakçıya döndüğümde patron, bana izin verdi, eve gitmemi söyledi, gündeliğimi kesmeyecekmiş gene de. Otobüse binip yurda döndüm. Sonra Nagasava’yı görmeye, odasına gittim. Yaralanmak beni heyecanlandırmıştı, biriyle konuşmak istiyordum, üstelik arkadaşımı görmeyeli de epey zaman olmuştu.</p>

  <p class="normal1">Televizyonda İspanyolca dersi izleyerek birasını içiyordu. Sargımı görünce, ne olduğunu sordu, ben de yaralandığımı ama önemli olmadığını söyledim. Bir bira önerdi, istemedim.</p>

  <p class="normal1">– Bekle, şimdi bitiyor, dedi.</p>

  <p class="normal1">Ve İspanyolca telaffuza çalışmayı sürdürdü. Poşet çay yapmak için su kaynattım. Bir İspanyol kadın bir tümce okudu: “İlk kez böyle şiddetli yağmur yağıyor. Barcelona’da birkaç köprüyü sürüklemiş.’’ Nagasava, önce tümceyi yineliyor, sonra da, hiç de ilgi çekici olmadığından yakınıyor ve zaten tüm yabancı dil derslerinin hep böyle olduğunu söylüyordu.</p>

  <p class="normal1">İspanyolca dersi biter bitmez Nagasava televizyonu kapadı, küçük buzdolabından bir bira daha alarak içmeye koyuldu.</p>

  <p class="normal1">– Seni rahatsız etmiyorum ya? diye sordum.</p>

  <p class="normal1">– Beni mi? Yok canım. Benim de canım sıkılıyordu zaten. Gerçekten de bira istemiyor musun?</p>

  <p class="normal1">Hayır dedim ona.</p>

  <p class="normal1">– Ha, sahi, geçen günkü sınavların sonuçları geldi. Kazanmışım, dedi.</p>

  <p class="normal1">– Dışişleri Bakanlığı sınavlarını mı?</p>

  <p class="normal1">– Resmî adı Dışişleri Bakanlığı’na memur alma sınavı. Aptalca bir şey, değil mi?</p>

  <p class="normal1">– Kutlarım, dedim ben, sol elimle elini sıkarak.</p>

  <p class="normal1">– Teşekkür ederim.</p>

  <p class="normal1">– Sınavı kazanman normal.</p>

  <p class="normal1">– Kuşkusuz, diye gülerek karşılık verdi. Ama artık sınavı kazanmış olduğuma göre sanki biraz rahatladım, soluk aldım.</p>

  <p class="normal1">– Peki, yurtdışına gidecek misin?</p>

  <p class="normal1">– Hayır, ilk yıl yurtiçinde bir staj yapılıyor. Sonra, uzun bir süre için yurtdışına gönderiyorlar.</p>

  <p class="normal1">Çayımdan bir yudum aldım, o da tadını çıkara çıkara birasını içti.</p>

  <p class="normal1">– Eğer istersen, giderken bu buzdolabını sana verebilirim. İster misin? Hiç olmazsa soğuk bira içersin.</p>

  <p class="normal1">– Evet, isterim doğrusu. Ama herhalde sana da gerekecektir. Kuşkusuz bir daire tutarsın.</p>

  <p class="normal1">– Saçmalama! Buradan gittiğimde, çok daha büyüğünü alırım ve lüks içinde yaşarım. Dört yıldır burada kendi kendimi yiyip durdum, bu yüzden de kullandığım her şey bana batar oldu zaten. Ne istersen hepsini veririm sana televizyonu da, termosu da, radyoyu da, hepsini!</p>

  <p class="normal1">– İstediğini ver o zaman, dedim ben de. (Masasının üzerinde duran İspanyolca kitabını aldım elime.) İspanyolca’ya mı başladın?</p>

  <p class="normal1">– Evet, özel bir dil yeteneği var bende ve birkaç dil bilmek çok yararlı olacak. Fransızca’yı kendi kendime öğrendim ve mükemmel konuşurum, biliyorsun. Çok kolay. Kuralları öğrenmek yeter, gerisi kendiliğinden geliyor, nasıl olsa, hep aynı şey. Kızlarla olduğu gibi, görüyorsun ya.</p>

  <p class="normal1">– Oldukça içedönük bir yaşam biçimi bu, dedim alaylı alaylı.</p>

  <p class="normal1">– Ha, aklıma gelmişken, bu yakınlarda benimle akşam yemeğine gelmek ister misin? diye sordu.</p>

  <p class="normal1">– Gene kız tavlamaya mı çıkacağız yoksa?</p>

  <p class="normal1">– Hayır, bilemedin. Sadece yemek yemeye. Hatsumi’yle üçümüz başarımı kutlamak için iyi bir lokantaya gideriz. Olabilirse, pek pahalı bir yere. Nasıl olsa, parayı babam ödüyor!</p>

  <p class="normal1">– Öyleyse neden Hatsumi’yle yalnız gitmiyorsun?</p>

  <p class="normal1">– Sen bizimleyken, o da ben de daha iyi vakit geçiriyoruz da ondan.</p>

  <p class="normal1">Bu durumdan bıkıp usanmıştım artık. Kizuki ve Naoko’yla da böyle olmamış mıydı?</p>

  <p class="normal1">– Yemekten sonra, yatmaya, ona giderim ben. Ama üçümüz yemek yiyebiliriz değil mi!</p>

  <p class="normal1">– İkiniz için de sakıncası yoksa, gelirim. Ama sen, Nagasava, Hatsumi konusunda niyetin nedir, ne yapmayı düşünüyorsun? Stajın bitince, birkaç yıl görev için yurtdışında olacaksın, değil mi? Peki o ne olacak?</p>

  <p class="normal1">– Bu onun sorunu, benim değil.</p>

  <p class="normal1">– Ne demek istediğini pek anlayamadım...</p>

  <p class="normal1">Birasını, hep öyle, bacakları yazı masasının üstünde, içti bitirdi, sonra esnedi.</p>

  <p class="normal1">– Gerçekte, kiminle olursa olsun, evlenmeye hiç niyetim yok, zaten Hatsumi de bunu çok iyi biliyor. Bu yüzden, o da istediğiyle evlenebilir. Ona engel olacak değilim. Demek istediğim, işte bu.</p>

  <p class="normal1">Hayran hayran içimi çektim.</p>

  <p class="normal1">– Beni berbat biri olarak görüyorsun, değil mi? dedi bu kez.</p>

  <p class="normal1">– Doğru.</p>

  <p class="normal1">– Dünya, temelinden haksız, biliyorsun. Bu da benim suçum değil. Başından beri böyle. Hatsumi’yi aldatmak gibi bir niyetim hiç olmadı. Ona dedim ki, mademki bu konuda ben pek güvenilir biri sayılmam, işine gelmezse beni bırakırsın, olur biter.</p>

  <p class="normal1">Nagasava, birasını bitirmişti, bir sigara yaktı.</p>

  <p class="normal1">– Ara sıra yaşamdan korktuğun olmaz mı senin? diye sordum.</p>

  <p class="normal1">– O kadar da aptal değilimdir, biliyorsun, diye karşılık verdi. Elbette ara sıra olur. Bu da normal, sanırım. Ama bu korku benim, yapmam gerekeni yapmamı engellemez. Olanaklarımın sonuna değin gitmek isterim. İstediğimi alırım, gerisini bırakırım. Böyle yaşamak istiyorum. Olanaksız olduğunda, düşüneceğim. Haksız bir toplum, aynı zamanda, tersinden bakıldığında, olanaklarının ta sonuna değin gidebileceğin bir toplumdur.</p>

  <p class="normal1">– Bu bana, bakış açısı olarak, oldukça bencil görünüyor.</p>

  <p class="normal1">– Ama armut piş ağzıma düş diye de beklemem. Kendime göre, ben de az çaba harcamıyorum, biliyorsun. Senin harcadığının en az on katı çaba harcıyorum.</p>

  <p class="normal1">– Evet, belki de, diye hak verdim.</p>

  <p class="normal1">– Bu yüzden de, ara sıra, çevreme baktığımda, gerçekten umudum kırılıyor. Kendi kendime her zaman sorarım, insanlar neden daha çok çabalamazlar diye. Hiçbir şey yapmaz ve zamanlarını yaşamın haksızlığından yakınarak geçirirler.</p>

  <p class="normal1">Şaşkınlıkla bakakaldım yüzüne.</p>

  <p class="normal1">– Bendeyse, daha çok, ellerinden geldiğince çalışıp çaba gösteriyorlar izlenimi vardır, ama belki de yanılıyorum...</p>

  <p class="normal1">– Bu durumda, söz konusu olan, çaba değil, çalışmaktır, dedi sadece. Bunun benim sözünü ettiğim çabalarla uzak yakın ilgisi yok ki. Çaba, daha etkin ve belirli bir amaca yönelik harcanır.</p>

  <p class="normal1">– Örneğin, başkaları bir iş buldular diye rahat bir soluk alırken, senin kalkıp İspanyolca öğrenmeyi seçmendir, değil mi?</p>

  <p class="normal1">– Tastamam öyle. Gelecek ilkbahar, İspanyolca’yı mükemmel öğrenmiş olacağım. İngilizce, Almanca ve Fransızca’yı zaten biliyorum, İtalyanca’da da başımın çaresine bakıyorum sayılır. Sence bunlar, çaba harcanmadan başarılabilir mi?</p>

  <p class="normal1">Sigarasını içiyordu, bense Midori’nin babasını düşünüyordum. Asla televizyodan İspanyolca öğrenmek aklına gelmemiştir. Herhalde çaba ile çalışma arasındaki farkın ne olduğunu da hiç sormamıştır kendine. Kuşkusuz bunu düşünmeye zaman bulamayacak derecede işi başından aşkındı. Çok işi vardı, çok, üstelik bir de evden kaçmış kızını getirmek için kalkıp ta Fukuşima’ya gitmesi gerekiyordu.</p>

  <p class="normal1">– Yemek için, gelecek cumartesi uygun mu sana?</p>

  <p class="normal1">Olumlu yanıt verdim.</p>

  <p class="normal1">&nbsp;</p>

  <p class="normal1">Nagasava’nın seçtiği yer, Azabu’nun arkasında, sapa bir sokakta, Fransız yemekleriyle ün salmış, lüks bir lokantaydı. Nagasava kendini tanıtınca bizi lokantanın dibinde özel bir salona aldılar. Burası küçük bir odaydı, duvarları, on beş kadar taşbasması resimle süslenmişti. Hatsumi’yi beklerken. onunla ikimiz bir yandan Joseph Conrad’ın romanlarından konuşup bir yandan da nefis bir şarap içtik. Nagasava, pahalı, kurşunî renkli takım giymişti, bendeyse sade bir lacivert blazer ceket vardı.</p>

  <p class="normal1">Hatsumi bir çeyrek sonra geldi. Özenle makyaj yapmış, altın küpeler takmıştı, koyu mavi zarif bir elbise ve pek şık, kırmızı iskarpinler giymişti. Elbisesinin rengini beğendiğimi söyledim ve o da bu renge “<span class="ideitalik">midnight blue</span>” dedikleri karşılığını verdi.</p>

  <p class="normal1">– Ne kadar hoş bir yer.</p>

  <p class="normal1">– Babam Tokyo’ya geldiğinde hep burada yer. Ben de bir kez onunla gelmiştim. Ama bu tür cafcaflı mutfağı pek sevmem, dedi Nagasava.</p>

  <p class="normal1">– Gene de, ara sıra hiç de fena olmuyor, sence de öyle değil mi, Vatanabe? dedi Hatsumi.</p>

  <p class="normal1">– Haklısın hele paralar benden çıkmıyorsa, diye karşılık verdim.</p>

  <p class="normal1">– Genelde babam hep yanında biriyle gelir, diye sözlerini sürdürdü Nagasava. Tokyo’da bir metresi var da.</p>

  <p class="normal1">– Sahi mi? dedi Hatsumi.</p>

  <p class="normal1">Duymazlıktan gelerek şarabımı içmeyi sürdürdüm.</p>

  <p class="normal1">Az sonra garson geldi ve siparişimizi verdik. Bir çorba ile meze istedik, ana yemek olarak, Nagasava ördek aldı, Hatsumi ile ben de levrek istedik. Yemek servisi yavaş yapıldığından, şarabımızı içerken pek çok şeyden konuştuk. Önce Nagasava bize Dışişleri’ndeki sınavını anlattı. Adayların çoğu öyle berbatmış ki onları seve seve dipsiz bir bataklığa atabilirmiş, ama aralarında pek de fena sayılmayacak birkaç tanesi varmış gene de. Toplumun genelinde berbat olanların oranının iyilere göre daha mı yüksek, daha mı düşük olduğunu, ona sordum.</p>

  <p class="normal1">– Kuşkusuz, aynı, diye çok doğal bir biçimde yanıt verdi. Her yerde aynı şey. Hiç değişmez.</p>

  <p class="normal1">Şarap bitince, Nagasava bir şişe daha istedi ve kendine de duble viski ısmarladı.</p>

  <p class="normal1">Sonra da Hatsumi, her zamanki gibi bana, benimle tanıştırmak istediği bir kızdan söz etmeye başladı. Onunla benim aramda, bitmek bilmeyen bir konuşma konusuydu bu. Hep bana, “pek cici, kendisinden genç ve kulüp etkinliklerine katılan bir kız” tanıştırmak isterdi ve ben de her zaman bir yolunu bulur kaytarırdım.</p>

  <p class="normal1">– Ama gerçekten de çok sevimli, biliyor musun. Üstelik, güzel de. Gelecek defa, onu getiriyorum, kendin konuşursun. Hoşuna gideceğinden eminim.</p>

  <p class="normal1">– Olanaksız, diye karşılık verdim. Senin üniversitenden bir kızla çıkacak kadar zengin değilim ki ben. Yeterli param yok, ayrıca, konuşma yeteneğim de yok ya.</p>

  <p class="normal1">– Hiç de değil! Aklı başında bir kız o, üstelik pek de açık görüşlü, inan bana. Senin sandığın kadar kendini beğenmiş biri değil.</p>

  <p class="normal1">– Hiç olmazsa bir kez görmeyi denesen, Vatanabe, diye araya girdi Nagasava. Üstelik onunla yatmak zorunda da değilsin.</p>

  <p class="normal1">– Umarım. Yatmasan iyi olur, çünkü henüz bakire, diye söze karıştı Hatsumi de.</p>

  <p class="normal1">– Senin eskiden olduğun gibi.</p>

  <p class="normal1">– Evet, benim eskiden olduğum gibi, diye gülerek yineledi. Ama biliyor musun, Vatanabe, bunun ne zenginlikle ne de bilmem aklına ne geliyorsa, onunla ilgisi filan yok. Gerçi evet, sınıfta, inanılmayacak derecede havalı birkaç kız yok değil, ama genelde, son derece sıradan kızlarız hepimiz. Öğleyin, kafeteryada, iki yüz yenlik yemeği yeriz...</p>

  <p class="normal1">– Ama, Hatsumi, benim okulumda üç mönü var. A mönüsü yüz yirmi yen, B mönüsü yüz ve C mönüsü seksen yen. Ve A mönüsü alacak olursam, herkes bana yan yan bakar. C mönüsü bile yiyemeyenlere gelince, onlar da altmış yenlik <span class="ideitalik">ramen</span>’le<sup class="calibre5"><a class="footnote-link" href="../Text/1_split_026.html#footnote-100-12" id="footnote-100-12-backlink">[12]</a></sup> yetinirler. İşte böyledir, bizim okulumuz. Bu koşullarda, anlaşabileceğimizi sanıyor musun?</p>

  <p class="normal1">Hatsumi bir kahkaha patlattı.</p>

  <p class="normal1">– Hiç de pahalı değilmiş. Bir gün gelip ben de yiyeyim bari. Ama, Vatanabe, sen sevimli bir çocuksun ve eminim onunla iyi anlaşırsın. Zaten, belki de yüz yirmi yenlik yemek hoşuna gider kızın.</p>

  <p class="normal1">– Şaşarım doğrusu, dedim gülerek. Kimse o yemeği isteyerek yemez. Başka türlüsünü alamadığı için yer.</p>

  <p class="normal1">– Ama dışarıdan bakıp yargılamamanı rica ederim. Biraz uçuk bir okul olsa bile, gene de orada ciddi ciddi geleceğini düşünen kızlar da var. Hepsi sadece ve sadece spor arabası olan bir gençle çıkmaktan başka bir şey düşünmeyen kızlar değil.</p>

  <p class="normal1">– Biliyorum.</p>

  <p class="normal1">– Vatanabe’nin zaten sevdiği bir kız var, diye araya girdi Nagasava. Ama ondan hiç söz etmez. Bu konuda dut yemiş bülbül kesilir. Büyük sır.</p>

  <p class="normal1">– Doğru mu? diye sordu Hatsumi.</p>

  <p class="normal1">– Doğru. Ama öyle pek de gizemli değil. Sadece kolay anlatılamayacak kadar aşırı karmaşık bir öykü.</p>

  <p class="normal1">– Yoksa yasak bir aşk mı? Benden öğüt isteyebilirsin.</p>

  <p class="normal1">Bir yudum şarap içerek konuşmaktan kaytardım.</p>

  <p class="normal1">– Görüyor musun? Hiçbir şey söylemeyecek. (Nagasava üçüncü viskisini yudumluyordu.) Hiçbir şey söylememeye karar verdiyse, hiçbir şey söylemez.</p>

  <p class="normal1">– Yazık, dedi Hatsumi, çatalının ucundaki küçük bir et parçasını ağzına götürürken. Dördümüz bir arada çıkabilirdik.</p>

  <p class="normal1">– İçtikten sonra eş de değiştirebilirdik, diye ekledi Nagasava.</p>

  <p class="normal1">– Saçmalamasana sen.</p>

  <p class="normal1">– Ama saçmalık değil ki, çünkü biliyor musun bilmem, ama Vatanabe sana abayı yakmış.</p>

  <p class="normal1">– Aynı şey değil ki, dedi kız açık açık. O bunu yapacak türden biri değil. Kendisine ait olanı özenle koruyan bir çocuk o. Görüyorum. Bu yüzden ona birini tanıştırmak istedim ya.</p>

  <p class="normal1">– Ama biz daha önce de, aramızda kızları değiştirmiştik, onunla ben, bilmiyor muydun?</p>

  <p class="normal1">Nagasava viski bardağını, hiç de önemli bir şey söylememişçesine kafasına dikip bir tane daha ısmarladı.</p>

  <p class="normal1">Hatsumi bıçağını çatalını bıraktı ve ağzını usulca peçetesine sildi. Sonra bana baktı.</p>

  <p class="normal1">– Vatanabe, doğru mu bu?</p>

  <p class="normal1">Ne karşılık vereceğimi bilemediğim için, sustum.</p>

  <p class="normal1">– Her şeyi anlatabilirsin, önemli değil, dedi Nagasava.</p>

  <p class="normal1">Kapana kıstırılmış gibi oldum. Ara sıra, içtiği zaman, Nagasava acımasız oluyordu. Ve bu akşam, acımasızlığı bana değil, Hatsumi’ye yönelikti. Onun oyununu apaçık gördügüm için de büsbütün huzurum kaçmıştı.</p>

  <p class="normal1">– Anlatsana, bana çok eğlenceli gibi göründü, dedi Hatsumi.</p>

  <p class="normal1">– Sarhoştum, dedim.</p>

  <p class="normal1">– Önemli değil. Sana sitem etmiyorum. Sadece anlatmanı istiyorum.</p>

  <p class="normal1">– Şibuya’da bir barda içiyorduk ki, iki kızla tanıştık. Yüksekokulda öğrenciydi kızlar ve tanıştığımızda zaten epey kafayı bulmuşlardı, mahalledeki otellerden birinde bulduk kendimizi. Yan yana odalar aldık. Ve gece, Nagasava benim kapımı vurup kızları değiştirmemizi önerdi, bunun üzerine ben onun odasına geçtim, o da benimkine.</p>

  <p class="normal1">– Kızlar bir şey demediler mi, kızmadılar mı?</p>

  <p class="normal1">– Onlar da sarhoştu, sonra da, bu durum onları da rahatsız etmedi.</p>

  <p class="normal1">– Bir de, kendimize göre nedenlerimiz vardı bizim, diye ekledi Nagasava.</p>

  <p class="normal1">– Ne gibi?</p>

  <p class="normal1">– Kızlar birbirinden çok farklıydı. Biri güzeldi, ama öteki değildi ve ben bunu haksızlık sayıyordum. Çünkü güzel olanı ben almıştım ve bu da Vatanabe’ye karşı kibarlık sayılmazdı, değil mi? İşte bunun içindir ki değiş tokuş yaptık. Böyle olmuştu, değil mi, Vatanabe?</p>

  <p class="normal1">– Evet, diye onayladım. Ama, doğruyu söylemek gerekirse, güzel olmayandan çok hoşlanmıştım. Güler yüzlü ve iyi huyluydu. Seviştikten sonra yatakta tatlı tatlı çene çalıyorken Nagasava gelip değiş tokuş önerisinde bulunmuştu. Kıza ne düşündüğünü sormuştum, o da tamam demişti, eğer ben de istiyorsam. Herhalde daha güzel olan arkadaşıyla sevişmek istediğimi düşünmüştü.</p>

  <p class="normal1">– İyi miydi bari? diye sordu bana Hatsumi.</p>

  <p class="normal1">– Evet, yani. Pek sayılmaz. Sevişmek gibi. Bu tarz yapıldığı için ille de daha hoşa gitmesi gerekmez.</p>

  <p class="normal1">– Öyleyse niçin yaptın bunu?</p>

  <p class="normal1">– Çünkü ona ben önerdim, diye araya girdi Nagasava.</p>

  <p class="normal1">– Ben Vatanabe’ye soruyorum, diye kestirdi attı Hatsumi. Niçin yaptın bunu?</p>

  <p class="normal1">– Çünkü, zaman zaman, kızlarla yatmayı canım çok ister de ondan, dedim.</p>

  <p class="normal1">– Mademki yaşamında sevdiğin bir kız var, onunla sevişmenin bir çaresini bulamıyor musun? diye sordu biraz düşündükten sonra.</p>

  <p class="normal1">– Ama benim durumum fazlasıyla karışık.</p>

  <p class="normal1">Hatsumi içini çekti.</p>

  <p class="normal1">O sırada kapı açıldı ve yemeği getirdiler. Kızarmış ördek servisi yapıldı, arkasından da levrek tabakları Hatsumi ile benim önümüze kondu. Yemeklerle birlikte sıcak sebze ve sos da getirilmişti. Sonra, servis yapanlar çekildiler ve üçümüz gene baş başa kaldık. Nagasava ördeğini bıçağıyla kesip iştahla yedi, sonra da viski içti. Ben ıspanakların tadına baktım. Hatsumi tabağına dokunmadı bile.</p>

  <p class="normal1">– Biliyor musun, Vatanabe, niçin yaptığını bilmiyorum, ama bu tür işler sana göre değil, ve bence sana yakışmıyor da, sen de böyle düşünmüyor musun? dedi.</p>

  <p class="normal1">Ellerini masanın üstüne koymuş, gözlerini bana dikmişti.</p>

  <p class="normal1">– Evet, bazen ben de öyle düşünüyorum.</p>

  <p class="normal1">– O halde niçin devam ediyorsun acaba?</p>

  <p class="normal1">– Çünkü ara sıra şefkate gereksinme duyuyorum, dedim açık açık. İnsan sıcaklığı olmayınca, kendimi müthiş yalnız hissediyorum.</p>

  <p class="normal1">– Neler olup bittiğini ben sana kısaca anlatayım, diye söze karıştı Nagasava. Vatanabe bir kızı seviyor, ama bazı nedenlerle birlikte yatamıyorlar. Bu yüzden, cinsellik sorununu da başka yollardan çözümlüyor, işte hepsi bu. Ciddi bir şey değil, değil mi? Öte yandan, tepki olarak da tamamen akla yakın. Odasına kapanıp mastürbasyon yapmaktan daha iyi, değil mi?</p>

  <p class="normal1">– Ama o kızı eğer gerçekten seviyorsan, kendini tutmayı bilmelisin, değil mi, Vatanabe?</p>

  <p class="normal1">– Evet, belki, dedim ağzıma krema soslu bir lokma balık götürürken.</p>

  <p class="normal1">– Bir erkeğin cinsel isteğinin ne olabildiği konusunda en ufak bir fikrin yok ki senin, dedi Nagasava, Hatsumi’ye. Örneğin, üç yıldır seninle çıkıyorum, ama gene de, bu süre içinde başka pek çok kızla yattım ben. Ve hiçbirini anımsamıyorum bile. Adlarını bilmiyorum, yüzleri gözümün önüne gelmiyor. Her biriyle sadece bir kez yattım. Karşılaştık, seviştik ve ayrıldık. Hepsi bu. Bunda ayıplanacak ne var ki?</p>

  <p class="normal1">– İşte dayanamadığım, sendeki bu küstahlık. dedi Hatsumi, sakin sakin. Sorun, başka kızlarla yatıp yatmadığını bilmek değil. Bugüne değin, başka kızlarla yattın diye ben hiç kızmadım, değil mi?</p>

  <p class="normal1">– Buna kızlarla yatmak bile denemez. Bir oyun işte, hepsi bu. Kimseye zararı olmuyor ki, dedi Nagasava.</p>

  <p class="normal1">– Ama beni kırıyor, dedi Hatsumi. Ben niçin sana yetmiyorum?</p>

  <p class="normal1">Nagasava bir süre, viski bardağını çalkalayarak, sustu.</p>

  <p class="normal1">– Bana yetmediğinden değil. Söz konusu olan, bambaşka bir şey. Sanki içimde ancak bu tür şeylerle giderilebilecek bir susuzluk varmış gibi. Ve bu seni kırıyorsa eğer, gerçekten üzgünüm. Senin bana yetmediğini asla söylemedim. Ama bu susuzlukla yaşamaya mahkûmum, o benim bir parçam. Başka türlüsü mümkün değil, anlıyor musun?</p>

  <p class="normal1">Hatsumi sonunda, balığını yemeye başlamak için çatal ve bıçağını eline almaya karar verdi.</p>

  <p class="normal1">– Ama, hiç olmazsa, Vatanabe’yi de sürüklememeliydin.</p>

  <p class="normal1">– Ortak yönlerimiz var, onunla benim, dedi Nagasava. Benim gibi o da , temelde kendi kişiliğine bağlı biri. Tek fark, kendini beğenmişlikte. O sadece kendi düşündüğüyle, kendi hissettiğiyle, kendi yaptığıyla ilgilenir. Bunun içindir ki olaylara kendini başkalarından soyutlayarak bakabilir. İşte bu yüzdendir ki onu beğeniyorum. Ama henüz bunun tam olarak bilincinde olmadığından, yolunu bulamıyor ve kendini yaralıyor.</p>

  <p class="normal1">– Çünkü sence öyle insanlar var mı, her zaman yolunu bulabilen veya hiç yara almamış insanlar? dedi Hatsumi. Yoksa sen, bize, yolunu hiç şaşırmadığını ya da hiç yaralanmadığını mı söyleyeceksin?</p>

  <p class="normal1">– Yok canım, elbette ki evet, benim de başıma gelmiştir. Ama, kendini biraz eğitmekle, bu gibi durumların yarattığı acıları hafifletmek olasıdır. Elektrik şoku uygulanan fareler, sonunda en az acı duyacakları yolu bulmayı başarırlar.</p>

  <p class="normal1">– Ama fareler sevdalanmaz.</p>

  <p class="normal1">– “Fareler sevdalanmaz’’ diye yineleyen Nagasava, bana döndü. Çok güzel. Bir fon müziğimiz kalıyor eksik. Çift arplı, büyük bir orkestra...</p>

  <p class="normal1">– Şakaya vurarak işin içinden sıyrılmaya kalkışmasana. Ben ciddi konuşuyorum, diye çıkıştı Hatsumi.</p>

  <p class="normal1">– Akşam yemeğindeyiz yahu, dedi Nagasava. Vatanabe bizimle, bu yüzden, bence, bu konuşmayı sonraya bıraksak daha doğru olacak.</p>

  <p class="normal1">– Gitmemi ister misiniz? diye öneride bulundum.</p>

  <p class="normal1">– Hayır, bence kalsan daha iyi, dedi Hatsumi.</p>

  <p class="normal1">– Mademki salt bunun için geldin, hiç olmazsa tatlını ye, dedi Nagasava.</p>

  <p class="normal1">– Bana göre hava hoş.</p>

  <p class="normal1">Ve sessizce yemeğimizi yemeyi sürdürdük. Ben balığımın hepsini bitirdim, Hatsumi kendisininkinin yarısını bıraktı. Ördeğini çoktan bitirmiş olan Nagasava ise viski içmeyi sürdürdü.</p>

  <p class="normal1">– Balık nefisti, diyecek oldum.</p>

  <p class="normal1">Kimse karşılık vermedi. Dipsiz bir kuyuya bir taş atmıştım sanki.</p>

  <p class="normal1">Tabaklarımızı aldılar, sonra bize limonlu dondurma ile kahve getirdiler. Nagasava dondurmanın sadece tadına bakıp hemen bir sigara yaktı. Hatsumi dondurmasına elini bile sürmedi. Bense, dondurmamı bitirdim, kahvemi de içtim. Hatsumi, yan yana masanın üstüne koyduğu ellerini seyrediyordu. her şeyi gibi, elleri de zarifti, şıktı. Naoko ile Reiko’yu düşündüm, şu sırada ne yapıyorlardı acaba? Belki de Naoko kanepeye uzanmış, okuyor ve Reiko da gitarla “Norwegian Wood”u çalıyordu. Birdenbire, onların yaşadığı o küçük odaya dönmek için dayanılmaz bir istek duydum. Burada ne işim vardı benim yahu?</p>

  <p class="normal1">– Bizi Vatanabe ile beni, birbirimize benzer kılan, başkalarından anlayış beklemememiz, dedi Nagasava. Bu yüzden farklıyız biz. Herkeste çevrelerindekiler tarafından anlaşılma isteği, bir saplantıya dönüşmüş, ama ne ben ne de Vatanabe, böyleyiz. Başkaları bizi anlamış, anlamamış, umurumuzda bile değil. Biz biziz, başkaları da başkaları.</p>

  <p class="normal1">– Doğru mu bu? diye sordu bana Hatsumi.</p>

  <p class="normal1">– Güldürme insanı, diye karşılık verdim. Ben böyle olabilecek kadar güçlü değilim ki. Başkalarının beni anlamaması pekâlâ umurumda. Anlaşılmak istediğim insanlar var. Ne var ki, bence başkalarının bir dereceye kadar beni anlamamaları, kaçınılmaz. Ben onların beni anlamasını sağlamaya uğraşmaktan vazgeçtim. Ama bu demek değildir ki, Nagasava’nın söylediği gibi, anlaşılmamak umurumda değil...</p>

  <p class="normal1">– Bu söylediklerin benim dediklerimden pek farklı sayılmaz, dedi Nagasava, kahve kaşığını eline alırken. Tıpatıp aynı şey. Geç yapılmış bir kahvaltıyla erken yenmiş bir öğle yemeği arasında da bu kadar fark olur. Aynı saatte aynı şey yenir, sadece adı değişiktir.</p>

  <p class="normal1">– Nagasava, ben de seni anlamadım dersem, kızar mısın bana? diye sordu Hatsumi.</p>

  <p class="normal1">– Anlaşılan, insanların, anlaşılmak istendiği için diye değil de zamanı geldiği için birbirini anlaması gerektiğini sen de pek kavrayamamışsın.</p>

  <p class="normal1">– O halde, başkasının, beni anlayacağını ummakla yanlış mı yaptığımı söylemek istiyorsun? Örneğin senin.</p>

  <p class="normal1">– Hayır, sen yanlış yapmadın, dedi kıza Nagasava. İnsanlar buna aşk diyorlar. Senin de beni anlamaya niyetin varsa eğer. Benim sistemim başkalarınkinden oldukça farklıdır, bilirsin.</p>

  <p class="normal1">– Ama sen bana âşık değilsin, değil mi?</p>

  <p class="normal1">– İşte, benim sistemimle, sen...</p>

  <p class="normal1">– Senin sisteminden bana ne be! diye bağırdı Hatsumi.</p>

  <p class="normal1">Onun bağırdığını ilk ve son kez duyuyordum.</p>

  <p class="normal1">Nagasava masanın yanındaki zile bastı ve bir garson hesabı getirdi. Nagasava kredi kartını çıkartıp ona verdi.</p>

  <p class="normal1">– Bugün için beni bağışla, Vatanabe, dedi bana. Hatsumi’yi evine götüreceğim, yurda yalnız dönersin, olur mu...</p>

  <p class="normal1">– Tamam, merak etme, yemek nefisti.</p>

  <p class="normal1">Garson kredi kartını getirdi ve Nagasava toplamı kontrol ettikten sonra tükenmezkalemle imzaladı. Sonra kalkıp lokantadan ayrıldık. Nagasava sokağa çıktı ve bir taksi çevirmek istedi, ama Hatsumi onu önledi.</p>

  <p class="normal1">– Sağol ama bugün daha fazla seninle kalmayı canım istemiyor. O yüzden, beni eve götürmek için zahmet etme. Yemek için teşekkür ederim.</p>

  <p class="normal1">– Nasıl istersen, dedi Nagasava.</p>

  <p class="normal1">– Vatanabe beni evime götürür.</p>

  <p class="normal1">– Nasıl istersen, ama Vatanabe de benden pek farklı değil, bilirsin. Sevimlidir, naziktir ama aslında, kim olursa olsun, sevmek elinde değildir. Hep uyanıktır, susuzdur, hepsi bu. Onu ayna gibi okurum ben.</p>

  <p class="normal1">Bir taksi durdurdum, önce Hatsumi’yi bindirdim ve Nagasava’ya, onu eve bırakma görevini üstlendiğimi söyledim. Bana bir “Sence sakıncası yoksa eğer’’le teşekkür etti, ama bambaşka şeyler düşünmekte olduğu izlenimini bıraktı bende.</p>

  <p class="normal1">– Nereye gidiyorsun? Ebisu’ya mı dönüyorsun? diye sordum Hatsumi’ye.</p>

  <p class="normal1">Evi o mahalledeydi. Başı salladı.</p>

  <p class="normal1">– Öyleyse, bir yerlerde bir şey içmek ister misin?</p>

  <p class="normal1">Başıyla onayladı.</p>

  <p class="normal1">Şoföre, Şibuya’ya çekmesini söyledim.</p>

  <p class="normal1">Hatsumi, kollarını kavuşturmuş, gözleri kapalı, taksinin arka koltuğuna büzülmüştü. Küçük altın küpeleri, otomobil sarsıldıkça, zaman zaman parlıyordu. Sanki geceyarısı mavisi elbisesi, bir taksinin kuytu köşesi için, özellikle ısmarlanmıştı. Güzel biçimli, solgun dudakları, son anda söylemekten vazgeçiyormuş gibi kıpırdıyordu birden. Onu böyle görünce, Nagasava’nın niçin ayrıcalıklı kız arkadaş olarak onu seçtiğini anlıyordum. Hiç kuşkusuz ondan daha güzel pek çok kız vardı, hepsi de, insanın adı Nagasava olunca, elde edilmesi birbirinden kolaydı, ama bu kızda sizi derinden sarsan bir şeyler vardı işte. Ve bu heyecan içinizde zorla yaratılmıyordu. Ondan yayılan enerji, sakindi ve ortak bir titreşim yaratıyordu. Taksi Şibuya’ya gelinceye değin gözlerimi ondan ayırmadım, bir yandan da bende yarattığı bu duygusal titreşimin ne tür bir şey olduğunu soruyordum kendi kendime.</p>

  <p class="normal1">&nbsp;</p>

  <p class="normal1">Bunun ne olduğunu ancak on iki, on üç yıl sonra öğrendim. New Mexico eyaletinde, Santa Fe’ye gelmiştim, bir ressamla söyleşi yapmaya; akşam olduğunda bir pizacıya girdim, orada biramı içer ve pizzamı yerken mucize denilecek kadar olağanüstü güzel bir günbatımı seyrediyordum. Dünya kırmızıya kesmişti baştan başa. Ellerim, tabağım, bakışlarımın değdiği her yer kıpkırmızıydı. Canlı bir kırmızı, değişik bir meyve suyunun içine düşmüşüm gibi. Bu ezici günbatımında birden Hatsumi’yi düşündüm. Ve sonunda anladım, onun yol açtığı yürek titreşiminin neden ibaret olduğunu. Bir tür gençlik özlemiydi bu, asla doyurulmayacak ve doyurulmamış olan. Bu tertemiz ve saf özlemi ben bir yana bırakalı çok olmuştu hatta bir zamanlar içimde yaşadığını bile unutmuştum artık. Hatsumi işte, tüm bu zaman süresince içimde uyuyagelmiş olan bu “parçayı” uyandırmıştı. Bunu anlayınca, öylesine üzüldüm ki, neredeyse ağlayacaktım. Hatsumi gerçekten de çok özel bir kızdı. Birinin onun imdadına koşması gerekirdi.</p>

  <p class="normal1">Ama ne Nagasava ne ben yapabilmiştik bunu. Hatsumi de, tanıdığım pek çok kişi gibi, yaşamının belirli bir eşiğine vardığında, birdenbire onu yarıda kesmeye karar verdi. Nagasava’nın Almanya’ya gidişinden iki yıl sonra bir başkasıyla evlenmişti, birkaç ay sonra da bileklerini kesti.</p>

  <p class="normal1">Ölümünü bana haber veren, elbette, Nagasava oldu. Bonn’dan bana bir mektup yazdı. “Hatsumi’nin ölümüyle, yaşamımdan bir şey kayboldu ve bu, beni dayanılmaz bir kedere gömdü. Oysa, sen beni tanırsın.” Mektubu yırttım ve Nagasava’ya bir daha hiç yazmadım.</p>

  <p class="normal1">&nbsp;</p>

  <p class="normal1">Bir bara girmiş, ikimiz de birkaç kadeh alkol almıştık. Hemen hemen hiç konuşmuyorduk. Öyle, karşı karşıya oturmuş, sessizce içki içip fıstık yerken, bıkkınlık dönemine girmiş bir çifte benziyorduk. Az sonra, içerisi dolmaya başlayınca, çıkıp dolaşmaya karar verdik. Parayı Hatsumi ödemek istedi, ama onu davet edenin ben olduğumu söyleyerek buna izin vermedim.</p>

  <p class="normal1">Dışarıda, gece havası epey soğumuştu. Hatsumi, açık kurşunî renkteki hırkasını omuzlarına aldı. Yanımda sessizce yürüyordu. Hiçbir hedefimiz yoktu ve ellerimi pantolon ceplerime daldırmış, karanlık sokaklarda ağır ağır yürüyordum. Birden, Naoko’yla da böyle yürüdüğümüz aklıma geldi.</p>

  <p class="normal1">– Vatanabe, buralarda bir bilardo salonu biliyor musun? diye bir ara sordu bana.</p>

  <p class="normal1">– Bilardo mu? diye şaşkın, yineledim. Sen bilardo oynamayı bilir misin ki?</p>

  <p class="normal1">– Evet, hem hiç de fena sayılmam. Ya sen?</p>

  <p class="normal1">– Dört topla, idare ederim. Ama pek becerikli değilimdir.</p>

  <p class="normal1">– O halde, ne duruyoruz, hadi gidelim!</p>

  <p class="normal1">Yakınlarda bir bilardo salonu bulduk. Küçük bir sokağın dibindeki bu salon, daracıktı. Bu salonda göze batıyorduk, Hatsumi şık elbisesi ve ben lacivert blazer ceketim ve ciddi boyunbağımla, ama Hatsumi, hiç oralı olmadan bir ıstaka alıp ucuna sıkı sıkı tebeşir sürdü. Sonra da çantasından bir toka çıkartıp topa vurarken rahatsız olmamak için saçlarını topladı.</p>

  <p class="normal1">Dört topla iki oyun oynadık ama, söylediği gibi, Hatsumi oldukça ustaydı; bense, elimdeki kocaman sargıyla topa vurmakta zorlanıyordum. Bu yüzden, iki oyunu da o kazandı.</p>

  <p class="normal1">– Pek ustaymışsın meğer! dedim hayranlıkla.</p>

  <p class="normal1">– Hiç belli olmuyor, değil mi? diye gülümseyerek karşılık verirken topların yerini, durumunu dikkatle ölçüyordu.</p>

  <p class="normal1">– Nerede öğrendin?</p>

  <p class="normal1">– Büyükbabam yani babamın babası, oynardı, evine de bir bilardo masası koydurmuştu. Ona gittiğimizde, ağabeyim ve ben, toplara vurarak eğlenirdik. Sonra da, biraz büyüyünce, doğru dürüst oynamayı öğretti bana. İyi bir insandı. Yakışıklı ve zarifti. Şimdi, öldü. Bir zamanlar New York’ta Deanna Durbin’le tanışmış olmaktan pek gurur duyardı.</p>

  <p class="normal1">Üçüncü oyunu da kazandı, dördüncüsünü kaybetti. Bin bir güçlükle birkaç sayı yapmayı başardıktan sonra, kolay bir vuruşu yapamadım, kaçırdım.</p>

  <p class="normal1">– Elin sarılı da ondan, dedi beni avutmak için.</p>

  <p class="normal1">– Çok uzun zamandır oynamadım da ondan. Tam tamına iki yıl beş ay.</p>

  <p class="normal1">– Neden böyle, günü gününe hatırlıyorsun?</p>

  <p class="normal1">– Çünkü bilardo oynadığım arkadaşım o gece ölmüştü ve bundan çok etkilenmiştim.</p>

  <p class="normal1">– Ve bu yüzden bir daha hiç oynamadın, öyle mi?</p>

  <p class="normal1">– Hayır, pek de öyle sayılmaz, diye bir an düşündükten sonra yanıt verdim. Ama ondan sonra bir daha hiç fırsatım olmadı. Hepsi bu.</p>

  <p class="normal1">– Arkadaşın neden ölmüştü?</p>

  <p class="normal1">– Trafik kazasından, dedim.</p>

  <p class="normal1">Birkaç kez topa vurdu. Topun gidişini izleyen bakışları, ciddiydi ve vuruş gücü doğruydu. Onu bu, güzel ince parmaklarını kibarca çuhanın üzerine koymuş, dengeli, saçları, parıltılar saçan küpelerini açıkta bırakacak biçimde geriye toplanmış görünce, şu pis salon gözüme birdenbire, yüksek sosyetenin rağbet ettiği bir yer gibi gözüktü. Onunla ilk kez yalnız kalıyordum ve bu benim için eşi bulunmaz bir deneyim oldu. Onun yanında, yükseklere çekiliyormuş gibi bir izlenime kapılıyordum. Üç oyun sonra –kuşkusuz, üçünü de kazanmıştı– yaram zonklamaya başladığı için oyunu bıraktık.</p>

  <p class="normal1">– Bağışla, sana hiç bilardo oynayalım dememem gerekirdi, dedi çok canı sıkılmış.</p>

  <p class="normal1">– Yok canım, yaram ağır değil ki, üstelik de eğlendim, hem de çok, dedim.</p>

  <p class="normal1">Giderken, orta yaşlı, sıska bir kadın, galiba salonun yöneticisi, Hatsumi’ye dedi ki:</p>

  <p class="normal1">– Küçükhanım, iyi vuruyorsunuz.</p>

  <p class="normal1">Hatsumi ona gülümseyerek teşekkür etti. Sonra parayı ödedi.</p>

  <p class="normal1">– Acıyor mu? diye sordu dışarı çıktığımızda.</p>

  <p class="normal1">– Hayır, pek sayılmaz.</p>

  <p class="normal1">– Belki de yaran yeniden açılmıştır.</p>

  <p class="normal1">– Hayır, sanmıyorum.</p>

  <p class="normal1">– Bana gelsen mi acaba? Yarana bakar ve sargını değiştiririm, önerisinde bulundu. Evde gereken her şey var, sargı, mikrop öldürücü ilaç, sonra, çok da yakındayız.</p>

  <p class="normal1">Ona gene, ciddi bir durum olmadığını ve kaygılanacak bir şey bulunmadığını söyledim ama o, yara açılmış mı açılmamış mı bunu öğrenmenin çok önemli olduğu konusunda diretiyordu.</p>

  <p class="normal1">– Yoksa benimle gelmek istemiyor musun? Bir an önce evine mi dönmek istiyorsun? diye yarı şaka, sordu sonra.</p>

  <p class="normal1">– Delisin sen!</p>

  <p class="normal1">– O halde yalvartma da gel bana. Yürüyerek, çok yakın.</p>

  <p class="normal1">Evi, Şibuya’dan, yürüyerek bir çeyreklik mesafedeydi. Ebisu yönünde. Lüks değildi, ama güzel bir apartımandı, küçük bir holü ve asansörü vardı. Hatsumi beni iki odalı dairesinin mutfak masasına oturtup üstünü değiştirmek için yan odaya geçti. Döndüğünde, keten bir pantolon ile üstünde Princeton Üniversitesi yazılı kapüşonlu svetşört giymişti ve altın küpeleri yoktu. Bir ilkyardım çantası getirmişti ve masanın üstünde, sargımı çıkardı, yaranın açılmadığını gördü, gene de mikrop öldürücü ilaç sürerek yeni bir sargı sardı. Pek becerikliydi.</p>

  <p class="normal1">– Neden tüm bu işlerde bunca beceriklisin? diye sordum ona.</p>

  <p class="normal1">– İlkyardım gönüllülerinde öğrenmiştim bunu. Orada hastabakıcılığı az çok öğretirler, diye karşılık verdi.</p>

  <p class="normal1">Pansumanımı bitirir bitirmez, gidip buzdolabından iki kutu bira getirdi. Birinin yarısını içti, ben de bir buçuk kutu içtim. Sonra bana, kulüpteki genç arkadaşlarının bir fotoğrafını gösterdi. Gerçekten de aralarında pek hoş birkaç kız vardı.</p>

  <p class="normal1">– Eğer canın arkadaş isterse, gel beni gör, sana hemen bir tane tanıştırırım.</p>

  <p class="normal1">– Anlaştık.</p>

  <p class="normal1">– Ama, söylesene, Vatanabe, sen beni herhalde aracı sanıyorsun, değil mi? Açık konuş bak.</p>

  <p class="normal1">– Biraz, diye, gülerek başımı salladım.</p>

  <p class="normal1">O da gülmeye başladı. Güldüğünde yüzü pek çekici oluyordu.</p>

  <p class="normal1">– Nagasava ve benimle ilgili ne düşünüyorsun?</p>

  <p class="normal1">– Ne demek istiyorsun?</p>

  <p class="normal1">– Sence, ben ne yapmalıyım?</p>

  <p class="normal1">– Sana herhangi bir şey söylememin hiç yararı yok ki, diye karşılık verdim, buz gibi biramı içerken.</p>

  <p class="normal1">– Sen gene de ne düşündüğünü söyle.</p>

  <p class="normal1">– Ben senin yerinde olsaydım, onu bırakırdım. Sonra biraz daha aklı başında birini arardım, mutlu yaşamak için. Çok iyi anlarsın ki, ona karşı ne denli hoşgörülü davranılırsa davranılsın, onunla mutlu olunamaz. O, mutlu olmak için veya başkalarını mutlu etmek için yaratılmamış. Onunla yaşarken insan aklını kaçırabilir. Bana göre, üç yıl boyunca onun yaşamını paylaşmayı başarman bile bir mucizedir. Ben de elbette ki onu kendimce severim, onu eğlenceli bulurum ve çok iyi yönleri olduğuna da inanırım. Sonra da, sahip olduğum yetenekler açısından, onun tırnağı bile olamam. Ama düşünme biçimi ve yaşama biçimi hiç de normal değil. Onunla konuşurken kimi zaman bana, hep olduğum yerde dönüp dolaşıyormuşum gibi gelir. O hep aynı süreç uyarınca ilerlemeyi sürdürür bense hep olduğum yerde döner dururum. Bunun için, gerçekten de boşuna olduğuna inanıyorum. Son olarak da, tümüyle farklı olan, onun sistemi. Ne demek istediğimi anlıyor musun?</p>

  <p class="normal1">– Çok iyi anlıyorum.</p>

  <p class="normal1">Gidip buzdolabından bana bir bira daha çıkardı.</p>

  <p class="normal1">– Ayrıca da, mademki Dışişleri Bakanlığı’na girdi, bir yıllık stajını tamamlayınca uzun süre için yurtdışına gidecek, değil mi? O zaman sen ne yapacaksın? Onca zaman onu beklemeyi mi düşünüyorsun? Biliyorsun, evlenmeye hiç mi hiç niyeti yok...</p>

  <p class="normal1">– Bunu ben de senin kadar iyi biliyorum.</p>

  <p class="normal1">– O halde sana söyleyecek bir şeyim kalmadı demektir.</p>

  <p class="normal1">– Haklısın.</p>

  <p class="normal1">Yavaş yavaş bardağıma bira doldurdum.</p>

  <p class="normal1">– Az önce, seninle bilardo oynarken, aklıma bir şey geldi, diye başladım. Kardeşim yok benim, yalnız büyüdüm, ama bu yüzden hiç üzülmedim, çevremde kız ya da erkek kardeş de aramadım. Yalnız olmak beni rahatsız etmiyordu. Ama, demin seninle bilardo oynarken, birden senin gibi bir kız kardeşim olsaydı ne iyi olurdu diye geliverdi aklıma. Zarif ve şık bir kız kardeş, geceyarısı mavisi elbiseleri altın küpeleri pek güzel taşıyan ve iyi bilardo oynayan.</p>

  <p class="normal1">Hatsumi, mutlu mutlu gülerek baktı bana.</p>

  <p class="normal1">– Geçtiğimiz yıl boyunca bana söylenenler içinde en çok hoşuma giden, seninkiler oldu. Doğru söylüyorum, inan.</p>

  <p class="normal1">– Çünkü ben, senin mutlu olmanı istiyorum da ondan, dedim hafifçe kızararak. Ama çok garip bir şey var. Bana öyle geliyor ki, kiminle olursa olsun, mutlu olabilirsin, o halde niçin Nagasava gibi birine bağlanıp kalıyorsun ki?</p>

  <p class="normal1">– Herhalde başka türlüsü elimden gelmediği için. Bu, karşı koyamadığım bir güç işte. Ona bakılırsa da, benim sorunummuş ve onu ilgilendirmezmiş.</p>

  <p class="normal1">– Evet, kuşkusuz böyle söylerdi, diye onayladım.</p>

  <p class="normal1">– Ama, biliyor musun, Vatanabe, ben sandığın kadar akıllı değilim. Hatta aptal ve modası geçmiş biri bile sayılırım. Sistemmiş, sorumluluklarmış, tüm bunlar umurumda değil benim. Evlenmek, her akşam sevdiğim adamın kollarında uyumak, çocuk sahibi olmak, bu bana yeter. Başka bir şey istemem. Tek istediğim bu.</p>

  <p class="normal1">– Onun beklentilerinin tam tersi.</p>

  <p class="normal1">– Evet ve üstelik, uzun bir süre birbirimizden ayrı kalınca, belki de bana karşı duyguları da değişir değil mi?</p>

  <p class="normal1">– Bu, normal insanlar söz konusu olduğunda böyle. Genelde böyle tepki gösterilir. Ama o, başka, normal sayılmaz.. Bizim sandığımızdan daha fazla irade sahibi ve ayrıca da her gün iradesini güçlendirmek için kendini eğitiyor. Sonra da bir terslik çıktığında daha güçlü olmayı isteyen türden biri o. Düşmana arkasını dönmemek için, ne olursa olsun her şeyi göze alabilecek yaradılışta. Onun gibi bir çocuktan ne umabileceğini söyler misin bana?</p>

  <p class="normal1">– Ama Vatanabe, şu sırada benim için beklemekten başka çözüm yok, dedi çenesi avuçlarında, dirseklerini masaya dayamış.</p>

  <p class="normal1">– Onu bu kadar çok mu seviyorsun?</p>

  <p class="normal1">– Seviyorum, evet, dedi hemen.</p>

  <p class="normal1">– Vay be, diye içimi çekip biramı bitirdim. Hiç kuşkusuz birini kendinden bunca emin olarak sevmek, çok güzel bir şey olmalı.</p>

  <p class="normal1">– Ben sadece aptal ve modası geçmiş biriyim, dedi. Bir bira daha ister misin?</p>

  <p class="normal1">– Hayır sağol. Artık yurda dönmeliyim. Pansuman için de, bira için de teşekkürler.</p>

  <p class="normal1">Holde ayakkabılarımı giyiyorken telefon çalmaya başladı. Hatsumi bana baktı, telefona bir göz attı, sonra gene bana baktı. Ona iyi geceler dileyip kapıyı açtım ve çıktım. Kapıyı usulca kapatırken, almacı eline aldığını gördüm. Bu, onu son görüşüm oldu.</p>

  <p class="normal1">&nbsp;</p>

  <p class="normal1">Yurda döndüğümde saat on bir buçuktu. Hemen Nagasava’nın odasına gidip kapısını yumrukladım. On kez kadar vurduktan sonra, günlerden cumartesi olduğunu anımsadım. Cumartesi akşamları Nagasava, çıkış izni alırdı, geceyi sözde akrabalarının yanında geçiriyormuş bahanesiyle.</p>

  <p class="normal1">Odama döndüm, kravatımı çıkardım, pantolonumu ve ceketimi elbise askısına astım pijamamı giydim ve dişlerimi fırçaladım. Ve ertesi günün pazar olduğunu düşününce içime sıkıntı bastı. Bana öyle geliyordu ki, her dört günden biri, pazardı. Ve iki pazar sonra, yirmi yaşımda olacaktım. Yatağıma uzandım, yüreğimde bir sıkıntı, takvime baktım.</p>

  <p class="normal1">&nbsp;</p>

  <p class="normal1">Pazar sabahı, yazı masamın başına geçtim ve her zamanki gibi, Naoko’ya mektup yazdım. Hem eski bir Miles Davis plağı dinler, hem de kocaman bir fincan çay içerken, ona upuzun bir mektup yazdım. Dışarıda, yağmur çiseliyordu ve odam bir akvaryum kadar soğuktu. Henüz sandıktan çıkardığım kalın kazağım hâlâ naftalin kokuyordu. Camın yukarısına, iri bir sinek konmuş, kıpırdamıyordu. Doğan Güneş bayrağı, rüzgârsızlıktan, kıpırdamıyor, yaşlı bir Roma senatörünün togası gibi, direğine sarılmış, sarkıyordu. Ürkek bakışlı, kahverengi, sıska bir köpek bahçeye girmiş, çiçek tarhlarını koklayarak geziniyordu. Kendi kendime sordum, o köpek yağmur altında çiçekleri koklayarak orada ne yapıyor acaba, diye.</p>

  <p class="normal1">Masama oturmuş, mektubumu yazarken dolmakalemi tutan sağ elim ne zaman iyice acıyacak olsa, yağmur altındaki o bahçeyi seyre dalıp gidiyordum.</p>

  <p class="normal1">Önce ona, plakçıda çalışırken avucumu derin kestiğimi ve cumartesi akşamı, Nagasava ve Hatsumi’yle Nagasava’nın Dışişleri sınavındaki başarısını kutladığımızı yazdım. Ona, nereye gittiğimizi ve neler yediğimizi anlattım. Yemeklerin nefis olduğunu, ama yemek sırasında havanın hafifçe bozulmaya yüz tuttuğunu yazdım.</p>

  <p class="normal1">Hatsumi’yle oynadığımız bilardo yüzünden ona Kizuki’den söz etme konusunda biraz duraksadımsa da sonunda, yazmaya karar verdim. Yazmam gerekiyor gibi gelmişti bana.</p>

  <p class="indentmetinnnnnn">&nbsp;</p>

  <p class="indentmetinnnnnn">O gün, yani Kizuki’nin öldüğü gün demek istiyorum, onun oynadığı son topu pek iyi anımsıyorum. Kolay değildi ve kaçıracak sandım. Ama, galiba rastlantı sonucu, çok başarılı oldu, beyaz top ile kırmızı top, yeşil çuhanın üzerinde usulca vuruştular ve o da oyunu kazandıran sayıyı yaptı. Çok güzel ve etkileyici bir vuruş olmuştu bu, hâlâ bugün gibi aklımda. Ve iki buçuk yılı aşkın bir süredir, bir daha hiç bilardo oynamamıştım.</p>

  <p class="indentmetinnnnnn">Ama Hatsumi’yle bilardo oynadığım akşam da, birinci oyunun sonuna değin, tek bir kez bile Kizuki’yi düşünmedim ve bu benim için sarsıcı oldu. Yani demek istediğim, onun ölümünden sonra, sanırdım ki her bilardo oynayışımda onu hatırlayacağım. Ama, birinci oyunun sonunda oyun salonundaki otomatik makineden alınmış bir Pepsi’yi içtiğim ana değin bir kez bile düşünmedim Kizuki’yi. Neden o sırada geldi aklıma? Çünkü onunla ikimizin sık sık bilardo oynamaya gittiğimiz yerde de bir kola makinesi vardı ve çoğu zaman bir kutu Pepsisine oynardık.</p>

  <p class="indentmetinnnnnn">Kizuki’yi hatırlamamış olmam, ona karşı bir hakaret gibi geldi bana. Onu terk etmiş gibi oldum. Ama o akşam odama döndüğümde şunu düşündüm: o acı olayın üzerinden iki buçuk yıl geçti ve o hâlâ on yedi yaşında. Ama bu, onun bendeki anısının silinmiş olması anlamına gelmez gene de. Onun ölümünün anlamı her zaman aklımda ve kimi şeyler şimdi, o zaman olduğundan daha da belirgin. Söylemek istediğim, şu: yirmi yaşında olacağım; on altı ve on yedi yaşındayken sahip olduğumuz ortak yönler silindi gitti bile. Ve ne kadar çağırırsak çağıralım, bir daha asla geri gelmeyecek. İşte. Başka bir şey söyleyemiyorum ve bana öyle geliyor ki sen, benim hissettiklerimi anlayabilirsin, uzun uzun açıklamalara girmeme gerek kalmadan. Ayrıca, bana öyle geliyor ki, senden başka hiç kimse bu tür şeyleri anlayamaz.</p>

  <p class="indentmetinnnnnn">Seni şimdiye değin düşündüğümden daha çok düşünüyorum. Bugün, yağmur yağıyor. Yağmurlu pazarlar beni biraz tedirgin ediyor. Çünkü çamaşırımı yıkayamıyorum ve dolayısıyla, ütümü de yapamıyorum. Ne gezebiliyor ne terasta vakit geçirebiliyorum. Masamın başına geçmekten başka yapacak şeyim olmuyor, yağmur altındaki bahçeyi seyrederek “Kind of Blue”yu dinlerken hayallere dalmak için. Sana önce de yazmış olduğum gibi, pazar günü zembereğimi kurmuyorum. Bu yüzden, mektubum, sonunda korkunç uzun bir mektup oluyor. Peki, bitiriyorum. Kahvaltı için kafeteryaya gideceğim. Sağlıcakla kal.</p>
</body>
</html>
