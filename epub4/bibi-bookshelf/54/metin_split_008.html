<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_6">V</h1>
				<p class="normal">Ağır ağır yürüyerek:</p>
				<p class="normal">Bütün cehenneme değer bu adam!</p>
				<p class="normal">Nabukodonosor böylesine kamaştırmamıştı gözlerimi. Saba Melikesi’nin büyüsü bu kadar derinden sarmamıştı beni.</p>
				<p class="normal">Tanrılardan söz edişi, onları tanıma hevesini uyandırıyor insanda.</p>
				<p class="normal">Hatırlıyorum, yüzlercesini bir arada görmüştüm, <br class="calibre1"/>Elephantin adasında Nil nehrinin, Diocletianus zamanında. İmparator göçebelere koskoca bir ülke bağışlamıştı, sınırları kollamaları şartıyla; ve sözleşme “Görünmez Güçler” adına onaylanmıştı. Çünkü bir halkın tanrılarını öteki halk bilmiyordu.</p>
				<p class="normal">Barbarlar kendi tanrılarını getirmişlerdi. Nehir kıyısındaki kum tepecikleri üstündeydiler. Görüyordunuz onları uzaktan, almışlar kolları arasına putlarını, koskoca kötürüm çocuklar gibi. Ya da binmişler bir hurma ağacı kütüğüne, çağlayanlar içinde yüzüyorlar, boyunlarındaki muskaları, göğüslerindeki dövmeleri göstererek. Onlarınki daha mı kötü sanki Helenlerin, Asyalıların, Romalıların dininden!</p>
				<p class="normal">Heliopolis tapınağında oturduğum zamanlar, bakardım sık sık duvarlardaki resimlere: akbabalar, pençelerinde birer asa, çalgı telleriyle oynayan timsahlar, yılan bedenli insan suratları, çükleri kalkmış tanrılar önünde secdeye yatmış inek başlı kadınlar… Bütün bu doğadışı biçimler başka dünyalara sürüklüyordu beni. O durgun gözlerin neye baktıklarını bilmek isterdim.</p>
				<p class="normal">Maddenin bu kadar gücü olması için bir ruh olması gerekirdi içinde. Tanrıların ruhları resimleriyle iç içedir.</p>
				<p class="normal">Görünüşleri güzel olanlar ayartabilirler insanı. Ama öbürleri. İğrenç ya da korkunç olanlar, nasıl inanırsın onlara?..</p>
				<p class="normal">Bir de bakar bir şeyler geçiyor yerin üstünden: yapraklar, taşlar, deniz kabukları, ağaç dalları, yarım yamalak hayvan resimleri, sonra şişkin karınlı cüceler. Tanrılardır bunlar. Gülmekten katılır Antonius.</p>
				<p class="normal">Bir başka gülüş kopar arkasında; ve Hilarion çıkagelir keşiş kılığında, deminkinden çok daha büyük, bir dev gibi.</p>
				<p class="idebold">ANTONİUS</p>
				<p class="normal">Şaşırmaz onu tekrar görünce:</p>
				<p class="normal">Ne budala olmalı insan bunlara tapmak için!</p>
				<p class="idebold">HİLARİON</p>
				<p class="normal">Ah! Evet! Hem de nasıl budala!</p>
				<p class="normal">O sırada, geçer önlerinden bütün milletlerin, bütün çağların putları; tahtadan, madenden, taştan, kuş kanatlarından, hayvan postlarından.</p>
				<p class="normal">En eskileri, Tufan’dan öncekiler, yeleler gibi sarkan yosunlar arasında kaybolurlar. Kimileri, fazla uzun gelip ayaklıklarına, çatır çutur kopar ek yerlerinden, bellerini kırarlar yürürken. Kimilerinin de kumlar akar karınlarındaki deliklerden.</p>
				<p class="normal">Antonius ve Hilarion deliler gibi keyiflidirler. Kalçalarını tutarlar gülmekten.</p>
				<p class="normal">Sonra koyun görünüşlü putlar geçer. Çarpık bacaklarıyla dizleri birbirine değerek yürürler, gözkapaklarını yarı açarak dilsizler gibi zorlama sesler çıkarırlar: “Ba! Ba! Ba!”</p>
				<p class="normal">Putlar insana benzer oldukça, sinirlendirirler Antonius’u. Basar yumruğu, tekmeyi, saldırır üstlerine.</p>
				<p class="normal">Putlar korkunç olmaya başlar upuzun sorguçları, fırlak gözleri, el yerine pençeli kolları, köpekbalığı çeneleriyle.</p>
				<p class="normal">Ve bu tanrılar önünde, taş sunaklar üstünde insanlar boğazlanır; fıçılar içinde çiğnenir, arabalar altında ezilir, ağaçlara çakılır kimileri. Tanrılardan biri kıpkızıl olmuş demirden ve boğa boynuzludur; çocuklarını yer.</p>
				<p class="idebold">ANTONİUS</p>
				<p class="normal">Korkunç!</p>
				<p class="idebold">HİLARİON</p>
				<p class="normal">Ama tanrılar hep işkence isteyegelmişler. Seninki bile bak ne hallere…</p>
				<p class="idebold">ANTONİUS</p>
				<p class="normal">Ağlayarak:</p>
				<p class="normal">Aman! Bitirme, sus!</p>
				<p class="normal">Kayalık yer bir vadiye dönmüştür. Kupkuru bir otlakta bir öküz sürüsü yayılmaktadır.</p>
				<p class="normal">Öküzlerin çobanı bir buluta gözlerini diker; ve keskin bir sesle buyruklar savurur havaya.</p>
				<p class="idebold">HİLARİON</p>
				<p class="normal">Yağmur özlediği için, büyücüler gibi seslenip, göklerin sultanına zorla açtırmaya çalışıyor bereket bulutunu.</p>
				<p class="idebold">ANTONİUS</p>
				<p class="normal">Gülerek:</p>
				<p class="normal">Ne budalaca bir gurur!</p>
				<p class="idebold">HİLARİON</p>
				<p class="normal">Sen de ecinnileri kaçırmak için okuyup üflemiyor musun?</p>
				<p class="normal">Vadi bir süt denizi oluverir, durgun ve uçsuz bucaksız.</p>
				<p class="normal">Ortada uzun bir beşik yüzmektedir, bir yılanın kıvrımları beşik olmuştur daha doğrusu ve yılanın bütün başları hep birden eğilip uyuyan bir tanrının bedenini gölgede tutar.</p>
				<p class="normal">Tanrı genç, tüysüz, bir kızdan güzel ve saydam tüllerle örtülüdür. Başındaki iklilin incileri pırıldar hafifçe, ay parçaları gibi; yıldızlardan bir tespih halka halka asılıdır gerdanında; bir eli başının altında, öbür kolunu yanına uzatmış dinleniyor, dalgın ve esrik bir yüzle.</p>
				<p class="normal">Ayakucunda çömelmiş bir kadın uyanmasını bekliyor.</p>
				<p class="idebold">HİLARİON</p>
				<p class="normal">Brehmenlerin temel ikilemi bu salt varlık, hiçbir biçime girmez çünkü.</p>
				<p class="normal">Tanrı’nın göbeğinden bir lotus bitiverir, çiçeğinin ağzında bir başka tanrı görünür, üç yüzlü.</p>
				<p class="idebold">ANTONİUS</p>
				<p class="normal">Bak hele, neler de uyduruyor!</p>
				<p class="idebold">HİLARİON</p>
				<p class="normal">Baba, Oğul ve Kutsal Ruh da bir tek kişi değil mi?</p>
				<p class="normal">Üç baş birbirinden ayrılır, ve üç büyük tanrı çıkar ortaya.</p>
				<p class="normal">Birincisi, ki pembedir, ayağının başparmağını ısırır.</p>
				<p class="normal">İkincisi, ki mavidir, dört kolunu sallar.</p>
				<p class="normal">Üçüncüsü, ki yeşildir, kuru insan kafalarından bir gerdanlık takınmıştır.</p>
				<p class="normal">Önlerinden üç tanrıça çıkıverir hemen; biri ağlara sarılıdır, öteki bir kupa uzatmakta, sonuncusu bir yay germektedir.</p>
				<p class="normal">Bu tanrılar, tanrıçalar ikileşir, çoğalırlar. Omuz başlarından kollar, kolların ucundan eller, ellerin içinden sancaklar, baltalar, kılıçlar, şemsiyeler, dümbelekler çıkar. Başlarından pınarlar fışkırır, burun deliklerinden otlar sarkar.</p>
				<p class="normal">Kuşlar üstüne ata biner gibi oturarak, tahtırevanlarda sallanarak, altın tahtlara kurularak, fildişi oyuklar içinde dikelerek düşüncelere dalar, gezinir, buyruklar verir, şarap içer, çiçek koklarlar. Rakkaseler fırıl fırıl döner, devler canavarları kovalar; mağara girişlerinde münzeviler derin derin düşünürler. Gözbebekleri yıldızlardan, bulutlar şerit şerit bayraklardan ayırt edilmez. Tavuskuşları, altın tozları üstünden akan derelerden su içer, pavyonların işlemeleri pars beneklerine karışır, mavi gökte renk renk ışınlar birbirini keser, oklar uçuşur havada, buhurdanlar sallanır.</p>
				<p class="normal">Bütün bunlar, alt yanı kayalıklara dayalı ve göklere kadar yükselen bir saçağın süslemeleri gibi geliştikçe gelişir.</p>
				<p class="idebold">ANTONİUS</p>
				<p class="normal">Gözleri kamaşarak:</p>
				<p class="normal">Bu ne tanrı bolluğu! Ne ister bunlar?</p>
				<p class="idebold">HİLARİON</p>
				<p class="normal">Fil hortumuyla göbeğini kaşıyan Güneş tanrısıdır, bilgeliği esinler.</p>
				<p class="normal">Şu öteki, altı kafasında kuleler, on dört kolunda mızraklar taşıyan, orduların sultanı, yakıp yıkan Ateş tanrısıdır. </p>
				<p class="normal">Timsaha binmiş ihtiyar, kıyıya, ruhları yıkamaya gidiyor. Ruhlara işkence edecek olan da şu çürük dişli zenci kadındır, cehennemler onun buyruğu altındadır.</p>
				<p class="normal">Kızıl yabanatlarının çektiği ve bacaksız bir arabacının sürdüğü savaş arabası, güneşin efendisini gezdirir maviliklerde. Ay tanrısı da yanında gider üç gazal koşulu bir döşek içinde.</p>
				<p class="normal">Bir papağanın sırtında diz çökmüş duran Güzellik tanrıçadır, oğlu Sevda’ya tostoparlak memesini vermektedir. Şu uzaklardaki de o yine, çayırlarda sevinçle zıplayan. Bak! Bak! Pırıl pırıl tacı başında koşuyor buğdaylar, dalgalar üstünde, havalanıyor, serilip yatıyor her yere!</p>
				<p class="normal">Bu tanrılar arasındaki boşluklarda rüzgârların, gezegenlerin, ayların, günlerin cinleri ve daha binlerce başka cin vardır! Bin bir yüzü de vardır bunların, bir anda kılıktan kılığa girerler. Bak işte onlardan, biri, balıkken kaplumbağa oluveriyor; bir cüce şimdi de, yabandomuzu kafalı.</p>
				<p class="idebold">ANTONİUS</p>
				<p class="normal">Zorları ne?</p>
				<p class="idebold">HİLARİON</p>
				<p class="normal">Dengeyi kurmak yeniden, kötülükle savaşmak. Ama hayat tükeniyor, biçimler aşınıyor; onun için gittikçe daha fazla kılık değiştirmeleri gerekiyor.</p>
				<p class="idebold">ÇIPLAK BİR ADAM</p>
				<p class="normal">Kumların ortasında bağdaş kurup oturmuş.</p>
				<p class="normal">Arkasında asılı duran geniş bir ışık çemberi titreşmektedir. Mavi pırıltılı siyah saçlarının küçük küçük büklümleri tepesindeki bir çıkıntının çevresinde simetrik bir düzene sokulmuştur. Çok uzun kolları iner iki yanından aşağı. İki eli, avuçları yukarı çevrik, baldırları üstünde durmaktadır; ayaklarının altı iki güneş gibidir; hiç kıpırdamadan durur, Hilarion’la Antonius’un önünde bütün tanrılar almıştır çevresini, kayalıklar üstünde sıra sıra, bir tiyatro basamaklarına dizilmiş gibi.</p>
				<p class="normal">Dudakları yarı açılır ve derinden bir sesle:</p>
				<p class="normal">Ben büyük rahmetin başıyım; yaratıkların sığınağıyım; inananlara da, inançsızlara da yasayı açıklarım.</p>
				<p class="normal">Dünyayı kurtarmak için insanlar arasında doğmak istedim. Tanrılar ağlıyordu kalkıp gittiğim zaman.</p>
				<p class="normal">Önce bir kadın aradım gereğince: savaşçı soydan, bir <br class="calibre1"/>kral karısı, iyilerden iyi, güzeller güzeli, göbeği derin, eti elmas gibi sıkı; ve dolunay zamanı, hiçbir erkek aracım olmadan, girdim karnına.</p>
				<p class="normal">Sağ böğründen çıktım. Yıldızlar durdu.</p>
				<p class="idebold">HİLARİON</p>
				<p class="normal">Dişleri arasından mırıldanır:</p>
				<p class="normal">“Ve yıldızın durduğunu görünce büyük bir sevinç duydular.”</p>
				<p class="normal">Antonius daha dikkatle bakar.</p>
				<p class="idebold">BUDDHA</p>
				<p class="normal">Himalaya’nın dibinden yüz yaşında bir din adamı geldi beni görmeye.</p>
				<p class="idebold">HİLARİON</p>
				<p class="normal">“Simeon adında bir adam, ki İsa’yı görmeden ölmeyecekti.”</p>
				<p class="idebold">BUDDHA</p>
				<p class="normal">Okullara götürdüler beni. Bilginlerden daha çok biliyordum.</p>
				<p class="idebold">HİLARİON</p>
				<p class="normal">“… Bilginler arasında; ve bütün onu dinleyenler hayran kalıyorlardı bilgeliğine.”</p>
				<p class="normal">Antonius sus işareti yapar Hilarion’a.</p>
				<p class="idebold">BUDDHA</p>
				<p class="normal">Gündüz gece, düşünüp dururdum bahçelerde. Ağaçların gölgeleri dönerdi; ama benim üstümdeki ağacın gölgesi dönmezdi.</p>
				<p class="normal">Kimse boy ölçüşemezdi benimle yazıları sökmekte, atomları saymakta, filleri gütmekte, bakmumu işlerinde, astronomide, şiirde, yumruk güreşinde, bütün yarışmalarda, bütün sanatlarda!</p>
				<p class="normal">Herkese uymak için evlendim; günlerimi kral sarayımda geçiriyordum, incili kaftanlar içinde, güzel koku yağmurları altında, otuz üç bin kadının sinek-kovarlarıyla yellenerek, çın çın öten çanlarla süslü taraçalarımın üstünden halklarıma bakardım.</p>
				<p class="normal">Ama dünyadaki yoksulları görmek zevklerden alıkoyuyordu beni. Kaçtım.</p>
				<p class="normal">Yollarda dilendim, mezarlardan toplama paçavralar içinde. Çok bilgin bir ermişe rastlayınca bir gün, kölesi oldum kendi isteğimle. Kapısını bekliyor, ayaklarını yıkıyordum.</p>
				<p class="normal">İçimden her duyu, her sevinç, her dert silindi gitti.</p>
				<p class="normal">Sonra, düşüncemi daha engin bir gözlemde yoğunlaştırarak nesnelerin özüne, biçimlerin sanrısına erdim.</p>
				<p class="normal">Brehmenlerin biliminden arındım hemen. Ağırbaşlı görünüşleri altında, türlü tutkular kemirir içini Brehmenlerin; pislikler sürünür, dikenler üstünde yatarlar, ölüm yoluyla mutluluğa ereceklerini sanarak!</p>
				<p class="idebold">HİLARİON</p>
				<p class="normal">“Mürai sofular, ikiyüzlüler, ak saçlı kuburlar, yılan soylular!”</p>
				<p class="idebold">BUDDHA</p>
				<p class="normal">Ben de görülmedik şeyler yaptımgünde bir tek pirinç tanesi yiyerek, pirinç taneleri de şimdikinden daha iri değildi o zamanlar–; tüylerim döküldü, kapkara oldu bedenim; çukurlarına gömülen gözlerim kuyuların dibinde görülen yıldızlara benziyordu.</p>
				<p class="normal">Altı yıl kıpırdamadan durdum, aslanlar, yılanlar ortasında. Kızgın güneşler, azgın sağanaklar, kar, yıldırım, dolu, fırtına... katlanıyordum hepsine, elimi bile kaldırmadan korunmak için.</p>
				<p class="normal">Geçen yolcular ölmüş sanıp beni, toprak atıyorlardı üstüme uzaktan!</p>
				<p class="normal">Bir Şeytan’la savaşım kalıyordu yapılmadık.</p>
				<p class="normal">Çağırdım onu.</p>
				<p class="normal">Oğulları geldi iğrenç derileri pul pul, leş gibi kokarak, uluyarak, ıslık çalarak, böğürerek, zırhlar, ölü kemikleri tokuşturarak. Kimin burun deliklerinden alevler çıkarıyor, kimi kanatlarıyla karanlıklar serpiyor, kimi kesik parmaklardan tespihler tutuyor ellerinde, kimi avuçları içinden yılan zehiri içiyordu; domuz, gergedan, kurbağa başları, türlü türlü iğrenç ve korkunç yüzleri vardı.</p>
				<p class="idebold">ANTONİUS</p>
				<p class="normal">Kendi kendine:</p>
				<p class="normal">Bunlara katlandım ben de bir zamanlar!</p>
				<p class="idebold">BUDDHA</p>
				<p class="normal">Sonra kızlar yolladı bana birbirinden güzel, sürmüş sürüştürmüş, dişleri ak sümbüller gibi, dolgun baldırları fil hortumları gibi. Kimi kollarını gerip esniyor, dirsek çukurlarını göstererek; kimi göz kırpıyor; kimi gülmekten katılıyor; kimi örtülerini yarı açıyor. Utangaç bakireler, kendini beğenmiş cadalozlar, tümen tümen köleler, sandıklarıyla melikeler.</p>
				<p class="idebold">ANTONİUS</p>
				<p class="normal">Kendi kendine:</p>
				<p class="normal">Ya! Ona da demek?</p>
				<p class="idebold">BUDDHA</p>
				<p class="normal">Şeytan’ı yendikten sonra, on iki yıl yalnız güzel kokularla beslendim beş değeri, beş yetkeyi, on gücü, on sekiz cevheri elde etmiş, görünmez dünyanın dört katına da girmiş olduğum için Anlayış’a erdim! Buddha oldum!</p>
				<p class="normal">Bütün tanrılar eğilir; birkaç başı olanlar hepsini birden indirirler.</p>
				<p class="normal">Buddha yüce elini kaldırır ve başlar yeniden söze:</p>
				<p class="normal">Varlıkların kurtulması için yüz bin kere kurban ettim kendimi! Yoksullara ipekli urbalar, yataklar, arabalar, evler, yığınla altınlar, elmaslar dağıttım. Ellerimi kolsuzlara, bacaklarımı topallara, gözbebeklerimi körlere verdim; başı kesilenler için başımı kestim. Kral olduğum zaman illeri bölüştürdüm; Brehmenliğimde kimseyi hor görmedim. Keşişliğimde beni boğazlayan bir hırsıza tatlı sözler ettim. Kaplan olduğum zaman, açlıktan öldürdüm kendimi.</p>
				<p class="normal">Bu son yaşantımda yasayı dile getirdiğim için, yapacak işim kalmadı artık. Büyük dönem bitti! İnsanlar, hayvanlar, tanrılar, bambular, okyanuslar, dağlar, Ganj’ların kum taneleri, on binlerce on bin yıldızla birlikte yok olmak üzeredir hep birden; yeni doğuşlar oluncaya dek bir alev oynayıp duracak bitmiş dünyaların yıkıntıları üstünde!</p>
				<p class="normal">O zaman bir baş dönmesidir alır tanrıları. Sendeler, kıvranarak yerlere düşer, yaşantılarını kusarlar. Taçları param- parça olur, sancakları uçar gider. Özelliklerini, cinsel örgenlerini koparır atar, içtikleri ölümsüzlük dolu kupaları omuzlarından arkaya fırlatır, yılanlarıyla kendi kendilerini boğar, dumanlar içinde erir giderler. Hiçbir şey görünmez olunca…</p>
				<p class="idebold">HİLARİON</p>
				<p class="normal">Yavaşça:</p>
				<p class="normal">Yüz binlerce milyon insanın neye inandığını gördün işte!</p>
				<p class="normal">Antonius yerde, yüzü elleri içindedir. Yanı başında, sırtını çarmıha dönmüş, bakar ona Hilarion.</p>
				<p class="normal">Uzunca bir zaman geçer.</p>
				<p class="normal">Bir garip yaratık görür sonra, insan başlı ve balık bedenli. Dosdoğru ilerler havada, kuyruğuyla kumları döverek; bu kısacık kollu ulu kişinin yüzü güldürür Antonius’u.</p>
				<p class="idebold">OHANNES</p>
				<p class="normal">Acıklı bir sesle:</p>
				<p class="normal">Saygılı ol bana! Her şeyin kaynaklarıyla çağdaşım ben! Daha biçimlenmemiş dünyada oturdum; hem kadın hem erkek varlıklar uyukluyordu orda, ışık geçirmez bir havanın ağırlığı altında, dalga dalga karanlıkların derinlerinde. Parmaklar, yüzgeçler, kanatlar birbiri içindeydi o zamanlar; başsız gözler yüzüyordu sularda yumuşakçalar gibi, insan yüzlü boğalar, köpek pençeli yılanlar arasında.</p>
				<p class="normal">Bütün bu varlıkların üstüne, Omoroka, sermişti kadın bedenini bir çember gibi kıvırarak. Ama Belus ikiye bölüverdi onu; bir yarısından yeryüzünü, bir yarısından gökleri yarattı; ve eşit iki dünya seyrettiler birbirini karşılıklı.</p>
				<p class="normal">Ben, Kaos’un ilk bilinci, çıkıverdim boşluktan maddeyi katılaştırmak için, biçimleri düzene sokmak için; ayrıca da balık avlamayı, tohum ekmeyi, yazıyı ve tanrılar tarihini öğrettim insanlara.</p>
				<p class="normal">O gün bugündür, Tufan’dan kalma göller içinde yaşarım. Ama çöl büyüyor göllerin çevresinde, yeller kum atıyor içlerine; güneş emiyor sularını ve ben can çekişiyorum balçık döşeğimde, sular arasından yıldızlara bakarak. Dönüyorum yatağıma.</p>
				<p class="normal">Sıçrar ve Nil sularında kaybolur.</p>
				<p class="idebold">HİLARİON</p>
				<p class="normal">Keldanilerin eski bir tanrısı bu!</p>
				<p class="idebold">ANTONİUS</p>
				<p class="normal">Alay ederek:</p>
				<p class="normal">Peki, Babil tanrıları nasıldı?</p>
				<p class="idebold">HİLARİON</p>
				<p class="normal">Görebilirsin onları da!</p>
				<p class="normal">Ve dört köşe bir kule üstünde bulurlar kendilerini. Bu kulenin daha altındaki dört başka kule yukarıya doğru gittikçe daralarak koskoca bir ehram kurarlar. Ta aşağıda kara bir yığın görülürşehir olacak–, ovalara serili. Hava soğuk, gökler koyu mavidir; sayısız yıldızlar titreşmektedir.</p>
				<p class="normal">Düz damın üstünde beyaz taştan bir sütun yükselir. Beyaz cüppeli rahipler döner döner gelirler, hep kımıldayan bir çember dizerek; ve başları gökte gökte yıldızları seyrederler.</p>
				<p class="idebold">HİLARİON </p>
				<p class="normal">Birçoklarını Antonius’a göstererek:</p>
				<p class="normal">Otuz başrahip var bunlar arasında. On beşi yukarıya bakar, on beşi aşağıya. Eşit aralıklarla, biri yukarılardan aşağılara doğru atar kendini, bir başkası bırakıp aşağıları çıkar yücelere.</p>
				<p class="normal">Yedi gezegenden ikisi iyi, ikisi kötü, üçü karışıktır; dünyada her şey, bu sönmez ateşlere bağlıdır. Onların hangi yıldızlar arasından nasıl geçtiklerine bakıp yarın neler olacağı kestirilebilir. En saygıdeğer topraklar üstündesin. Pitagoras’la Zerdüşt burada buluştular. On iki bin yıldır bu adamlar göklere dikmiştir gözlerini tanrıları daha iyi tanımak için.</p>
				<p class="idebold">ANTONİUS</p>
				<p class="normal">Gezegenler birer tanrı değildir.</p>
				<p class="idebold">HİLARİON</p>
				<p class="normal">Tanrıdır diyorlar; çünkü her şey geçiyor çevremizden; gökse duruyor değişmeden Ezel gibi!</p>
				<p class="idebold">ANTONİUS</p>
				<p class="normal">Bir başı var elbet hepsinin.</p>
				<p class="idebold">HİLARİON</p>
				<p class="normal">Sütunu göstererek: </p>
				<p class="normal">Şu işte o, Belus, ilk ışın, Güneş, Erkek! Gebe bıraktığı Öteki altında, bak!</p>
				<p class="normal">Antonius bir bahçe görür, fenerlerle aydınlanmış. Kalabalıklar içindedir şimdi, iki yanından serviler yükselen bir yolda. Sağdan soldan daracık geçitler nar ağaçları arasındaki kulübelere gider, kamış kafeslerle kapalı.</p>
				<p class="normal">İnsanların çoğu sivri külahlı, tavus kanatları gibi benek benek örtüler içindedir. Ayı postu giymiş Kuzeyliler, koyu sarı gocuklar içinde göçebeler, soluk yüzlü, uzun küpeli <br class="calibre1"/>Gangaritler de var aralarında. Sınıflar uluslar gibi karmakarış olmuş gibidir; çünkü gemicilerin ve taş ustalarının yanı başlarında kızıl yakutlu taçlar, ellerinde işlenmiş altın, gümüş topuzlu asalarıyla sultanlar vardır. Hepsi burun deliklerini açmış, aynı istekle yürürler.</p>
				<p class="normal">Arada bir, rahatlarını bozup, öküzler koşulu kapalı bir kağnıya yol verirler; ya da bir eşek, sırtında çarşaflı bir kadını sallayarak geçer aralarından ve kulübelere doğru kaybolur gözden.</p>
				<p class="normal">Antonius korkar; geri dönmek ister. Ama anlatılmaz bir merak sürükler onu daha içerilere doğru.</p>
				<p class="normal">Servilerin dibinde kadınlar çömelmiş durur bir sıra, geyik posları üstünde, başlarına ip örgü sarılı, taçlar gibi. Kimisi, sultanlar gibi giyinmiş, çağırırlar geçenleri bar bar bağırarak. Daha utangaçları, kollarıyla saklar yüzlerini, bir acuze, belki de anaları, kışkırtırken onları. Kimisi de siyah şallar altında çırılçıplak etten heykeller gibidirler. Bir erkek para attı mı dizlerine, kalkarlar.</p>
				<p class="normal">Yapraklar arasından öpüşme sesleri gelir arada bir de keskin bir çığlık.</p>
				<p class="idebold">HİLARİON</p>
				<p class="normal">Babil kızları bunlar, tanrıçaya veriyorlar kızlıklarını!</p>
				<p class="idebold">ANTONİUS</p>
				<p class="normal">Hangi tanrıçaya?</p>
				<p class="idebold">HİLARİON</p>
				<p class="normal">İşte şuna!</p>
				<p class="normal">Ve yolun dibinde, içi aydınlanmış bir mağaranın eşiğinde, bir kadının cinsel organı kazılmış bir taşı gösterir ona.</p>
				<p class="idebold">ANTONİUS</p>
				<p class="normal">Kepazelik! Tanrı’ya cinsel bir nitelik vermek ne rezillik!</p>
				<p class="idebold">HİLARİON</p>
				<p class="normal">Yaşayan bir kişi değil mi o senin kafanda da?</p>
				<p class="normal">Antonius karanlıklar içindedir yeniden.</p>
				<p class="normal">Havada, yatık kanatlar üstüne oturmuş bir çember görür.</p>
				<p class="normal">Bu yüzüğümsü, ama fazlaca gevşek çemberin ortasında ufacık bir adam vardır, sivri külahlı, elinde bir çelenk, ve bedeninin alt yanı etekler gibi uzayan kanatlar arasında kaybolan.</p>
				<p class="normal">Bu,</p>
				<p class="idebold">HORMUZ</p>
				<p class="normal">Perslerin tanrısıdır.</p>
				<p class="normal">Bağırarak uçuşur:</p>
				<p class="normal">Korkuyorum! Ağzını görür gibi oluyorum!</p>
				<p class="normal">Seni yenmiştim Ahrıman! Başlıyorsun azmaya yeniden!</p>
				<p class="normal">Önce, başkaldırıp bana, yaratıkların en yaşlısı <br class="calibre1"/>Kaymurs’u,<a href="metin_split_011.html#footnote-600-137" id="footnote-600-137-backlink" name="footnote-600-137-backlink">[137]</a> Boğa-insanı öldürttün. Sonra ilk insan çiftini, Meşya ve Meşyane’yi<a href="metin_split_011.html#footnote-600-138" id="footnote-600-138-backlink" name="footnote-600-138-backlink">[138]</a> ayarttın; ve yüreklere karanlıklar saldın, taburlarını sürdün göklere.</p>
				<p class="normal">Benim de vardı taburlarım, sürü sürü yıldızlar; seyrediyordum yukardan tahtımın altında sıra sıra dizili bütün gezegenleri.</p>
				<p class="normal">Oğlum Mithra, ulaşılmaz bir yerde oturuyordu. Ruhları orda konuklayıp çıkarıyordu sonra; ve kaşlkıyordu her sabah zenginliğini saçmak için.</p>
				<p class="normal">Gök kubbenin parıltısını yansıtıyordu yeryüzü. Ateş parlıyordu dağlarda yarattığım bütün varlıkların mayası olan öteki ateşin bir imgesi olarak. Pislik bulaşmasın diye ateşe, ölüler yakılmıyordu; kuş gagaları göklere götürüyordu onları.</p>
				<p class="normal">Gerekli düzene sokmuştum otlakları, toprağı sürmeleri, kurbanlık odunları, kesimlerin biçimini, uykusuz kalınca söylenecek sözleri ve rahiplerim hiç durmadan dua ediyorlardı, Tanrı gibi sonsuz olsun diye övülmesi de. Su ile aptes alınıyordu; sunaklar üstüne ekmekler konuyordu, suçlar yükses sesle açığa vuruluyordu.</p>
				<p class="normal">Homa,<a href="metin_split_011.html#footnote-600-139" id="footnote-600-139-backlink" name="footnote-600-139-backlink">[139]</a> özünü insanlara içiriyordu, gücünü katmak için onlara.</p>
				<p class="normal">Göklerin iyi cinleri kötü cinlerle savaşırken, İran’ın oğulları da yılanları kovalıyordu. Sayısız saraylıların diz üstü hizmet ettikleri Şah beni temsil ediyor, benim tacımı taşıyordu; bahçelerinde bir gök ülkesinin parıltısı vardı; mezarında da bir ejderhayı boğazlarken gösteriliyordu kendisi Kötü’yü yok eden İyi’nin simgesi olarak.</p>
				<p class="normal">Çünkü sınırsız zamanın yardımıyla, Ahrıman’ı, bir daha başkaldırmayasıya yenecektim bir gün.</p>
				<p class="normal">Ama aramızdaki sınırlar yok oluyor; gece yükseliyor! İmdat, Amçapantlar, İzedler, Feruerler!<a href="metin_split_011.html#footnote-600-140" id="footnote-600-140-backlink" name="footnote-600-140-backlink">[140]</a> İmdat, Mithra! Al kılıcını eline! Evrensel kurtuluş için yeniden gelecek olan <br class="calibre1"/>Kaosyak,<a href="metin_split_011.html#footnote-600-141" id="footnote-600-141-backlink" name="footnote-600-141-backlink">[141]</a> savun beni! Nasıl olur?.. Kimseler yok!</p>
				<p class="normal">Ah! Ölüyorum! Ahrıman, yendin beni!</p>
				<p class="normal">Hilarion, Antonius’un arkasında, bir sevinç çığlığı atacakken kendini tutar ve Hormuz karanlıklara gömülür.</p>
				<p class="normal">O zaman çıkar ortaya</p>
				<p class="idebold">ULU EPHESOS ARTEMİSİ</p>
				<p class="normal">Esmer, gözleri mineden, kollarının yarısı böğründe, yarısı öne uzatılmış, elleri açık.</p>
				<p class="normal">Omuzlarında aslanlar uzanıp yatmış; göğsünde meyveler, çiçekler, yıldızlar sarmaş dolaş, onların altında çoğaldıkça çoğalan üç sıra meme, karnından ayaklarına kadar daracık bir etek, ve bu etekten fırlayıp çıkan yarım bedenli boğalar, geyikler, cırcırböcekleri, arılar. Beyaz bir ışıltı içinde görünür; başı arkasına konmuş, dolunay gibi yuvarlak bir gümüş tepsiden gelir bu ışıltı.</p>
				<p class="normal">Tapınağım nerde?</p>
				<p class="normal">Amozonlarım nerde?</p>
				<p class="normal">Ne oluyur bana… ben, o ayartılamaz tanrıça… bir baygınlık geliyor üstüme!</p>
				<p class="normal">Çiçekleri solar. Fazla olgun meyveleri düşer. Aslanlar, boğalar boyunlarını büker; bitkin geyiklerin ağızlarından köpükler gelir, arılar vızıldaşarak ölürler yerde.</p>
				<p class="normal">Birbiri ardından bütün memelerini sıkar. Boştur hepsi! Umutsuzca debelenirken dar eteği patlar; alır eteğini koluna; hayvanlarını; türlü çiçeklerini doldurur içine ve karanlıklara karışır.</p>
				<p class="normal">Ve uzaktan sesler gelir, mırıltılar, uğultular, kükremeler, ulumalar, böğürmeler. Karanlık koyulaştıkça koyulaşır sokaklarla. Sıcak sıcak yağmur damlaları düşer.</p>
				<p class="idebold">ANTONİUS</p>
				<p class="normal">Ne güzel, hurma ağaçlarının kokusu, yeşil yaprakların titreşmesi, kaynakların berraklığı! Yüzükoyun yatmak isterdim yere, toprağı yüreğimde duymak için! Ve canım sonsuz gençliğinin sularında yıkanırdı yeniden!</p>
				<p class="normal">Kastanyet ve zil sesleri duyar Antonius ve bir köy kalabalığı arasında, al şeritli beyaz setreler giymiş adamlar bir eşek getirirler, zengin kuşamlı, kuyruğu kurdelelerle süslü, tırnakları boyalı.</p>
				<p class="normal">Sırtında, sarı bezden eyer örtüsü altında bir sandık sallanır, iki sepet arasında. Sepetlerin birine gönlünden kopanı atar herkes: yumurta, üzüm, armut, peynir, tavuk, horoz, ufak para; öteki sepetse gül doludur; eşeği sürenler bu gülleri yaprak yaprak koparıp atarlar önüne yürürken.</p>
				<p class="normal">Kulaklarda küpeler, uzun uzun etekler, örgülü saçlar, boyalı yanaklar. Zeytin dalından bir çelenk başlarında ve dalın ek yerinde insan yüzlü bir madalyon; kuşaklara sokulu hançerler; havaya savrulan kırbaçlar, her kırbaç üç sırımlı ve küçük kemiklerle süslü.</p>
				<p class="normal">Alayın sonundakiler, doruğu tutuşmuş yanan bir çam ağacını dimdik oturturlar yere, bir şamdan gibi; çamın en alt dallarının gölgesinde ufacık bir koyun vardır.</p>
				<p class="normal">Eşek durur, eyer örtüsü kaldırılır; altında kara keçeden bir örtü daha vardır. O zaman beyaz setreli adamlardan biri parmaklarıyla kaşık çalarak oynamaya başlar; bir başkası sandığın önünde çömelip dümbelek çalar, ve</p>
				<p class="idebold">ALAYIN EN YAŞLISI</p>
				<p class="normal">Başlar söze:</p>
				<p class="normal">İşte tanrıça Kybele, dağların İdası!<a href="metin_split_011.html#footnote-600-142" id="footnote-600-142-backlink" name="footnote-600-142-backlink">[142]</a> Surya’nın yüce Anası! Yaklaşın canlar!</p>
				<p class="normal">Sevinç getirir o, hastaları iyi eder, miraslar yollar, sevdalıları muratlarına erdirir.</p>
				<p class="normal">Biz onu gezdiririz kırlarda, böyle, güzel havalarda da, kötü havalarda da.</p>
				<p class="normal">Çok kez açık havada yatarız; bol yemekli sofralara da oturmayız her gün. Hırsızlar dolaşır ormanlarda. Hayvanlar çıkıverir inlerinden. Uçurum kıyılarında kaypak yollar vardır. İşte tanrıça! İşte!</p>
				<p class="normal">Örtüyü kaldırırlar; bir küçük sandık görülür, üstüne küçük çakıl taşları kakılı.</p>
				<p class="normal">Sedir çamlarından yüksek, mavi boşluklarla süzülür.</p>
				<p class="normal">Rüzgârdan daha geniş kollarla sarar dünyayı. Soluğu kaplanların burun deliklerinden çıkar, sesi volkanlarda gürler; öfkesi kasırgadır; yüzünün solukluğudur, Ay’ı bembeyaz eden. Ekinleri oldurur, kabukları şişirir, sakalı büyütür. Bir şeyler verin ona, çünkü cimrileri hiç sevmez.</p>
				<p class="normal">Sandık yarı açılır; mavi ipekten bir çadırcığın altında küçük bir Kybele heykeli gözükür pırıl pırıl pullar içinde, başında kuleler; kırmızı taştan, ve pençeleri havada iki askının çektiği bir savaş arabasına oturmuş.</p>
				<p class="normal">Kalabalık itişir görmek için.</p>
				<p class="idebold">BAŞRAHİP (En yaşlı adam)</p>
				<p class="normal">Alır yeniden sözü:</p>
				<p class="normal">Santurların çınlamasını sever o; ayakların tepinmesini sever, kurtların ulumasını, ses veren dağları, derin boğazları, badem çiçeklerini, narı, yeşil incirleri, dönen horonları, püfür püfür kavakları, tatlı özsuları, tuzlu gözyaşını kanı sever! Sana canlar feda! Canlar feda olsun sana, dağların Anası!</p>
				<p class="normal">Kendi kendilerini kırbaçlarlar; sırımlar şaklar göğüslerinde; tefler, dümbelekler vurulur patlayasıya. Bıçaklar çıkarıp yararlar kendi kollarını.</p>
				<p class="normal">Tanrıça üzgün; üzgün olalım biz de! Acı çekelim hoşuna gitmek için! Günahlarınız bağışlanır acı çekmekle. Kan yıkar, temizler her şeyi! Saçın çiçekler gibi kanınızın damlalarını! Bir başkasının, günahsız bir yaratığın kanını istiyor tanrıça!</p>
				<p class="normal">Başrahip bıçağını kaldırıp koyunun üstüne yürür.</p>
				<p class="idebold">ANTONİUS</p>
				<p class="normal">Kesmeyin kuzuyu!</p>
				<p class="normal">Al kanlar fışkırır.</p>
				<p class="normal">Rahip halkın üstüne serper kanları; ve herkesAntonius ve Hilarion da– yanan ağacın çevresinde sıralanıp kurbanın son titreyişlerini sessizce seyrederler.</p>
				<p class="normal">Rahipler arasından bir kadın çıkar küçük sandıktaki putun tıpkısı.</p>
				<p class="normal">Frigyalı külahı giymiş bir delikanlıyı görüp durur. Delikanlının bacakları daracık bir don içindedir, ve bu don yer yer açıktır, renkli düğümlerle kapanan, düzgün baklava dilimleri gibi yırtıklarla. Ağacın dallarından birine dayamıştır dirseğini; elinde bir kaval vardır; yorgun ve mahzun görünür.</p>
				<p class="idebold">KİBELE</p>
				<p class="normal">Kollarını delikanlının beline dolayarak:</p>
				<p class="normal">Sana kavuşmak için, bütün ülkeleri dolaştım kıtlık kasıp kavuruyordu ovaları. Beni aldattın! Ne çıkar, yine de seviyorum seni! Gel, ısıt bedenimi! Birleşelim!</p>
				<p class="idebold">ATTİS</p>
				<p class="normal">Bahar bir daha gelmeyecek artık, ey ölümsüz Ana! Ne kadar sevsem de seni, özüne girmek elimde değil benim! Seninki gibi renk renk giysilerim olsun isterdim. Süt dolu memelerini, saçlarının uzunluğunu, varlıkları doğuran geniş kasıklarını kıskanıyorum senin! Ben sen olaydım keşke! Hayır, hiçbir zaman! Git yanımdan! Erkekliğim iğrenti veriyor bana!</p>
				<p class="normal">Keskin bir taşla erkekliğini keser, sonra koşar deliler gibi, kesik örgenini sallayarak havada.</p>
				<p class="normal">Rahipler tanrının, inançlı kişiler rahiplerin yaptığını yaparlar. Erkekler, kadınlar giysilerini değiştirip birbirine sarılırlar ve bu kanlı etler cümbüşü uzaklaşırken, baştan beri durmamış olan sesler daha cırlak, daha kulak tırmalayıcı olurlar, ölüm törenlerindeki gibi.</p>
				<p class="normal">Büyük bir katafalk, mor örtüler gerilmiş üstüne, tepesinde abanoz bir yatak; çevresinde meşaleler ve gümüşten telkâri sepetler, marul, ebegümeci, rezene doludur içleri yeşil yeşil. Çardağın basamaklarında yukarıdan aşağı kadınlar oturmuştur; karalar giymiş hepsi; kemerleri çözülmüş; yalınayak, ellerinde iri çiçek demetleri, yüzlerinde hüzün.</p>
				<p class="normal">Yerde, katafalkın köşelerinde, içlerinde tütsü yanan kaymaktaşı vazolardan dumanlar çıkıyor hafiften.</p>
				<p class="normal">Yatağın üstünde bir insan ölüsü seçiliyor: Baldırından kan akıyor. Bir kolu sarkmış yataktan aşağı ve bir köpek tırnaklarını yalıyor uluyarak.</p>
				<p class="normal">Fazla hızlı yanan meşaleler yüzünün görülmesini engelliyor; ve bir bunaltı duyuyor içinde Antonius: Tanıdığı biri olmasından korkuyor ölünün.</p>
				<p class="normal">Kadınların hıçkırıkları durur; ve sessiz bir aradan sonra:</p>
				<p class="idebold">BÜTÜN KADINLAR</p>
				<p class="normal">Dua kitabı okur gibi hep bir ağızdan:</p>
				<p class="normal">Güzel! Güzel! Ne güzel! Yeter uyuduğun, kaldır başını! Kalk ayağa!</p>
				<p class="normal">Kokla demetlerimizi! Nergisler, anemonlar topladık bahçelerinden yaranmak için sana. Diril, korkutuyorsun bizi!</p>
				<p class="normal">Konuş! Ne istiyor canın? Şarap içer misin? Yataklarımıza girmek ister misin? Küçük kuşlara benzer ballı ekmekler yemek ister misin?</p>
				<p class="normal">Kasıklarını ovalım! Göğsünü öpelim! Bak! Bak! Duyuyor musun bedenin üstünde koşuşan yüzük dolu parmaklarımızı, ağzını arayan dudaklarımızı, baldırlarını süpüren saçlarımızı? Baygın tanrı, kulak vermiyorsun yalvarmalarımıza!</p>
				<p class="normal">Çığlıklar artar, tırnaklarıyla yüzlerini yırtar, sonra susarlar; ve köpeğin ulumaları duyulur hâlâ.</p>
				<p class="normal">Eyvahlar olsun! Eyvahlar olsun! Kara kanlar akıyor bembeyaz teni üstüne! Dizleri bükülüyor! Kaburgaları gömülüyor içine. Yüzünün çiçekleri morardı. Öldü! Ağlayalım! Dövünelim!</p>
				<p class="normal">Birbiri ardından gelir, uzaktan sarı karayılanları andıran uzun saçlarını meşaleler arasına korlar ve katafalk yavaş yavaş alçalır, bir mağaranın zeminine kadar, karanlık bir mezar, arkası yarı açık.</p>
				<p class="normal">O zaman</p>
				<p class="idebold">BİR KADIN</p>
				<p class="normal">Ölünün üstüne eğilir.</p>
				<p class="normal">Kesmediği saçları topuklarına kadar sarar onu. Öyle yaşlar akar ki gözlerinden, duyduğu acı ötekilerin duyduklarından bir başka türlü olmalı, insanüstü, sonsuz bir acı.</p>
				<p class="normal">Antonius İsa’nın anasını düşünür.</p>
				<p class="normal">Kadın konuşur:</p>
				<p class="normal">Doğu’dan kopar gelirdin; sarardın kollarınla beni, sabah çiyleriyle ürperirken bütün bedenim, ey Güneş! Giyindiğin mavilikler üstünde güvercinler uçardı, öpüşlerimiz seher yelleri estirirdi yapraklarda; ve ben bırakırdım kendimi sevgine, güçsüzlüğümün tadına doyamayarak.</p>
				<p class="normal">Ah! Ah! Ne diye koşar dururdun dağlarda?</p>
				<p class="normal">Sonbaharın gece gündüz eşitliğinde bir yabandomuzu yaraladı seni!</p>
				<p class="normal">Öldün; ağlıyor pınarlar; ağaçlar iki büklüm, çıplak çalılıklarda kış rüzgârı ıslık çalıyor.</p>
				<p class="normal">Gözlerim neredeyse kapanır benim de, madem karanlıklar sarıyor seni. Şimdi dünyanın öbür yanındasın sen, benden daha güçlü sevdalının yanında.</p>
				<p class="normal">Ey Persephone, güzel olan ne varsa sana doğru iniyor hep, bir daha da dönmüyor.</p>
				<p class="normal">O konuşurken, öteki kadınlar ölüyü alırlar mezara indirmek için. Ellerinde kalır ölü. Balmumundan bir cesetmiş meğer.</p>
				<p class="normal">Antonius’un içi rahatlar kulübe, kayalar, çarmıh görülür yeniden.</p>
				<p class="normal">O sırada, Nil’in öbür yanında bir kadın ilişir gözüne çölün ortasında, dimdik.</p>
				<p class="normal">Yüzünü saklayan uzun siyah çarşafının eteğini tutar elinde, sol kolunda da meme verdiği bir küçük çocuk vardır. Yanında koca bir maymun çömelmiştir kuma.</p>
				<p class="normal">Kadın başını göklere kaldırır ve o kadar uzaktan sesi duyulur.</p>
				<p class="idebold">İSİS</p>
				<p class="normal">Ey Neith, var olan her şeyin başı! Ammon, sonsuzluğun efendisi; Ptha, yaratıcı tanrı, Thoth, zekâsı onun; Amenthi’nin tanrıları; Nomaların üçlü tanrıları, maviliklerdeki atmacalar; tapınak kıyılarındaki Sfenks, öküzlerin boynuzunda duran kara leylek, gezegenler, burçlar, kıyılar, yellerin mırıltıları, söyleyin bana nerde olduğunu Osiris’in!</p>
				<p class="normal">Bütün kanallarda, bütün göllerde aradım onu daha da uzaklara, Fenike’nin Biblos’una kadar gittim, Anubis, kulaklarını dikmiş, sıçrıyordu çevremde, havlayarak, burnunu fundalıklara sokup aranarak. Eksik olma köpek başlım benim, eksik olma!</p>
				<p class="normal">Maymunun başına dostça vurur elini birkaç kez.</p>
				<p class="normal">Tüyleri pas rengi iğrenç Typhonos öldürmüş, paramparça etmişti onu! Bütün uzuvlarını bulduk. Ama beni doğurtan uzvu yok ortada!</p>
				<p class="normal">Keskin bir çığlıkla yakınır.</p>
				<p class="idebold">ANTONİUS</p>
				<p class="normal">Öfkeden kudurur. Taşlar atar ona, küfürler eder.</p>
				<p class="normal">Hayasız! Def ol! Def ol!</p>
				<p class="idebold">HİLARİON</p>
				<p class="normal">Saygılı ol! Atalarının diniydi bu! Beşiğinde onun muskaları vardı boynunda.</p>
				<p class="idebold">İSİS</p>
				<p class="normal">Eskiden, yaz gelince, seller çöle sürerdi pis canlı yaratıkları. Su bentleri açılır; kayıklar birbirine girer; toprak içerdi Nil’i sarhoş olasıya. Sen, boğa boynuzlu tanrı, serilirdin göğsümün üstüne ve ölümsüz ineğin böğürmelerini duyardı dünya!</p>
				<p class="normal">Ekimler, hasatlar, harmanlar ve bağbozumları gelirdi birbiri ardından mevsim mevsim. Hep tertemiz olan geceler, iri yıldızlar pırıldardı. Değişmez bir ışık cümbüşünde yıkanırdı günler. Güneş ve Ay, kral ve kraliçe gibi, görünürlerdi ufukların iki ucunda.</p>
				<p class="normal">Biz ikimiz, daha yüce bir dünya tahtındaydık, ikiz sultanlar gibi, ezelden gelin güveyi olmuş gibionun elinde Kukufa<a href="metin_split_011.html#footnote-600-143" id="footnote-600-143-backlink" name="footnote-600-143-backlink">[143]</a> başlı bir asa, benim asamın ucunda bir lotus çiçeği, dururduk ayakta karşı karşıya, el ele– ve imparatorluklar yıkıladursun, değişmezdi duruşumuz bizim.</p>
				<p class="normal">Mısır serili dururdu önümüzde, anıtsal ve ağırbaşlı, bir tapınak koridoru gibi uzun, sağda dikilitaşlar, solda ehramlar ve ortada, içinden çıkılmaz dehlizler ve her yerde sıra sıra devler arasından geçen yollar, sütun ormanları, ağır kapı dayanakları ve tepelerinde iki kanat arasında birer küme.</p>
				<p class="normal">Burçlarındaki hayvanlar otlaklarına da geliyorlardı; biçimleri ve renkleriyle onun esrarlı yazısını dolduruyorlardı. On iki bölgeye bölünmüştü Mısır, yıl nasıl on ikiye bölünmüşseher ayın, her günün tanrısı ayrı olarak– göğün değişmez düzenini tekrarlıyordu ülkemiz. Ve insan ölünce yitirmiyordu yüzünü; kokulara boğulup çürümez hale gelerek sessiz bir Mısır’da üç bin yıllık bir uykuya dalıyordu.</p>
				<p class="normal">Bu sessiz Mısır, ötekinden daha büyük, uzayıp gidiyordu yerin altında.</p>
				<p class="normal">Merdivenlerle iniliyordu oraya; ve merdivenlerin indiği dehlizlerde iyilerin tattığı keyifleri, kötülerin uğradığı işkenceleri, gözle görünmez üçüncü dünyada olup bitenleri anlatan resimler vardı. Duvarlar boyunca sıralanmış ölüler, boyalı lahitlerin içinde sıra bekleşirlerdi; ve ruh, değişimlere uğratılmadan, uyuyakalırdı bir başka hayata uyanıncaya dek.</p>
				<p class="normal">Osiris, yine de, beni görmeye gelirdi zaman zaman. Gölgesi Harpokratos’u<a href="metin_split_011.html#footnote-600-144" id="footnote-600-144-backlink" name="footnote-600-144-backlink">[144]</a> doğurttu bana.</p>
				<p class="normal">Çocuğa bakar.</p>
				<p class="normal">Ta kendisi! Gözler onun gözleri; saçlar onun saçları, koç boynuzu gibi örülü! Yeniden yapacaksın onun yaptıklarını. Lotuslar gibi çiçek açacağız yeniden. Ben yine hep o büyük İsis’im! Kimseler peçemi kaldırmadı henüz! Meyvem güneştir benim!</p>
				<p class="normal">Bahar güneşi, bulutlar karartıyor yüzünü! Typhonos’un soluğu yutuyor ehramları! Demin baktım, Sfenks kaçıyor. Bir çakal gibi tabana kuvvet!</p>
				<p class="normal">Rahiplerimi arıyorum benim keten cüppeli rahiplerimi, büyük erganunları, gümüş çengellerle süslü kutsal kayıklarıyla. Göller üstünde şenlikler yok artık! Deltamda fener alayları yok! Çanak çanak sütler içilmiyor artık Pilae adasında! Apis bir daha görünmedi, çoktan beri.</p>
				<p class="normal">Mısır! Mısır! Kımıltısız koca tanrılarının omuzları kuş pisliklerinden bembeyaz olmuş; ve çölden geçen rüzgâr ölülerinin küllerini savuruyor! Anubis, ölü ruhlarının bekçisi, ayrılma yanımdan!</p>
				<p class="normal">Köpek başlı maymun yok oluverir.</p>
				<p class="normal">Çocuğunu sarsar.</p>
				<p class="normal">Aman… nen var senin?.. Ellerin soğuk, başın sarkıyor!</p>
				<p class="normal">Harpokrotos ölmüştür.</p>
				<p class="normal">O zaman öyle keskin, yürek paralayıcı bir ölüm çığlığı koparır ki, Antonius da bir çığlıkla karşılık verir ona, kollarını açıp yardımına koşmak isteyerek.</p>
				<p class="normal">Kadın yoktur artık orda. Antonius’un yüzü önüne düşer, büyük bir utanç içindedir.</p>
				<p class="normal">Bütün gördükleri birbirine karışır kafasında. Sersemleşmiş bir yolcu, başı dönen bir sarhoş gibidir. Nefret duymak ister; ama belirsiz bir acıma duygusu yüreğini yumuşatır. Hüngür hüngür ağlamaya başlar.</p>
				<p class="idebold">HİLARİON</p>
				<p class="normal">Kim seni böyle dertlendiren?</p>
				<p class="idebold">ANTONİUS</p>
				<p class="normal">Uzun uzun içini araştırdıktan sonra:</p>
				<p class="normal">O sahte tanrılar yüzünden yitip gitmiş bunca ruhları düşünüyorum!</p>
				<p class="idebold">HİLARİON</p>
				<p class="normal">Onlarla gerçek Tanrı arasında… zaman zaman… bazı benzerlikler var gibi gelmiyor mu sana?</p>
				<p class="idebold">ANTONİUS</p>
				<p class="normal">Şeytan’ın bir kurnazlığı bu, inananları ayartmak için. Güçlülere düşünce yoluyla, ötekilere beden yoluyla saldırıyor.</p>
				<p class="idebold">HİLARİON</p>
				<p class="normal">Ama şehvet azgınlığa vardı mı, nefse eziyet oluyor bir çeşit, çıkarsızca. Çılgınca sevişme bedenin çökmesini hızlandırıyor, ve güçsüzlüğüyle, erişilmezin enginliğini belirtmiş oluyor.</p>
				<p class="idebold">ANTONİUS</p>
				<p class="normal">Bana ne bundan! Yüreğim bunalıyor benim bu hayvansı tanrılar karşısında, işleri güçleri et paralamak, haram döşeklerinde yatmak!</p>
				<p class="idebold">HİLARİON</p>
				<p class="normal">Unutma, Kitap’ta neler var seni isyan ettiren, iyi anlayamadığın için. Onun gibi, bu tanrılar da, suçlu görünüşleri altında doğruyu saklayabilir.</p>
				<p class="normal">Daha başkaları var görülecek. Çevir yüzünü!</p>
				<p class="idebold">ANTONİUS</p>
				<p class="normal">Hayır! Hayır! Tehlikeli bir şey bu!</p>
				<p class="idebold">HİLARİON</p>
				<p class="normal">Demin tanımak istiyordun onları. Yalanlar ağır basıp inancın sarsılıyor mu yoksa? Neden korkuyorsun?</p>
				<p class="normal">Antonius’un önündeki kayalık bir dağ oluverir.</p>
				<p class="normal">Bir bulut çizgisi ikiye böler dağı ortasından; ve yukarıda bir başka dağ daha görünür, koskoca, yemyeşil, gelişigüzel vadilerle oyuk oyuk; tepesinde, bir defne ormanı içinde, altın kiremitli, fildişi sütunlu tunçtan bir saray.</p>
				<p class="normal">Sütun dizisinin ortasında, taht üstünde, dev cüsseli, belden yukarısı çıplak JUPİTER; bir elinde defne dalı, öbür elinde yıldırım; kartalı da kaldırır başını bacakları arasında.</p>
				<p class="normal">Yanı başında JUNO, iri gözleri fırıl fırıl; başındaki taçtan tülleri savurur rüzgâr, bir duman gibi.</p>
				<p class="normal">Arkada, MİNERVA, kargısına dayanmış, göğsünde gorgona postu, keten bir eteklik, düzgün kıvrımlarla ayaklarının tırnak uçlarına iner. Miğferinin yüz siperi altında parlayan maviyle yeşil arası gözleri uzaklara bakar, dikkatle.</p>
				<p class="normal">Sarayın sağ yanında ihtiyar NEPTUNUS, yüzgeçlerini gök mü deniz mi belli olmayan bir maviliğe vuran bir yunus balığı üstünde at koşturur gibidir, çünkü deniz ve gök birleşir enginlerde; iki dünya birbiri içine girer.</p>
				<p class="normal">Öbür yanda PLUTO, kaşlarını çatmış, gece rengi giysiler içinde, başında elmaslar kakılı bir iklil, elinde abanoz bir asa, cehennem ırmağının iç içe kıvrımları ortasında bir adanın üstündedir. Bu gölgemsi ırmak, bir sarp kayalığın altında belirsiz bir uçurumu dolduran karanlıklara dökülür.</p>
				<p class="normal">MARS, tunçlara bürünmüş, geniş kalkanını ve kılıcını sallar öfkeyle.</p>
				<p class="normal">HERAKLES, daha aşağıdan seyreder onu, gürzüne dayanarak.</p>
				<p class="normal">APOLLON, yüzü ışıklar saçarak, sağ kolunu ileri uzatmış, dörtnala giden dört beyaz atı sürer; ve CERES, öküzlerin çektiği bir kağnı içinde ilerler ona doğru, elinde bir orak.</p>
				<p class="normal">BAKKHOS onun ardından gelir, yavşakların gevşekçe çektiği çok alçak bir arabada. Yağlı besili, sakalsız, alnında asma yaprakları, içinden şarap dökülen bir kâse tutarak geçer. Yanı başında Silenos, bir eşeğin sırtında sallanır. Sivri kulaklı Pan kavalına üfler; Mimalloneidler<a href="metin_split_011.html#footnote-600-145" id="footnote-600-145-backlink" name="footnote-600-145-backlink">[145]</a> tef çalar, Mainadlar çiçekler saçar, Bakkhalar, başları arkada, saçları dağınık, dönerler.</p>
				<p class="normal">DİANA, eteklerini kaldırmış, ormandan çıkar perileriyle.</p>
				<p class="normal">Bir mağaranın dibinde VULCANUS, demir döver Kabirlerle. Ötede beride yaşlı ırmak tanrıları, dirseklerini yeşil taşlara dayamış testilerini boşaltırlar. Küçük vadiler içinde Musalar ezgiler söyler ayakta.</p>
				<p class="normal">Horalar, hepsi bir boyda, el ele verirler; ve MERKURUS, yanlamasına, bir gökkuşağı üstünde durur, elinde altından yılanlar sarılı değneği, topuklarında kanatları, ve sivri başlığıyla.</p>
				<p class="normal">Ama tanrılar merdiveninin yukarısında, kanatlar gibi hafif ve kıvrım kıvrım dönerken güller saçan bulutlar üstünde, VENUS ANADYOMENE<a href="metin_split_011.html#footnote-600-146" id="footnote-600-146-backlink" name="footnote-600-146-backlink">[146]</a> kendine bakar bir aynada; göz bebekleri baygın baygın biraz inik gözkapakları altına kayar.</p>
				<p class="normal">Gür sarı saçları dalga dalga omuzlarında, memeleri küçük, beli ince, kalçaları lir kenarları gibi genişleyip daralır; kıçı tostoparlak, dizlerinin çevresi çukur çukur, ayakları incecik. Ağzının yanı başında bir kelebek uçar. Bedeninin parıltısı sedeften bir hale yapar gibidir çevresinde. Sonra artık Olympos’un üst yanı bir fecir kızıllığı içinde erir ve bu kızıllık belirsiz bir geçişle mavi göklere yükselir.</p>
				<p class="idebold">ANTONİUS</p>
				<p class="normal">Oh! Göğsüm genişliyor. Şimdiye kadar duymadığım bir sevinç içimin en derin yerlerine iniyor! Ne güzel bütün bunlar! Ne güzel! </p>
				<p class="idebold">HİLARİON</p>
				<p class="normal">Bu tanrılar bulutların üstünden eğilip kılıçları yönetiyorlardı; yol kıyılarında rastlanırdı onlara; herkes evinde saklıyordu onları ve bu senlibenlilik hayata bir tanrısallık kazandırıyordu.</p>
				<p class="normal">Kadının özgür ve güzel olmaktan başka amcı yoktu. Geniş giysiler soyluca oturup kalkmayı kolaylaştırıyordu. Söylevcinin, denizle alıştırılmış sesi, gürül gürül dalgalarla dövüyordu mermer kemeraltlarını. Zeytinyağı sürünmüş delikanlılar çırılçıplak güreşiyorlardı gün ışığında. En dindarca iş, kusursuz biçimlerle çıkmaktı göz önüne.</p>
				<p class="normal"> Ve bu insanlar evli kadınlara, yaşlılara, yalvaranlara saygılıydılar. Herakles tapınağının arkasında bir Acuma sunağı vardı.</p>
				<p class="normal">Kurbanları, parmaklarına çiçekler sararak kesiyorlardı. Anıtlarda bile, ölülerin çürümesine yer yoktu: Bir avuç kül kalıyordu yalnız ölülerden. Ruh sınırsız Esir’e karışıp tanrılara doğru gitmiş oluyordu.</p>
				<p class="normal">Antonius’un kulağına eğilerek:</p>
				<p class="normal">O tanrılar yaşyor da hâlâ! İmparator Konstantin Apollon’a tapıyor! Bizim Tanrısal Üçlem’i Samotrakhe’deki gizli dinsel törenlerde, vaftizi İsis’te, İsa’nın kendini feda edip insanlığı kurtarışını Mithra’da, bir tanrının şehit edilmesini Bakkhos şenliklerinde bulabilirsin. Proserpin Meryem’dir!.. Aristeus,<a href="metin_split_011.html#footnote-600-147" id="footnote-600-147-backlink" name="footnote-600-147-backlink">[147]</a> İsa!</p>
				<p class="idebold">ANTONİUS</p>
				<p class="normal">Gözleri önünde durur; sonra birden, Kudüs’te ve İznik’te benimsenen inanç bildirisini, aklında kaldığı gibi tekrarlar, her cümle sonunda içini çekerek:</p>
				<p class="normal">Benim inandığım bir tek tanrıdır, Baba, ve bir tek Sultandır, İsa, Tanrı’nın ilk doğan oğlu, ete kemiğe bürünüp insan olan, çarmıha gerilen, gömülen yerden göklere çıkan, dirileri de, ölüleri de yargılamaya gelecek ve krallığı son bulmayacak olan İsa; ve bir tek kutsal ve Katolik Kilise, ve bedenin dirilmesi, önü sonu olmayan yaşama!</p>
				<p class="normal">Bir anda çarmıh büyür ve, bulutları delerek, tanrıların göğüne doğru uzatır gölgesini.</p>
				<p class="normal">Bütün tanrılar solar. Olympos sarsılır.</p>
				<p class="normal">Antonius dağın dibinde, gövdelerinin yarısı mağaralar içinde görünmez olan, ya da taşları sırtlarıyla destekleyen, birbirine zincirlerle bağlı koskoca bedenler görür. Titanlar, Devler, Hekatonkirler,<a href="metin_split_011.html#footnote-600-148" id="footnote-600-148-backlink" name="footnote-600-148-backlink">[148]</a> Tepegözlerdir bunlar.</p>
				<p class="idebold">BİR SES</p>
				<p class="normal">Yükselir ve korkunç dalgaların uğultusu gibi, kasırgayla cenkleşen ormanların soluğu, uçurumlar arasında rüzgârın kükremesi gibi:</p>
				<p class="normal">Bizler biliyorduk bunu! Tanrıların da sonu gelmesi gerek, Uranus’u Saturnus paraladı, Saturnus’u Jupiter. O da yok olacak. Her biri sırasını savacak; kader böyle! </p>
				<p class="normal">Ve, birer ikişer, dağa gömülür, gözden kaybolurlar.</p>
				<p class="normal">Bir yandan da sarayın kiremitleri uçar.</p>
				<p class="idebold">JUPİTER</p>
				<p class="normal">Tahtından iner. Yıldırım, ayakucunda sönmek üzere bir ocak odunu gibi tüter ve kartal boynunu uzatıp bir bir düşen kanat tüylerini toplar gagasıyla.</p>
				<p class="normal">Demek ben değilim artık varlıkların sultanı, iyilerin iyisi, büyükler büyüğü Phratrilerin<a href="metin_split_011.html#footnote-600-149" id="footnote-600-149-backlink" name="footnote-600-149-backlink">[149]</a> ve Yunanlıların tanrısı, bütün kralların atası, Göklerin Agamemnon’u!</p>
				<p class="normal">Yüceltme törenlerinin kartalı, Erebos’un<a href="metin_split_011.html#footnote-600-150" id="footnote-600-150-backlink" name="footnote-600-150-backlink">[150]</a> hangi yelleri attı seni benim yanıma kadar? Yoksa Roma’nın Mars ovasından havalanıp son imparatorun ruhunu mu getiriyorsun bana?</p>
				<p class="normal">İnsanların ruhlarını istemiyorum artık! Kendine saklasın onları Toprak, ve insanlar kaynaşadursun toprağın aşağılık düzeyinde. Kölelerin törelerini benimsediler şimdi; unuttular nerdeyse yasakları, atalarını, yeminlerini; ve dört bir yanda zafer kazanıyor kalabalıkların budalalığı, insan tekinin bayalığını, soyların iğrençliği!</p>
				<p class="normal">Soluk alırken kaburga kemikleri kırılasıya gerilir; yumruklarını sıkıp kıvırır. Hebe, gözyaşları içinde bir kupa uzatır ona. Jupiter yakalar kupayı..</p>
				<p class="normal">Hayır! Hayır! Nerde olursa olsun, düşünen bir kafa oldukça, kargaşadan tiksinen ve Yasa’yı kavrayan bir kafa oldukça, yaşayacak Jupiter’in ruhu!</p>
				<p class="normal">Ama kupa boştur.</p>
				<p class="normal">Parmağının tırnağı üstüne doğru yavaş yavaş eğer kupayı.</p>
				<p class="normal">Bir damla bile yok! Ölümsüzlük şerbeti tükenince, ölümsüzler gider oldu demektir.</p>
				<p class="normal">Kupa ellerinden kayar, bir sütuna yaslanır, ölmek üzere olduğunu anlayarak.</p>
				<p class="idebold">JUNO</p>
				<p class="normal">Doğru değildi bu kadar sevişme düşkünü olman senin! Kartal, boğa, kuğu, altın yağmuru, bulut ve alev, bütün kılıklara girdin; dört bir yana savurdun ışığını, bütün yataklarda yitirdin saçlarını! Boşanma kesinleşti artık ve bizim sultanlığımız, bizim varlığımız, dağıldı, bitti!</p>
				<p class="normal">Havalarda uzaklaşır.</p>
				<p class="idebold">MİNERVA</p>
				<p class="normal">Mızrağı yoktur artık; ve kabartma heykeller içinde yuva kurmuş kargalar, döner dururlar çevresinde, miğferini gagalayarak.</p>
				<p class="normal">Bırakın göreyim, döndü mü üç limanıma ışıltılı denizi yaran gemilerim; göreyim niçin bomboş kırlarım benim, ve göreyim ne yapıyor şimdi Atina kızları!</p>
				<p class="normal">Kurbanların kesildiği temmuz ayında bütün halkım gelirdi bana, dünya ve din işlerini yönetenlerle. Sonra beyazlar, altın sırmalı yelekler giymiş bakireler ilerlerdi dizim dizim, ellerinde kupalar, sepetler, güneşlikler; ardından üç yüz kurbanlık öküz, yeşil dallar sallayan ihtiyarlar, zırhları şakırdayan askerler, hymnos’lar söyleyen delikanlılar, flüt çalanlar, lir çalanlar, rapsotlar, rakkaseler; en sonunda, tekerlekler üstünde yürüyen bir kadırganın direğinde, bir yıl özel yiyeceklerle beslenmiş bakirelerin işlediği büyük duvağım gelirdi benim; bütün sokaklarda, meydanlarda, tapınak önlerinde, hep dualar mırıldanan alayın ortasında görüldükten sonra, Akropolis tepesine çıkardı adım adım, büyük süslü kapıların kemerlerine sürtünüp Parthenon’a girerdi.</p>
				<p class="normal">Ama bir fenalık geliyor içime, bunalıyorum, ben marifetli tanrıça! Nem var? Nasıl olur, hiçbir şey düşünemiyorum! Baksana, bir kadından çok titriyorum!</p>
				<p class="normal">Arkasında bir yıkıntı görür, bir çığlık atar ve alnından vurulup sırtüstü düşer yere.</p>
				<p class="idebold">HERAKLES</p>
				<p class="normal">Aslan postunu atmış, ayaklarıyla dayanarak, sırtını kabartarak dudaklarını ısıra ısıra ölçüsüz bir çaba harcamaktadır, çöken Olympos’u yerinde tutmak için.</p>
				<p class="normal">Kerkopları<a href="metin_split_011.html#footnote-600-151" id="footnote-600-151-backlink" name="footnote-600-151-backlink">[151]</a> Amazonları, Kentaurları yendim. Bunca <br class="calibre1"/>kral öldürdüm. Koca ırmak tanrısı Arkhelaos’un<a href="metin_split_011.html#footnote-600-152" id="footnote-600-152-backlink" name="footnote-600-152-backlink">[152]</a> boynuzunu kırdım. Dağları yardım, okyanusları birleştirdim. Köle olmuş memleket mi var, kurtarırdım kölelikten; boş ülkeleri insanla doldururdum. Galyaları dolaştım. Susatan çölü aştım. Tanrıları korudum, Omphale’nin büyüsünden kurtuldum. Ama Olympos fazla ağır. Kollarımın dermanı kesiliyor. Ölüyorum.</p>
				<p class="normal">Çöküntüler altında ezilir.</p>
				<p class="idebold">PLUTO</p>
				<p class="normal">Senin yüzünden, Amphitryon dölü!<a href="metin_split_011.html#footnote-600-153" id="footnote-600-153-backlink" name="footnote-600-153-backlink">[153]</a> Ne diye inersin benim ülkeme?</p>
				<p class="normal">Tityos’un bağırsaklarını yiyen akbaba kaldırdı başını, Tantalos’un dudağı ıslandı, İksion’un tekerleği durdu.<a href="metin_split_011.html#footnote-600-154" id="footnote-600-154-backlink" name="footnote-600-154-backlink">[154]</a></p>
				<p class="normal">Kerler<a href="metin_split_011.html#footnote-600-155" id="footnote-600-155-backlink" name="footnote-600-155-backlink">[155]</a> tırnaklarını uzatıyordu ruhları tutmak için; <br class="calibre1"/>Furialar saçlarının yılanlarını kıvrım kıvrım ediyorlardı şaşkınlık içinde; ve senin zincire vurduğun Kerberos üç ağzından salyalar akarak, can çekişiyordu hırıl hırıl.</p>
				<p class="normal">Kapıyı aralık bıraktın. Başkaları geldi. İnsanların ışığı sızdı Tartaros’un karanlıklarına!</p>
				<p class="normal">Karanlıklara gömülür.</p>
				<p class="idebold">NEPTUNUS</p>
				<p class="normal">Üç dişli kargım fırtına koparmaz oldu. Dünyaya korku salan ejderhalar çürüdü suların dibinde.</p>
				<p class="normal">Beyaz akları köpükler üstünde koşan Amphitrite, deniz ufuklarında gözüken Nereidler, gemileri durdurup öyküler anlatan pul pul Sirenler, deniz kabukları üfleyen Tritonlar… Öldü hepsi! Sevinci yok oldu denizin!</p>
				<p class="normal">Ne diye yaşayayım bundan sonra! Sarsın beni engin Okyanus!</p>
				<p class="normal">Maviliklerde kaybolur.</p>
				<p class="idebold">DİANA</p>
				<p class="normal">Karalar giymiş, kurtlara dönmüş köpekleri arasında:</p>
				<p class="normal">Büyük ormanların bağımsızlığı sarhoş etti beni, vahşi hayvanların kokusu, bataklıkların çürüntülü soluklarıyla. Gebeliklerini koruduğum kadınlar ölü doğuruyor çocuklarını. Ay titremeler içinde cadıların büyüleri yüzünden. Azgınlaşmak, enginleşmek istiyor sanım. Zehirler içsem, yitip gitsem buğular, düşler içinde!..</p>
				<p class="normal">Geçen bir bulut alır götürür onu.</p>
				<p class="idebold">MARS</p>
				<p class="normal">Başı açık, kanlar içinde:</p>
				<p class="normal">Önce tek başıma savaştım, bütün bir orduya küfürlerle meydan okuyup, taraflardan hiçbirini tutmadan, doyasıya kan dökmak için yalnız.</p>
				<p class="normal">Sonra, yoldaşlarım oldu. Flüt sesleriyle yürüyorlardı, derli toplu, uygun adım, kalkanları arasında soluk soluğa, sorguçları dimdik, mızrakları eğik. Kartal çığrışmalarıyla atılıyorduk meydan savaşına. Bir şölen gibi sevinçliydi savaş. Üç yüz kişi bütün Asya’ya karşı koydu.</p>
				<p class="normal">Ama geliyor yeniden Barbarlar! On binlerle hem de, milyonlarla! Madem sayı, makineler, kurnazlıklar üstün geliyor bize, bu işi yiğitçe bitirmek daha iyi!</p>
				<p class="normal">Kendini öldürür.</p>
				<p class="idebold">VULCANUS</p>
				<p class="normal">Bir süngerle terlerini silerek:</p>
				<p class="normal">Dünya soğuyor. Kaynakları, volkanları, yeryüzüne madenleri ufalayıp sürükleyen ırmakları ısıtmak gerek! Daha sert vurun! Gerin kollarınızı! Var gücünüzle vurun!</p>
				<p class="normal">Kabirler birbirini yaralar çekiçleriyle; kıvılcımlar gözlerini kör eder. El yordamıyla yürüyüp karanlıklara dalarlar.</p>
				<p class="idebold">CERES</p>
				<p class="normal">Dingilleri kanatlı tekerlerin uçurduğu arabada, ayakta:</p>
				<p class="normal">Dur! Dur!</p>
				<p class="normal">Yabancıları, dinsizleri, Epikurosçuları, Hıristiyanları içeri almayanların hakkı varmış! Sepetin sırrı açığa vuruldu! Gizli köşenin kutsallığı çiğnendi! Her şey bitti!</p>
				<p class="normal">Hızla aşağılara doğru kayar umutsuzca bağırarak, saçlarını yolarak.</p>
				<p class="normal">Ah! Yalanmış! Daira’yı<a href="metin_split_011.html#footnote-600-156" id="footnote-600-156-backlink" name="footnote-600-156-backlink">[156]</a> geri vermediler bana! Tunç çağırıyor beni ölüler ülkesine! Bir başka Tartaros bu! Geri dönülmez ordan! Ne korkunç!</p>
				<p class="normal">Derin karanlıklar yutar onu.</p>
				<p class="idebold">BAKKHOS</p>
				<p class="normal">Çılgınca gülerek:</p>
				<p class="normal">Aldırma! Arhont’un karısını aldım ya! Yasa bile sarhoş oluyor! Gelsin yeni ezgiler, türlü biçimler!</p>
				<p class="normal">Anamı kavuran ateş akıyor damarlarımda. Yansın daha hızlı, yakıp kül etse de beni!</p>
				<p class="normal">Hem erkek hem dişi, herkese cömert, veriyorum kendimi size kadın Bakkhalar! Size de veriyorum kendimi, erkek Bakkhalar! Ve asma sarılacak ağaç gövdelerine. Bağırın! Hora tepin! Kıvranın! Çözün kaplanı ve köleyi! Azgın dişlerle ısırın etleri!</p>
				<p class="normal">Ve Pan, Silenos, orman tanrıları, Bakkhalar, Mimalloneidler yılanları, meşaleleri, kara maskeleriyle birbirine çiçekler atarlar; bir fallus çıkarıp öperler tefler sallar, thyrsos denen değneklerini yere vurur, birbirini deniz kabuklarıyla taşlar, salkımları dişler, bir tekeyi boğar ve Bakkhos’u paramparça ederler.</p>
				<p class="idebold">APOLLON</p>
				<p class="normal">Atlarını kırbaçlar, ak düşmüş saçları savrulur havada:</p>
				<p class="normal">Bıraktım arkalarda taşlı Delos’u; öyle tertemiz ki her şey ölmüş gibi orda şimdi. Delphoi’ye varmak istiyorum, esinli buğusu yok olmadan büsbütün. Defnelerini katırlar yiyor. Rahibem Pythia yitirmiş, bulamaz olmuş kendini.</p>
				<p class="normal">Daha sıkı toparlayıp kendimi yüce şiirler, ölmez anıtlar koyacağım ortaya; ve bütün madde dünyasına işleyecek rubabımın titreşimleri!</p>
				<p class="normal">Çalgısının telleriyle oynar. Teller kopup yüzüne çarpar. Atar çalgıyı; ve dört atını öfkeyle kırbaçlayarak:</p>
				<p class="normal">Hayır! Yeter artık biçimler! Daha ötelere! Tam tepeye! Yalın ideanın içine!</p>
				<p class="normal">Ama atlar gerileyip şahlanır ve arabayı kırarlar. Okun parçaları, birbirine giren kuşam kayışları arasında kalan Apollon baş aşağı karanlık boşluğa düşer.</p>
				<p class="normal">Gök kararır.</p>
				<p class="idebold">VENUS</p>
				<p class="normal">Soğuktan morarmış, titrer:</p>
				<p class="normal">Helen dünyasının bütün ufuklarını sarardım kuşağımla.</p>
				<p class="normal">Kırları yanaklarımın gülleriyle pırıldar, kıyıları dudaklarımın biçimine göre bölünür; ve güvercinlerimden daha beyaz dağları heykelcilerin eli altında çarpardı yürekler gibi. Bayramların kutlanışında, saçların düzenlenişinde, filozofların dialoğunda, cumhuriyetlerin kuruluşunda benim ruhum gösterirdi kendini. Ama fazla sevdim insanları! Hep o sevgi yüzünden yitirdim şerefimi!</p>
				<p class="normal">Ağlayarak başını arkaya atar.</p>
				<p class="normal">Dünya aşağılık yer. Hava doldurmuyor göğsümü!</p>
				<p class="normal">Ey Merkurus, lir çalgısının bulucusu ve ruhların yöneticisi, al götür beni!</p>
				<p class="normal">Bir parmağını ağzına kor, ve geniş bir kavis çizerek düşer o da boşluğa.</p>
				<p class="normal">Artık hiçbir şey görünmez olur. Kapkaranlıktır ortalık. </p>
				<p class="normal">Ama Hilarion’un gözbebeklerinden iki kızıl ok fırlar gibi olur.</p>
				<p class="idebold">ANTONİUS</p>
				<p class="normal">Boyunun büyüdüğünü fark eder sonunda.</p>
				<p class="normal">Benimle konuşurken birkaç kez boyun büyüyor gibi gelmişti bana; bir sanrı değilmiş demek bu. Nasıl oluyor? Anlat bana… Bir korku veriyor bana senin kişiliğin!</p>
				<p class="normal">Yaklaşan ayak sesleri duyulur.</p>
				<p class="normal">Bu da ne?</p>
				<p class="idebold">HİLARİON</p>
				<p class="normal">Kolunu uzatır:</p>
				<p class="normal">Bak!</p>
				<p class="normal">Ve Antonius, soluk bir ay ışığı altında, kayalıkların sivri uçları üstünden geçen sonu gelmez bir kervan görür her yolcu, birbiri ardından, denize inen uçuruma yuvarlanır.</p>
				<p class="normal">Önce Samothrake’nin üç büyük tanrısı, Aksieros, <br class="calibre1"/>Aksiokeros, Aksiokersa geçer, birbirine bağlı gibi, yüzlerinde mor maskeler, elleri havada.</p>
				<p class="normal">Asklepios mahzun bir yüzle ilerler; kendisine korkular içinde bir şeyler soran Samos’u ve Telesphoros’u<a href="metin_split_011.html#footnote-600-157" id="footnote-600-157-backlink" name="footnote-600-157-backlink">[157]</a> görmez bile. Yılan biçimli Sosipolis<a href="metin_split_011.html#footnote-600-158" id="footnote-600-158-backlink" name="footnote-600-158-backlink">[158]</a> kıvrımlarını çemberler gibi yuvarlar uçuruma doğru. Doespoene,<a href="metin_split_011.html#footnote-600-159" id="footnote-600-159-backlink" name="footnote-600-159-backlink">[159]</a> başı dönerek atar kendini aşağı. Britomartis,<a href="metin_split_011.html#footnote-600-160" id="footnote-600-160-backlink" name="footnote-600-160-backlink">[160]</a> korkudan uluyarak, ağının ilmiklerine geçirir parmaklarını. Kentaurlar dörtnala gelir ve birden karman çorman, giderler kara boşluğa.</p>
				<p class="normal">Onların ardından periler gelir bir sürü, acınacak bir halde, topallayarak. Çayır perileri toz toprak içinde, orman perileriyse oduncu baltalarıyla yaralanmış, kanlar içinde inleyerek.</p>
				<p class="normal">Gelludalar,<a href="metin_split_011.html#footnote-600-161" id="footnote-600-161-backlink" name="footnote-600-161-backlink">[161]</a> Strygalar,<a href="metin_split_011.html#footnote-600-162" id="footnote-600-162-backlink" name="footnote-600-162-backlink">[162]</a> Ampusalar, bütün cehennem tanrıçaları, birbirine girmiş kancaları, alevli odunları, yılanlarıyla bir ehram kurarlar ve bu ehramın tepesinde, Eurynoma, et sinekleri gibi mavimtırak, kendi kollarını kemirir.</p>
				<p class="normal">Sonra, hepsi birden döne döne girdaplarda kaybolan: Kanlı Orthia,<a href="metin_split_011.html#footnote-600-163" id="footnote-600-163-backlink" name="footnote-600-163-backlink">[163]</a> Orkhomenoslu Hymnia,<a href="metin_split_011.html#footnote-600-164" id="footnote-600-164-backlink" name="footnote-600-164-backlink">[164]</a> Patraslıların Laphria’sı,<a href="metin_split_011.html#footnote-600-165" id="footnote-600-165-backlink" name="footnote-600-165-backlink">[165]</a> Aiginalı Aphia,<a href="metin_split_011.html#footnote-600-166" id="footnote-600-166-backlink" name="footnote-600-166-backlink">[166]</a> Trakyalı Bendis,<a href="metin_split_011.html#footnote-600-167" id="footnote-600-167-backlink" name="footnote-600-167-backlink">[167]</a> kuş baldırlı Stymphalia.<a href="metin_split_011.html#footnote-600-168" id="footnote-600-168-backlink" name="footnote-600-168-backlink">[168]</a> Triopas’ın<a href="metin_split_011.html#footnote-600-169" id="footnote-600-169-backlink" name="footnote-600-169-backlink">[169]</a> üç gözbebeği yerine üç göz çukuru var yalnız. Erikhtonius,<a href="metin_split_011.html#footnote-600-170" id="footnote-600-170-backlink" name="footnote-600-170-backlink">[170]</a> bacakları gevşemiş, bilekleri üstünde sürünür bir kötürüm gibi.</p>
				<p class="idebold">HİLARİON</p>
				<p class="normal">Ne mutluluk, değil mi, kepaze olduklarını, can çekiştiklerini görmek! Gel, çık benimle şu kayanın üstüne! Ordusunu gözden geçiren Kserkses gibi olacaksın.</p>
				<p class="normal">Şu aşağıda, çok uzakta, sisler içinde, kana boyalı kılıcı elinden düşen sarı sakallı, dev gibi adamı görüyor musun? Ruhun ölmezliği inancını yayan filozof İskityalı Zalmoksis’tir<a href="metin_split_011.html#footnote-600-171" id="footnote-600-171-backlink" name="footnote-600-171-backlink">[171]</a> o, iki gezegenin arasında: Artimpasa, yani Venus; Orsilokhe, yani Ay.</p>
				<p class="normal">Daha uzakta, soluk bulutlar içinden çıkanlar, Kimmer’ler arasında, Thule’den ötelerde bile tapılan tanrılardır!</p>
				<p class="normal">Büyük salonları sıcaktı, tonozu döşeyen yalın kılıçların parıltıları altında bal şerbetleri içiyorlardı fildişi boynuzlar içinde. Ecinnilerin dövdüğü bakır tabaklar içinde balina ciğeri yiyorlardı; ya da taştan harplar üstünde ellerini gezdiren tutsak büyücüleri dinliyorlardı.</p>
				<p class="normal">Yorulmuşlar! Üşüyorlar! Kar ağırlaştırıyor ayı postlarını; ve çarıklarının yırtık yerlerinden ayakları görünüyor.</p>
				<p class="normal">Ağlıyorlar hatırlayıp çayırları, savaşta soluk aldıkları çimenli yerleri, pruvası buzdağlarını yaran uzun gemileri, kutupların yörüngesini izlemek için ayaklarına geçirdikleri kayakları ve kollarının ucunda kendileriyle birlikte dönen bütün gök kubbeyi!</p>
				<p class="normal">Bir kırağı savruntusu gelir üstlerine.</p>
				<p class="normal">Antonius bir başka yana indirir gözlerini...</p>
				<p class="normal">Ve, kızıl bir zemin üstünde kara kara biçimler görür bir tuhaf adamlar: çenelerinde kayışlar, ellerinde demir eldivenler… Top oynuyor, birbiri üstünden atlıyor, türlü suratlar takınıp çılgınca tepiniyorlar.</p>
				<p class="idebold">HİLARİON</p>
				<p class="normal">Bunlar Etruria tanrıları, sayısız Aesarlar.</p>
				<p class="normal">Bak işte Tages, uğurların bulucusu. Bir eliyle göğün bölümlerini artırmaya çalışıyor, öbür eliyle de yere dayanıyor, yere batasıca!</p>
				<p class="normal">Kader tanrıçası Nortia sur duvarına bakıyor, yılların sayısını bilmek için çivi çaktığı duvara. Çiviler donatmış duvarı sıra sıra, son dizi de bitmiş.</p>
				<p class="normal">Bir sağanak altında bunalmış iki yolcu gibi, Kastor ve Polydeukes bir tek gocuk altına girmişler titreşerek.</p>
				<p class="idebold">ANTONİUS</p>
				<p class="normal">Gözlerini kapar:</p>
				<p class="normal">Yeter! Yeter!</p>
				<p class="normal">Ama yine de geçer havadan, hışır hışır kanat sesleriyle, Kapitol’deki bütün Zafer heykelleri, ellerini altınlarına götürüp, kollarında asılı ganimetleri düşürerek.</p>
				<p class="normal">İanus, alacakaranlıkların sultanı, kara bir koç üstünde kaçar; ve iki yüzünden biri taş kesilmiş, öteki yorgunluktan uyumak üzeredir. Summanus, karanlık göklerin tanrısı, başını yitirmiş, tekerlek biçiminde bayat bir çöreği yüreğine bastırmaktadır.</p>
				<p class="normal">Vesta, yıkılmış bir kubbenin altında sönmüş lambasını yakmaya çalışmaktadır.</p>
				<p class="normal">Bellone, yanaklarını bıçakla yarar, kendine bağlı olanların içini temizleyen kanını akıtmadan.</p>
				<p class="idebold">ANTONİUS</p>
				<p class="normal">Aman! Sıktılar artık!</p>
				<p class="idebold">HİLARİON</p>
				<p class="normal">Eskiden eğlendirirlerdi.</p>
				<p class="normal">Küçük bir alıç ormanı içinde çırılçıplak bir kadın gösterir ona dört ayaklı hayvanlar gibi yere abanmıştır bu kadın, ve bir siyah erkek, iki elinde iki meşale, arkasından biner üstüne.</p>
				<p class="normal">Tanrıça Aricia bu, Virbius şeytanıyla. Onun başrahibi, ormanın kralı, bir katil olmak zorundaydı ve, kaçmış kölelerin, ölü soyanların, Salaria yolu haydutlarının, Sublius köprüsü sakatlarının, Suburre izbelerindeki bütün haşarat makulesinin en sevgili tanrıçasıydı o!</p>
				<p class="normal">Marcus Antonius zamanındaki patrisyen karıları <br class="calibre1"/>Libitina’yı daha çok severlerdi.</p>
				<p class="normal">Serviler ve gül ağaçları altında bir başka kadın gösterir, tüller sarılı. Gülümser bu kadın; çevresinde kazmalar, kürekler, sedyeler, siyah örtüler, bütün cenaze töreni araçları vardır. Elmasları pırıldar uzaktan, örümcek ağları arasından. Romalıların Larva dediği iskelete benzer karakoncoloslar kemiklerini gösterirler dallar içinde, ve Lemura dedikleri hortlaklar yarasa kanatlarını gererler.</p>
				<p class="normal">Bir tarla kıyısında, tanrı Termus, kökünden kopmuş, üstü başı pislik içinde eğilir.</p>
				<p class="normal">Bir evleğin ortasında, meyve ağaçları tanrısı Vertumnus’un büyük cesedini kızıl köpekler kemirir.</p>
				<p class="normal">Ağlayarak uzaklaşır kır tanrıları, Sartor, Sarrator, Vervactor, Collina, Vallona, Hostilinus hepsi külahlı gocuklar içinde, ve her birinin elinde bir bel, bir çatal yaba, bir toprak kalburu ya da bir kargı.</p>
				<p class="idebold">HİLARİON</p>
				<p class="normal">Onların ruhuydu besleyen Romalıların bağ köşkünü, güvercinliklerini, sıçan ve salyangoz tarlalarını, ağlarla kapalı kümeslerini, sedir çamı kokulu sıcak ahırlarını.</p>
				<p class="normal">Yoksul halkı korurlardı. Sabina’nın çakılları üstünde bacaklarının zincirlerini sürükleyen halkı, boruyla domuzları çağıranları, dişbudak ağaçlarının tepesinden salkım toplayanları, keçiyollarında gübre yüklü eşekleri sürenleri. Çiftçiler, soluk soluğa gelince kara sabanda onlara yalvarıyorlardı kollarına güç vermeleri için; ıhlamur gölgesindeki sığırtmaçlar, süt dolu sukabakları yanında, birbiri ardından övgüler düzüyordu onlara, kamış kavallarıyla.</p>
				<p class="normal">Antonius içini çeker.</p>
				<p class="normal">Bir odanın ortasında, sedir üstünde fildişi bir yatak çıkar ortaya, çevresinde çıralar yakmış birileri vardır.</p>
				<p class="normal">Bunlar evlenme tanrıları. Gelini bekliyorlar.</p>
				<p class="normal">Gelini getirecek tanrı Domiduka, kuşağını çözecek tanrıça Virgo, yatağa yatıracak tanrı da Subigo idi. Praema kollarını açardı, kulağına tatlı sözler fısıldayarak.</p>
				<p class="normal">Ama gelmeyecek gelin! Onun için yol veriyorlar öteki tanrılara: hastabakıcı Nona ve Decima’ya, iki sütnine Educa ve Potina’ya, üç ebe Niksalara, ve beşik sallayan Carna’ya; bu sonuncusu akdiken demetleriyle çocuğun kötü düşlerini kovar.</p>
				<p class="normal">Sonradan çocuğun dizlerine Ossipago güç verir, sakalını Barbatus çıkarır, ilk arzularını Stimula dürtükler, Volupia ilk kez belini getirir, Fabulius konuşmasını, Numera saymasını, Camoene şarkı söylemesini, Consus düşünmesini öğretir ona.</p>
				<p class="normal">Oda boştur; yatağın kıyısında Naenia kalmıştır yalnızyüzlük bir kadın–, ihtiyarların ölümünde bağıra bağıra söylediği bir ağıtı mırıldanır.</p>
				<p class="normal">Ama birden keskin çığlıklar bastırır sesini. Bunlar,</p>
				<p class="normal">EV TANRILARI’dır İç avluya çömelmişler; üstlerinde köpek postları, bellerine çiçekler sarılı, yumrukları yanaklarında ağlıyorlar ağlayabildikleri kadar.</p>
				<p class="normal">Nerde bize her yemekte ayrılan pay, hizmetçi kadının üstümüze titremesi, avlunun mozaikleri üstünde aşık oynayan çocukların sevinci? Çocuklar boyunlarında taşıdıkları altın ya da meşin düğmeleri bizim boynumuza takarlardı büyüdükleri zaman.</p>
				<p class="normal">Ne mutluluk olurdu, evin efendisi, bir zafer akşamı, yaşlı gözlerini çevirince bize, evine girerken! Savaşlarını anlatırdı; ve daracık ev bir saraydan daha mağrur, bir tapınak kadar kutsal görünürdü.</p>
				<p class="normal">Ne tatlıydı aile sofraları, hele Feralia bayramlarının ertesi günü! Ölülere gösterilen sevgi içinde, bütün çatışmalar dinerdi; ve birbirini kucaklardı herkes, geçmişin şanlarına, geleceğin umutlarına kadeh kaldırarak.</p>
				<p class="normal">Ama, boyalı balmumundan atalar, arkamızda saklı durdukları yerde, küf bağlıyorlar yavaş yavaş. Yeni soylar, umutları gerçekleşmedi diye çenemizi dağıttılar cezalandırmak için bizi, tahta bedenlerimiz sıçan dişleriyle ufalanıp gidiyor.</p>
				<p class="normal">Kapılara, mutfağa, kilere, hamam buğularına bakan sayısız tanrılar dört bir yana dağılır tırıs giden kocaman karıncalar ya da uçuşan büyük kelebekler görünüşüyle.</p>
				<p class="idebold">CREPITUS<a href="metin_split_011.html#footnote-600-172" id="footnote-600-172-backlink" name="footnote-600-172-backlink">[172]</a></p>
				<p class="normal">Kendini duyurur.</p>
				<p class="normal">Ben de kutlanırdım eskiden. Sular, şaraplar dökülürdü şerefime. Bir tanrı oldum ben de!</p>
				<p class="normal">Atinalı bir talih belirtisi sayardı beni, Romalıysa lanet okurdu bana yumruklarını kaldırıp, ve Mısır Pontifi, ağzına bakla komaz, sesimi duyunca ürperir, kokumu alınca beti benzi uçardı.</p>
				<p class="normal">Asker sirkesi tıraşsız sakallardan akarken, pelitlerin, iri nohutların, çiğ soğanların bol bol yendiği, çobanların acılaşmış yağları içinde teke etlerinin kızardığı günlerde, kimse yanındakine aldırmaz, sıkılıp tutmazdı kendini. Katı besinlerin sindirilmesi gümbürtülü olur. Kırların güneşinde insanlar ağır ağır rahatlatır içini.</p>
				<p class="normal">Ayıp sayılmadan duyulur geçerdim böylece, yaşamanın hoş görülen öteki gerekleri gibi, bakirelerin baş belası Mena gibi, sütninenin mavimtırak damarlı şişkin memesini koruyan tatlı Rumina gibi. Sevinçliydim. Güldürürdüm insanları! Sayemda rahatça gevşeyen davetli, bedeninin deliklerinden salardı bütün keyfini.</p>
				<p class="normal">Şanlı günlerim oldu benim. Babacan Aristophanes sahnelerde dolaştırdı beni, ve İmparator Claudius Drusus sofrasına oturttu beni. Patrisyenlerin al şeritli etekleri içinde haşmetle dolandım! Altın oturaklar davullar gibi güm güm ederdi altımda Devletli’nin bağırsakları, morina balıkları, yermantarları ve pastalarla dolu oldu mu, gümbürtülü olurdu boşalmaları, ve kulağı kirişte olan dünya Caesar’ın akşam yemeğini yemiş olduğunu öğrenirdi.</p>
				<p class="normal">Oysa şimdi, kaba halk sınırları içinde kaldım adım bile duyulsa kıyamet kopuyor!</p>
				<p class="normal">Ve Crepitus uzaklaşır, içini çekerek.</p>
				<p class="normal">Ardından bir gök gürültüsü.</p>
				<p class="idebold">BİR SES</p>
				<p class="normal">Ben orduların Tanrısıydım, Sultandım, Sultan Tanrı! </p>
				<p class="normal">Yakup’un çadırlarını tepeler üstüne gerdim, kaçan halkımı kumlar içinde besledim.</p>
				<p class="normal">Sodom’u yakan benim! Yeryüzünü Tufan’a boğan benim! Firavun’u da ben boğdum, kral oğlu prensler, savaş arabaları; yolcu arabalarıyla.</p>
				<p class="normal">Öteki tanrılardan nefret ediyordum, kıskanç tanrılardan. İçi temiz olmayanları ezdim; mağrurları tepeledim ve saldığım bela koşuyordu sağa sola, mısır tarlasına bırakılmış bir hecin devesi gibi.</p>
				<p class="normal">İsrail’i kurtarmak için, saf yüreklileri seçiyordum. Alev kanatlı melekler konuşuyordu onlarla fundalıklarda.</p>
				<p class="normal">Itır, Çin darısı, mürrüsafi kokuları sürünmüş kadınlar, saydam giysileri, uzun topuklu terlikleri ve korkusuz yürekleriyle gidip komutanları boğazlıyorlardı. Esen rüzgâr peygamberleri alıp götürüyordu.</p>
				<p class="normal">Yasamı düz taşlar üstüne yazdım. Halkımı bir bir kale içine kapar gibiydi yasam. Halkımdı o benim. Ben Tanrısıydım onun. Yeryüzü benim, insanlar benimdi, düşünceleri, yapıtları, toprağı sürme araçları ve oğulları, torunlarıyla.</p>
				<p class="normal">Yasa sandığım üçlü bir mihrap içinde, erguvan rengi perdeler, yanan büyük şamdanlar arkasında dururdu. Hizmetimde bütün bir kabile vardı, buhurdanlar sallayan; bir de başrahibim, mor cüppeler giymiş, göğsünde simetriyle dizili kıymetli taşlar.</p>
				<p class="normal">Felaket! Felaket! Kutsallar Kutsalı açıldı, örtü yırtıldı, yanan kurban kokuları dağıldı gitti yellere. Kabirlerde çakal viyaklıyor; tapınağım yıkıldı, halkım dört bir yana dağıldı.</p>
				<p class="normal">Rahipleri cüppelerinin kordonlarıyla boğdular. Kadınlar tutsak; kutsal kaplar yandı eridi.</p>
				<p class="normal">Ses uzaklaşırken:</p>
				<p class="normal">Orduların Tanrısıydım ben, Sultandım, Sultan Tanrı!</p>
				<p class="normal">O zaman ağır bir sessizlik, derin bir karanlık bastırır.</p>
				<p class="idebold">ANTONİUS</p>
				<p class="normal">Hepsi geçti.</p>
				<p class="idebold">BİRİSİ</p>
				<p class="normal">Bir ben kaldım.</p>
				<p class="normal">Ve Hilarion durur önünde ama yüz değiştirmiş olarak, bir büyük melek kadar güzel, güneş gibi pırıl pırıl, ve o kadar da büyük ki, yüzünü görebilmek için</p>
				<p class="idebold">ANTONİUS</p>
				<p class="normal">başını arkasına yatırır.</p>
				<p class="normal">Kimsin sen?</p>
				<p class="idebold">HİLARİON</p>
				<p class="normal">Benim ülkem evren genişliğindedir; ve isteğimin sınırları yoktur. Yürür giderim hep, ruhları kölelikten kurtararak, dünyaları tartarak, kin duymadan, acımadan, korkusuz, sevgisiz ve Tanrı’sız. Bilimdir benim adım.</p>
				<p class="idebold">ANTONİUS</p>
				<p class="normal">Daha doğrusu, belki de… Şeytan!</p>
				<p class="idebold">HİLARİON</p>
				<p class="normal">Gözbebeklerini dikerek üstüne:</p>
				<p class="normal">Görmek ister misin onu?</p>
				<p class="idebold">ANTONİUS</p>
				<p class="normal">Bu bakıştan kurtulamaz artık. Şeytan’ı tanıma merakına tutulur. Korkusu büyüdükçe görme isteği de alabildiğine artar.</p>
				<p class="normal">Görsem ne olur sanki… Görürsem eğer?..</p>
				<p class="normal">Sonra bir öfke titremesi içinde:</p>
				<p class="normal">Duyacağım iğrenme kurtarır ondan beni büsbütün. Evet!</p>
				<p class="normal">Çatal bir ayak görünür.</p>
				<p class="normal">Antonius pişman olur.</p>
				<p class="normal">Ama Şeytan, boynuzları üstüne atıp götürür onu.</p>
		  </div>
<div class="calibre2" id="calibre_pb_14"/></body>
</html>