<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_7">VI</h1>
				<p class="normal">Şeytan uçar altında, upuzun yatmış, denizde yüzer gibi alabildiğine açılmış ve her yanını kaplayan kanatları bir bulut gibidir.</p>
				<p class="idebold">ANTONİUS</p>
				<p class="normal">Nereye gidiyorum?</p>
				<p class="normal">Biraz önce Lanetli’nin biçimini görür gibi oldum. Hayır! Bir bulut almış götürüyor beni! Ölüm belki de, Tanrı’ya doğru çıkıyorum...</p>
				<p class="normal">Oh! Ne rahat soluk alıyorum! El değmemiş hava dolduruyor içimi. Ağırlık yok artık! Acı yok artık!</p>
				<p class="normal">Aşağılarda, altımda, şimşek çakıyor, ufuk enginleşiyor, ırmaklar birbirine giriyor. Şu sarı leke çöl, bu su birikintisi Okyanus.</p>
				<p class="normal">Başka okyanuslar da gözüküyor, bilmediğim geniş ülkeler. İşte kara memleketler, mangallar gibi duman duman; karlar bölgesi, hep sisler içinde. Güneşin her akşam yatmaya gittiği dağlar nerde diye bakıyorum.</p>
				<p class="idebold">ŞEYTAN</p>
				<p class="normal">Güneş hiçbir zaman yatmaz.</p>
				<p class="normal">Bu ses şaşırtmaz Antonius’u. Düşüncesinin bir yankısı gibi gelir ona belleğinden gelen bir karşılık gibi.</p>
				<p class="normal">Derken yeryüzü toparlak bir biçim alır; ve Antonius bakar ki Dünya, mavilikler ortasında, bir yandan kutupları üstünde dönerken bir yandan da Güneş’in çevresinde dönüyor.</p>
				<p class="idebold">ŞEYTAN</p>
				<p class="normal">Demek evrenin merkezi değil dünya? İnsan gururu, haddini bil!</p>
				<p class="idebold">ANTONİUS</p>
				<p class="normal">Dünyayı göremez oldum artık nerdeyse. Başka ateşlerden ayırt edilmez oluyor.</p>
				<p class="normal">Gökler yıldızlarla örülü baştan başa.</p>
				<p class="normal">Çıktıkça çıkarlar.</p>
				<p class="normal">Çıt yok! Kartal bağrışmaları bile yok! Hiç ses yok!.. Eğiliyorum gezegenlerin uyuşan seslerini duymak için.</p>
				<p class="idebold">ŞEYTAN</p>
				<p class="normal">Duymayacaksın onları! Görmeyeceksin de Platon’un Antikhton’unu,<a href="metin_split_011.html#footnote-600-173" id="footnote-600-173-backlink" name="footnote-600-173-backlink">[173]</a> Philolaüs’ün<a href="metin_split_011.html#footnote-600-174" id="footnote-600-174-backlink" name="footnote-600-174-backlink">[174]</a> ocağını, Aristoteles’in kürelerini,<a href="metin_split_011.html#footnote-600-175" id="footnote-600-175-backlink" name="footnote-600-175-backlink">[175]</a> Yahudilerin yedi kat göklerini, billur kubbe üstünde fışkıran sularıyla.</p>
				<p class="idebold">ANTONİUS</p>
				<p class="normal">Aşağıdan duvar gibi katı sanılıyor gökler. Oysa giriyorum içlerine, gömülüp gidiyorum!</p>
				<p class="normal">Ve Ay’ın önüne gelir yusyuvarlak bir buz parçasına benzer Ay, durgun bir ışıkla dolu.</p>
				<p class="idebold">ŞEYTAN</p>
				<p class="normal">Burası ruhların kaldığı yerdi eskiden. İyimser Pythagoras burasını kuşlar ve görülmedik çiçeklerle donatmıştı bile. </p>
				<p class="idebold">ANTONİUS</p>
				<p class="normal">Issız ovalar görüyorum orda yalnız; kapkara bir gök altında sönmüş volkan ağızları.</p>
				<p class="normal">Şu daha tatlı ışıltılı yıldızlara doğru gidelim, görmek için melekleri, yıldızları kollarının ucunda tutan melekleri!</p>
				<p class="idebold">ŞEYTAN</p>
				<p class="normal">Yıldızlar arasına götürür Antonius’u.</p>
				<p class="normal">Bu yıldızlar hem çeker, hem iter birbirini. Her birinin eylemi ötekilerden gelir ve katılır eylemlerine bir yardımcı olmadan aralarında, bir tek yasanın gücü, bir tek düzenin kerametiyle.</p>
				<p class="idebold">ANTONİUS</p>
				<p class="normal">Evet!.. Evet! Kafam kavrıyor bunu! İnsanları sevmenin üstünde bir sevinç bu! Tanrı’nın akıl almaz büyüklüğü karşısında afallıyorum!</p>
				<p class="idebold">ŞEYTAN</p>
				<p class="normal">Sen çıktıkça yükselen gök kubbe gibi, o da büyüyecek düşüncenin havalanmasıyla ve sevincinin arttığını duyacaksın bu evrene açılış ölçüsünde, sonsuzluğun bu alabildiğine genişlemesi içinde.</p>
				<p class="idebold">ANTONİUS </p>
				<p class="normal">Oh! Daha yukarı! Daha yukarı! Hiç durmadan!</p>
				<p class="normal">Yıldızlar çoğalır, pırıldaşır. Samanyolu tepede, yer yer delik, engin bir kuşak gibi açıldıkça açılır; bu ışık yarıkları içinde karanlık boşluklar uzar. Yıldız yağmurları görülür, altın tozu serpintileri, dalga dalga yüzen ve eriyen ışıltılı buğular.</p>
				<p class="normal">Bir kuyrukluyıldız geçer arada bir, ansızın. Sonra sayısız ışıklar, durgunluğu başlar yeniden.</p>
				<p class="normal">Antonius kollarını açmış, Şeytan’ın iki boynuzuna dayanır, aradaki boşluğu kaplayarak.</p>
				<p class="normal">Eski günlerin bilgisizliğini, düşlerinin fakirliğini düşünür dudak bükerek. Bu ışıklı topraklardı demek aşağıdan seyrettiği! Yollarının kesişmesini, yönlerinin karmaşıklığını fark eder. Görür uzaktan gelişlerini ve bir sapan içinde asılı taşlar gibi yörüngelerini çizişlerini, hiperbollerini yapışlarını.</p>
				<p class="normal">Bir bakışta Güneyhaçı’nı ve Büyükayı’yı, Vaşak ve Kentaur’u, Dorad nebülözünü, Orion burcunun altı güneşini, dört peykiyle Jupiter’i ve dev gibi Saturnus’un üçlü halkasını! İnsanların daha sonra bulacakları bütün gezegenleri ve duran yıldızları! Işıklarıyla doldurur gözlerini, uzaklıklarının hesabıyla zorlar düşüncesini; sonra başı önüne düşer.</p>
				<p class="normal">Nedir bütün bunların amacı?</p>
				<p class="idebold">ŞEYTAN</p>
				<p class="normal">Amaç yok!</p>
				<p class="normal">Tanrı’nın bir amacı nasıl olabilir? Hangi yaşantıdan edinebilirdi bunu, hangi düşünceyle seçebilirdi?</p>
				<p class="normal">Başlangıçtan önce eyleme geçemezdi bu amaç, şimdiyse gereksiz olurdu.</p>
				<p class="idebold">ANTONİUS</p>
				<p class="normal">Dünyayı yarattı ama, bir kezde, sözüyle!</p>
				<p class="idebold">ŞEYTAN</p>
				<p class="normal">Ama yeyüzünü kaplayan yaratıklar birbiri ardından geliyorlar. Onlar gibi, gökte de yeni yıldızlar doğuyor değişik nedenlerin değişik etkileri.</p>
				<p class="idebold">ANTONİUS</p>
				<p class="normal">Nedenlerin değişikliği Tanrı’nın istemidir.</p>
				<p class="idebold">ŞEYTAN</p>
				<p class="normal">Ama Tanrı’da birçok istem eylemleri görmek, birçok nedenler de görmek ve birliğini yıkmak olur.</p>
				<p class="normal">Tanrı’nın istemi özünden ayrılamaz. Başka bir özü olamayacağı için başka bir istemi de olamazdı; ve madem varlığının önü sonu yok, eyleminin de önü sonu yoktur.</p>
				<p class="normal">Güneş’i seyret! Kıyılarından kıvılcımlar saçan yüksek alevler çıkıyor; dağılıp birer dünya oluyor bu alevler. Karanlıktan başka şey görmediğin şu derinliklerin ötesinde, son derinlikten daha uzaklarda başka güneşler kaynıyor, onların da ötesinde başkaları ve daha başkaları, sonu gelmeden…</p>
				<p class="idebold">ANTONİUS</p>
				<p class="normal">Yeter! Yeter! Korkuyorum! Düşeceğim boşluğa.</p>
				<p class="idebold">ŞEYTAN</p>
				<p class="normal">Durur; hafifçe sallar Antonius’u:</p>
				<p class="normal">Boşluk yok! Hiçlik yok! Her yerde, uzayın değişmez yüzü üstünde devinen cisimler var; ve uzay sınırlı olsa uzay olamayacağı, cisim olacağı için, sınırsızdır!</p>
				<p class="idebold">ANTONİUS</p>
				<p class="normal">Ağzı açık kalarak:</p>
				<p class="normal">Sınırsız ha!</p>
				<p class="idebold">ŞEYTAN</p>
				<p class="normal">Çık göklere, hep çık, hep, tepesine varamazsın hiçbir zaman! Dünyanın altına in, milyarlarca yüz yıl in, dibini bulamazsın dip olmadığı için tepe de yok, ne yüksek, ne alçak, hiçbir son yok; ve Uzay Tanrı’nın varlığı içindedir; bir mekân parçası değildir çünkü, şu ya da bu büyüklük değil, enginliğin ta kendisidir.</p>
				<p class="idebold">ANTONİUS</p>
				<p class="normal">Yavaşça:</p>
				<p class="normal">Öyleyse… madde… Tanrı’nın bir parçası mı oluyor?</p>
				<p class="idebold">ŞEYTAN</p>
				<p class="normal">Neden olmasın? Bilebilir misin Tanrı’nın nerede bittiğini?</p>
				<p class="normal">ANTONİUS: Tersine, yerlere yatarım, toz toprak olurum gücü önünde!</p>
				<p class="idebold">ŞEYTAN</p>
				<p class="normal">Öyleyken, yumuşatmaya kalkıyorsun O’nu! Konuşuyorsun O’nunla; birtakım erdemlerle donatıyorsun bile O’nu, iyilik, doğruluk, esirgeyicilik gibi, bütün yetkinlikleri görecek yerde onda.</p>
				<p class="normal">Ötesinde bir şey düşünmek, Tanrı’yı Tanrı’nın ötesinde, varlığı varlığın ötesinde düşünmek olur. Demek ki tek varlık, tek cevherdir Tanrı.</p>
				<p class="normal">Eğer Cevher bölünebilseydi, niteliğini yitirirdi, kendisi olmazdı, Tanrı kalmazdı artık. Demek sonsuzluk gibi bölünmezdir O da ve bir bedeni olsa, parçalardan kurulu olurdu, sonsuz olmazdı o zaman. Demek bir kimse değildir Tanrı!</p>
				<p class="idebold">ANTONİUS</p>
				<p class="normal">Nasıl? Dualarım, hıçkırmalarım, bedenime çektirdiğim acılar, coşup taşmalarım, bütün bunlar uçup gitmiş mi olacak bir yalana doğru… Havaya… Boşu boşuna, bir kuş cıvıltısı gibi, rüzgârda savrulan kuru yapraklar gibi!</p>
				<p class="normal">Ağlar:</p>
				<p class="normal">Hayır! Hayır! Birisi var her şeyin üstünde, bir yüce ruh, bir Sultan, bir baba, yüreğimin taptığı ve beni sevmesi gereken!</p>
				<p class="idebold">ŞEYTAN</p>
				<p class="normal">Tanrı’nın Tanrı olmamasını dilemektesin; çünkü sevgi, öfke ya da acıma duyabilse, bir yetkinlikten daha büyük ya da daha küçük bir yetkinliğe geçerdi. Bir duyguya inemez O, bir biçime sığamaz.</p>
				<p class="idebold">ANTONİUS</p>
				<p class="normal">Bir gün, yine de göreceğim O’nu!</p>
				<p class="idebold">ŞEYTAN</p>
				<p class="normal">Mutlu erenlerle, değil mi? Mutlak varlığı kapsayan daracık bir yerde sonlunun sonsuzu tadacağı zaman!</p>
				<p class="idebold">ANTONİUS</p>
				<p class="normal">Nasıl olursa olsun, iyi için bir cennet, kötü için bir cehennem olması gerek!</p>
				<p class="idebold">ŞEYTAN</p>
				<p class="normal">Senin aklının gerektirdiği varlıkların yasası mı oluyor? Kötü umurunda değildir elbet Tanrı’nın, dünya kötülüklerle dolu olduğuna göre!</p>
				<p class="normal">Güçsüzlüğünden mi katlanıyor kötüye, ya da zalimliğinden mi sürdürüyor onu?</p>
				<p class="normal">Sanır mısın ki, durmadan düzeltmeye uğraşıyor dünyayı kusurlu bir yapıt gibi, gözetliyor bütün varlıkların kımıltılarını, kelebeğin uçuşundan insanın düşünmesine kadar?</p>
				<p class="normal">Evreni yarattıysa, bilge olması gereksizdir. Tanrı’da Bilgelik denen şey varsa, evrenin yaradılışı bozuk demektir.</p>
				<p class="normal">Ama iyi ve kötü seni ilgilendirir yalnız gündüzle gece gibi, acıyla tatlı gibi, ölüm ve doğum gibi; uzayın bir köşesine, belli bir çevreye, özel bir yarara bağlı şeyler bunlar. Yalnız sonsuzluk sürekli olduğuna göre, Sonsuzluk var ve işte o kadar!</p>
				<p class="normal">Şeytan uzun kanatlarını gittikçe germiştir; şimdi kaplarlar her yanı.</p>
				<p class="idebold">ANTONİUS</p>
				<p class="normal">Bir şey göremez artık. Sarsılır.</p>
				<p class="normal">Korkunç bir soğuk içimin en derin yerine kadar donduruyor beni. Acının sınırlarını aşıyor bu! Ölümden daha derin bir ölüm sanki bu. Yuvarlanıyorum engin karanlıklarda. İçime işliyor karanlıklar. Bilincim paramparça oluyor hiçliğin bu genişleme zoru altında!</p>
				<p class="idebold">ŞEYTAN</p>
				<p class="normal">Ama her şey başına kafanın aracılığıyla geliyor yalnız. Çukur bir ayna gibi nesnelerin biçimini bozuyor kafan hiçbir araç yok elinde gördüklerinin doğruluğunu kesinlikle bilmen için.</p>
				<p class="normal">Evreni bütün genişliğiyle bilmeyeceksin hiçbir zaman; onun için nedeni üstüne bir düşünceye varamazsın, doğru bir Tanrı kavramın olamaz, evrenin sonsuz olduğunu bile söyleyemezsin çünkü ondan önce Sonsuz’u tanıman gerekir!</p>
				<p class="normal">BİÇİM belki de duyularının bir yanılgısıdır, CEVHER düşüncenin bir kuruntusu.</p>
				<p class="normal">Yok eğer, dünya her şeyin durmayan bir akışı olduğu için görünüş, dediğimin tam tersine, en doğru olan şeyse, sanrı tek gerçekse, o başka.</p>
				<p class="normal">Ama gördüğünden emin misin? Yaşadığından bile emin misin? Belki de hiçbir şey yok!</p>
				<p class="normal">Şeytan Antonius’u alır, kollarının ucunda tutup bakar ona, yiyecekmiş gibi ağzını açarak:</p>
				<p class="normal">Bana tapsana sen! Lanetle o Tanrı dediğin kuruntuyu!</p>
				<p class="normal">Antonius son bir umut deprenişiyle gözlerini kaldırır.</p>
				<p class="normal">Ve Şeytan bırakır gider Antonius’u.</p>
		  </div>
<div class="calibre2" id="calibre_pb_16"/></body>
</html>