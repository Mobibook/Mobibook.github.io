<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_2">I</h1>
				<p class="normal">Thebais’de<a href="metin_split_011.html#footnote-600-1" id="footnote-600-1-backlink" name="footnote-600-1-backlink">[1]</a> bir yer burası; bir dağın başında, yarım ay biçiminde bir setin üstü; çepeçevre iri kayalar.</p>
				<p class="normal">Keşişin kulübesi diptedir. Çamur ve sazlardan yapılmış, düz damlı ve kapısız. İçeride bir testiyle kara bir ekmek seçilir. Ortada, yüksekçe bir kütüğün üstünde şişkin bir kitap; yerde, ötede beride saz lifleri, iki üç hasır, bir sepet, bir bıçak.</p>
				<p class="normal">Kulübenin on adım ötesinde uzun bir salip dikilidir toprağa. Setin öbür ucunda büklüm büklüm olmuş yaşlı bir hurma ağacı uçuruma doğru eğilir; çünkü dağ diklemesine yarıktır orda ve Nil sarp kayalığın dibinde bir göl yapar gibidir.</p>
				<p class="normal">Gözün görebildiği alan sağda ve solda kayalarla sınırlanmıştır, ama çölden yana bakılınca, sıra sıra kumsal kıyılar gibi, geniş paralel kıvrımlar, kumlu sarılıklarıyla, birbiri ardından ve hep yükselerek gerinirler; sonra, kumların ötesinde, ta uzakta, Libya sıradağları, yer yer mor sislerle buğulanan tebeşir beyazı bir duvar gibidir. Gök, kuzeyde, pırıltılı kül rengindedir, tepedeyse kızıl bulutlar, bir dev yelesinin öbek öbek sıralanışı gibi gök kubbeye uzanırlar. Bu çizgiler, gittikçe koyulaşır, mavilikler bir sedef solukluğu alır; fundalıklar, çakıllar, toprak, hep bir tunç sertliği içinde görünür şimdi; ve havada öylesine ince elenmiş altın tozlar yüzer ki, ışığın titreşimiyle kaynaşır gibi olur.</p>
				<p class="idebold">ERMİŞ ANTONİUS</p>
				<p class="normal">Uzun sakalı, uzun saçları ve keçi derisinden setresiyle bağdaş kurup oturmuş, hasır örmektedir. Güneş batar batmaz derin derin içini çeker ve ufka bakar:</p>
				<p class="normal">Bir gün daha! Bir gün daha geçti!</p>
				<p class="normal">Ama eskiden bu kadar miskin değildim ben. Gece sona ermeden dualarıma başlardım; sonra nehre inerdim, su almaya; omzumda tulum, tırmanırdım keçiyolunu, ilahiler söyleyerek. Dönünce bir eğlence olurdu bana kulübeme çeki-düzen vermek. Alırdım araçlarımı; hasırlarımın düzgün, sepetlerimin hafif olmasına çalışırdım; çünkü en küçük işlerim hiç sıkıntı vermeyen birer ödev gibi geliyordu bana.</p>
				<p class="normal">Belli saatlerde bırakıyordum işimi; ve kollarımı açıp dua ederken göklerden rahmet çeşmeleri akar gibi oluyordu içime. Kurudu bu rahmet şimdi. Niçin?</p>
				<p class="normal">Kayalıklar ortasında yürür, ağır ağır.</p>
				<p class="normal">Evi bıraktığım zaman kınadı herkes beni. Anam ölü gibi yığıldı yere; kız kardeşim uzaktan geri çağırıyordu beni elini kolunu sallayarak; öteki ağlıyordu, o küçük kız, Ammonaria, her akşam sarnıcın yanı başında rastladığım kız, mandalarını getirdiği zaman. Koştu ardımdam. Ayak bilezikleri pırıldıyordu tozlar içinde; iki yandan kalçalarını açan yırtmaçlı entarisi dalgalanıyordu rüzgârda. Beni götüren yaşlı keşiş küfürler savurdu ona. İki devemiz koşuyordu durmadan. Bir daha görmedim artık kimseyi.</p>
				<p class="normal">Önce bir firavunun mezarını seçtim konut olarak. Ama bu yeraltı saraylarında bir büyü dolanır durur, karanlıklar eski buhur dumanlarıyla yoğunlaşmış gibidir orda. Lahitlerin dibinden gelen acıklı bir ses duydum, çağırıyordu beni. Kimi zaman da duvarlara çizili korkunç şeyler birden canlanıveriyordu gözümün önünde. Kaçtım Kızıldeniz kıyısına kadar, yıkık bir kaleye sığındım. Orda, taşlar arasında sürünen akreplerdi yalnız arkadaşlarım; tepemin üstünde de kartallar dolanıyordu hep, mavi gökte. Gece pençeler tırmalıyor, gagalar ısırıyordu beni, yumuşak kanatlar sürtünüyordu üstüme. Korkunç ecinniler kulaklarımın içine var güçleriyle bağırıp yere seriyorlardı beni. Bir defasında, İskenderiye’ye giden bir kervanın yolcuları imdadıma geldiler, sonra da aldı götürdüler beni.</p>
				<p class="normal">O zaman babacan Didymos’un<a href="metin_split_011.html#footnote-600-2" id="footnote-600-2-backlink" name="footnote-600-2-backlink">[2]</a> yanında yetişmek istedim. Kör olmasına karşın, kutsal kitapları bu ihtiyardan daha iyi bilen yoktu. Ders bitince, gezmek için koluna girmemi isterdi benden. Paneum<a href="metin_split_011.html#footnote-600-3" id="footnote-600-3-backlink" name="footnote-600-3-backlink">[3]</a> sırtlarına götürürdüm onu, büyük fener ve açık deniz görünür ordan. Liman yolundan dönerdik, her milletten insanlara sürtünerek: ayı postları giyen Kimmerlere,<a href="metin_split_011.html#footnote-600-4" id="footnote-600-4-backlink" name="footnote-600-4-backlink">[4]</a> üstlerine inek pisliği sıvayan Hintli Gymnosophistlere<a href="metin_split_011.html#footnote-600-5" id="footnote-600-5-backlink" name="footnote-600-5-backlink">[5]</a> varıncaya kadar. Ama her zaman bir kavga vardı sokaklarda, vergi vermek istemeyen Yahudiler, ya da Romalıları kovmak isteyen isyancılar yüzünden. Şehir türlü sapkınlarla doludur zaten: Kimi Manes<a href="metin_split_011.html#footnote-600-6" id="footnote-600-6-backlink" name="footnote-600-6-backlink">[6]</a> mezhebinden, kimi Valentinus,<a href="metin_split_011.html#footnote-600-7" id="footnote-600-7-backlink" name="footnote-600-7-backlink">[7]</a> kimi Basilidis,<a href="metin_split_011.html#footnote-600-8" id="footnote-600-8-backlink" name="footnote-600-8-backlink">[8]</a> kimi Arius<a href="metin_split_011.html#footnote-600-9" id="footnote-600-9-backlink" name="footnote-600-9-backlink">[9]</a> mezhebinden. Hepsi yakalar sizi, tartışmak ister, inandırmak ister sizi.</p>
				<p class="normal">Söyledikleri şeyler zaman zaman gelir aklıma. Ne kadar aldırış etmesen de, tedirgin ediyor insanı bu sözler.</p>
				<p class="normal">Kolzim’e<a href="metin_split_011.html#footnote-600-10" id="footnote-600-10-backlink" name="footnote-600-10-backlink">[10]</a> göç ettim; ve öyle bir kerteye vardı ki çilekeşliğim, Tanrı’dan korkmuyordum artık. Birçokları toplandı çevremde keşiş olmak için. Gnosis<a href="metin_split_011.html#footnote-600-11" id="footnote-600-11-backlink" name="footnote-600-11-backlink">[11]</a> okuluna ve filozofların ileri sürdükleri düşüncelere karşı kolay uygulanır bir kuralı benimsettim onlara. Dört bir yandan elçi yolluyorlardı bana; çok uzaklardan beni görmeye gelenler oluyordu.</p>
				<p class="normal">Ama bu arada halk yine Hıristiyanlığı yayanlara işkence ediyordu. Şehit olmak özlemiyle İskenderiye’ye gittim. Vardığımdan üç gün önce işkencelere son verilmişti.</p>
				<p class="normal">Gerisingeri yola çıkarken Serapis<a href="metin_split_011.html#footnote-600-12" id="footnote-600-12-backlink" name="footnote-600-12-backlink">[12]</a> tapınağı önüne akın akın gelen halk duraklattı beni. Vali son bir ders vermek istiyor dediler. Bir revakın ortasına, güneşe karşı, çıplak bir kadını bağlamışlar bir sütuna; iki asker kırbaçlıyor kadını, ince uzun kayışlarla; her kırbaçta kıvranıyor kadının bütün bedeni. Bir ara döndürdü başını, açabildiği kadar açarak ağzını: Kalabalığın üstünden ve kadının yüzünü kapayan uzun saçlar arasından Ammonaria’yı tanır gibi oldum…</p>
				<p class="normal">Ama… daha boylu bosluydu bu kadın… ve güzel… aklı durdurasıya güzel!</p>
				<p class="normal">Ellerini alnına götürür.</p>
				<p class="normal">Hayır! Hayır! Düşünmek istemiyorum bunu!</p>
				<p class="normal">Bir kez de Athanasius<a href="metin_split_011.html#footnote-600-13" id="footnote-600-13-backlink" name="footnote-600-13-backlink">[13]</a> çağırdı, Ariusçulara karşı savunmam için kendisini. Sözle çamur atmalar, alay etmelerden başka bir şey olmadı; ama o günden sonra iftiraya uğradı, yerinden oldu ve kaçmak zorunda kaldı. Nerde olabilir şimdi? Hiçbir bilgim yok. Kimsenin bir haber getireceği yok bana. Bütün çömezlerim bıraktı gittiler beni, Hilarion<a href="metin_split_011.html#footnote-600-14" id="footnote-600-14-backlink" name="footnote-600-14-backlink">[14]</a> bile.</p>
				<p class="normal">On beş yaşında vardı yoktu geldiği zaman. Öylesine bir öğrenme merakı vardı ki onda, durmadan bir şeyler soruyordu bana. Dalgın dalgın dinliyordu sonra beni. Ne eksiğim olsa gidip getirirdi bana hiç sızlanmadan, bir keçi çevikliğiyle. Sakallı ihtiyarları güldüresiye neşeliydi de üstelik. Bir oğlum vardı sanki o yanımdayken!</p>
				<p class="normal">Gökyüzü kızıl, yer simsiyah. Rüzgâr savruntularıyla kum bulutları geniş kefenler gibi havalanıp çöker yere. Işıklı bir gök parçası içinden kuşlar geçer ansızın, üçgen biçimli bir sürü halinde, yalnız kenarları titreşen bir maden parçası gibi.</p>
				<p class="normal">Antonius bakar onlara.</p>
				<p class="normal">Ah! Ben de gidebilsem onların ardından!</p>
				<p class="normal">Kaç kez seyrettim imrenerek, yelkenleri kanatlara benzeyen uzun gemileri, hele evimde konukladığım dostları götürürlerken uzaklara! Ne güzel saatler geçirmiştik onlarla! Nasıl coşup taşmıştık! Ammon’dan<a href="metin_split_011.html#footnote-600-15" id="footnote-600-15-backlink" name="footnote-600-15-backlink">[15]</a> çok ilgilendiren olmamıştı beni. Roma’ya gidişini, katakompları, Kolosseum’u, ünlü kadınların dindarlığını, daha nice şeyleri anlatıyordu bana. Yine de gitmek istemedim onunla! Böyle bir hayatı sürdürmekteki inadım nerden geliyor? Nitria<a href="metin_split_011.html#footnote-600-16" id="footnote-600-16-backlink" name="footnote-600-16-backlink">[16]</a> papazlarının yanında kalsam iyi olurdu, yalvardılar çünkü kalmam için. Ayrı hücrelerde yaşıyorlar, ama ilişki kuruyorlar aralarında. Pazarları boru çalınca kilisede toplanıyorlar. Üç kırbaç asılıdır orda, suçluları, hırsızları, izinsiz içeri girenleri cezalandırmak için; disiplinleri sıkıdır çünkü.</p>
				<p class="normal">Yumuşak yanları da yok değildir ama. Dindaşlar yumurta, meyve, hatta ayaktan diken çıkarmaya yarayan araçlar getirir onlara. Pisperi’nin<a href="metin_split_011.html#footnote-600-17" id="footnote-600-17-backlink" name="footnote-600-17-backlink">[17]</a> çevresinde bağlar vardır. Pabena’dakilerin<a href="metin_split_011.html#footnote-600-18" id="footnote-600-18-backlink" name="footnote-600-18-backlink">[18]</a> yiyecek taşımak için bir salları da var.</p>
				<p class="normal">Ama sadece bir rahip olarak kardeşlerime daha iyi hizmet ederim dedim. Fakirlere yardım edersin, takdis işlerini yaparsın, aileler içinde sözün geçer.</p>
				<p class="normal">Hem sonra kilise dışındakilerin hepsi de cehennemlik değil ya. İstesem ben de… örneğin… dil bilgini ya da filozof olabilirdim. Elimden tabletler eksik olmaz, çevrem gençlerle dolar, kapımda bir defne çelengi asılı dururdu.</p>
				<p class="normal">Ama fazla gurur vardır bu şereflerde. Asker olmak daha iyi idi. Sağlamdım, gözüm pekti; mancınıkların ipini gerebilirdim; karanlık ormanlardan geçebilirdim, başımda miğfer, yanan şehirler içine dalabilirdim!.. Paramla bir köprüde ücret toplama işini satın almama da hiçbir engel yoktu, türlü hikâyeler öğrenirdim onlardan, bavullarını açar, türlü garip nesneler gösterirlerdi bana…</p>
				<p class="normal">İskenderiye bezirgânları bayram günleri Kanope<a href="metin_split_011.html#footnote-600-19" id="footnote-600-19-backlink" name="footnote-600-19-backlink">[19]</a> ırmağında kayıkla dolaşırlar; lotus çiçekleri içine şarap doldurup içerler; kıyı boyundaki meyhaneler davul dümbelek gürültüleriyle sarsılır! Ötelerde, huni biçiminde budanmış ağaçlar rahat çiftlikleri güney rüzgârına karşı korur. Yüksek evin damı, kafes çubukları gibi birbirine yakın ince sütunlar üstüne oturur. Bir sedire uzanmış çiftlik sahibi bu sütunlar arasından ovalarını görür çevresinde, buğdaylar arasındaki avcılar, üzümlerin ezildiği yer ve dövendeki öküzlerle birlikte. Çocukları oynaşır ayakucunda; karısı eğilir öper onu.</p>
				<p class="normal">Gecenin alacakaranlığında, ötede beride sivri sivri burunlar, dimdik kulaklar, pırıl pırıl gözler belirir. Antonius yürür onlara doğru. Taşlar yuvarlanır, hayvanlar kaçışır. Bir çakal sürüsüdür bu.</p>
				<p class="normal">Bir teki kalır yalnız; iki ayağı üstüne dikili, yay gibi gergin, kafası eğik, kuşku içinde.</p>
				<p class="normal">Ne kadar da sevimli! Sırtına sürebilsem elimi, hafifçe.</p>
				<p class="normal">Antonius ıslık çalar gelsin diye. Çakal yok oluverir.</p>
				<p class="normal">Ah! gidiyor ötekileri bulmaya! Ne yalnızlık bu benimki! Ne sıkıntı!</p>
				<p class="normal">Acı acı gülerek:</p>
				<p class="normal">Ne güzel bir yaşama değil mi ateşte hurma değneklerinin ucunu kıvırıp çoban değnekleri yapmak, sepetler yapmak, hasırlar örmek, sonra göçebelere vermek bütün bunları insanın dişlerini kıran bir ekmeğe karşılık! Ah zavallı ben! Bitmiyecek mi bu? Ama ölmek daha iyi! Dayanamıyorum artık! Yeter! Yeter!</p>
				<p class="normal">Ayağını yere vurur; kayalar arasında hızlı hızlı gider gelir; sonra soluk soluğa durur; hıçkıra hıçkıra ağlar ve yere yatar, böğrü üstüne.</p>
				<p class="normal">Gece durgundur. Sayısız yıldızlar kıpır kıpırdır gökte. İri örümceklerin çıtırtısı duyulur yalnız.</p>
				<p class="normal">Haçın iki kolu bir gölge düşürmüştür kumlar üstüne. Ağlayan Antonius görür onu.</p>
				<p class="normal">Ne yüreksizmişim, Tanrım! Tut kendini, kalk ayağa!</p>
				<p class="normal">Kulübesine girer; gömülü bir közü çıkarır; bir çırağı tutuşturur; kütüğün üstüne diker şişkin kitabı aydınlatacak biçimde.</p>
				<p class="normal">Ne okusam… Havarilerin hayatı?.. Evet!.. Herhangi bir yerinden!</p>
				<p class="normal">“Baktı gök yarılmış, bir büyük sofra bezi iniyor dört bir köşeden, içinde türlü türlü kara hayvanları, yırtıcı canavarlar, sürüngenler, kuşlar; ve bir ses bağırdı ona: Petrus, kalk! Öldür ve ye!”</p>
				<p class="normal">Demek Tanrı havarisinin her şeyi yemesini istiyordu?.. Bense...</p>
				<p class="normal">Antonius çenesi göğsünde durakalır. Rüzgârın oynattığı sayfaların hışırtısıyla başını kaldırır ve okur:</p>
				<p class="normal">“Yahudiler bütün düşmanlarını kılıçtan geçirdiler, kesip biçtiler hepsini, nefret ettiklerine diledikleri gibi işkence ederek.”</p>
				<p class="normal">Sonra öldükleri insanların sayısı gelir: yetmiş beş bin. Ne kadar acı çekmişlerdi ama! Üstelik düşmanları gerçek Tanrı’nın da düşmanlarıydı. Nasıl sevinmişlerdir hem öç aldıklarına, hem de putperestleri tepelediklerine! Şehir ölülerden geçilmez olmuştur! Bahçelerin eşiğinde ölüler, merdivenlerde ölüler… Odalarda üst üste yığılan cesetlerden kapılar açılmaz olmuştur!.. Ama bak, cinayet ve kan düşüncelerine kaptırıyorum kendimi!</p>
				<p class="normal">Kitabın bir başka yerini açar:</p>
				<p class="normal">“Nabukodonosor yüzükoyun yere kapandı ve Daniel’e tapındı.”</p>
				<p class="normal">Ah! Bu güzel! Ulu Tanrı peygamberlerini krallardan üstün tutuyor. Oysa bu kral, keyiflerinden ve gururundan ayılmazca sarhoş, şölenler içinde yaşıyordu hep! Ama Tanrı, cezasını verip dört ayak hayvana döndürmüş onu: Dört ayakla yürütmüş!</p>
				<p class="normal">Antonius’u bir gülmedir alır; sonra kollarını açıp, parmağının ucuyla kitabın yapraklarını bir o yana bir bu yana iter. Gözleri şu cümleye takılır:</p>
				<p class="normal">“Ezekhias<a href="metin_split_011.html#footnote-600-20" id="footnote-600-20-backlink" name="footnote-600-20-backlink">[20]</a> gelmelerine çok sevindi. Onlara kokularını, altınlarını, gümüşlerini, bütün misklerini, amberlerini, ıtır yağlarını, bütün değerli vazolarını gösterdi; hazinelerinde ne varsa gösterdi.”</p>
				<p class="normal">Gözümün önüne geliyor… Tavana kadar yığılı değerli taşlar, elmaslar, Pers altınları. Bunları böylesine biriktirmiş bir insan başkalarına benzemez olur artık. Avuçlarken onları, sayısız çabaların ürününü tutar gibi olur elinde; sömürdüğü halkların canı gibidir avcunun içindeki, saçabilir onu yeniden dünyaya. Krallara yararlıdır hazinesi olmak. En akıllıları bile düşünmezlik etmemiştir bunu. Gemileri fildişi getirmiştir ona, maymunlar getirmiştir… Nerdeydi o?</p>
				<p class="normal">Kitabı hızla karıştırır.</p>
				<p class="normal">Hah! İşte:</p>
				<p class="normal">“Saba Melikesi, Süleyman Peygamber’in anını şanını duyup ayartmaya geldi onu, bilmeceler sorarak.”</p>
				<p class="normal">Nasıl ayartmayı umuyordu onu? Şeytan da İsa’yı ayartmaya kalktı ya! Ama İsa savaşı kazandı, çünkü bir Tanrı’ydı o; Süleyman da belki büyücülük bilimiyle kazandı. Yüce bir bilimdir o bilim! Çünkü, bir filozofun anlattığı gibi, dünya öyle bir bütündür ki bütün parçaları, bir tek bedenin örgenleri gibi, birbirini etkiler. Her şeyin yaratılışındaki sevgileri ve tepkilerini bilmektedir iş, sonra da onları harekete getirmekte… Varlığın değişmez gibi görünen düzenini değiştirebilir öyleyse insan?</p>
				<p class="normal">O sırada, haçın kollarından arkasına düşen iki gölge öne doğru uzar ve iki büyük boynuz gibi görünür. Antonius bağırır birden:</p>
				<p class="normal">Koru beni, Tanrım!</p>
				<p class="normal">Gölge yerine döner.</p>
				<p class="normal">Ah!.. bir sanrıymış gördüğüm! Başka bir şey değil! </p>
				<p class="normal">Boşuna eziyet çektiriyorum kafama! Yapacağım bir şey yok!.. hiçbir şey, hiçbir şey yok yapılacak!</p>
				<p class="normal">Oturup kollarını kavuşturur.</p>
				<p class="normal">Gelgelelim… duyar gibi oldum yaklaştığını… Ama ne diye gelsin O? Hem artık bilmiyor muyum oyunlarını? Nasıl kovdum bana, sırıta sırıta küçük sıcak ekmekler uzatan o canavar suratlı keşişi, beni sağrısına oturtmak isteyen insan başlı atı, bir de o zenci çocuğu; kumların ortasından çıkıvermişti hani; nasıl da güzeldi; adının Şehvet Cini olduğunu söylemişti bana.</p>
				<p class="normal">Antonius bir sağa bir sola hızla yürür.</p>
				<p class="normal">Benim buyruğumla kuruldu bunca kutsal çile yurtları; keçi postları altında diken diken gömlekler giyen papazlarla doldu oraları; koca bir ordu olurlar toplansalar! Uzaktan hastaları iyi ettim! Ecinnileri kovdum; timsahların ortasından ırmağı geçtim; İmparator Konstantin üç mektup yazdı bana; benim mektuplarıma tüküren Balakius’u<a href="metin_split_011.html#footnote-600-21" id="footnote-600-21-backlink" name="footnote-600-21-backlink">[21]</a> kendi atları paraladı; İskenderiye halkı, yeniden ortaya çıktığım zaman, birbirini dövüyordu beni görmek için; Athanasius oldu beni tekrar yola koyan. Ama neler neler başardım! Otuz yıldan fazladır inleyip duruyorum çöllerde! Eusebius<a href="metin_split_011.html#footnote-600-22" id="footnote-600-22-backlink" name="footnote-600-22-backlink">[22]</a>gibi batmanlarla tunç taşıdım böğrümde; Makarius<a href="metin_split_011.html#footnote-600-23" id="footnote-600-23-backlink" name="footnote-600-23-backlink">[23]</a> gibi böceklere ısırttım bedenimi; Pakomos<a href="metin_split_011.html#footnote-600-24" id="footnote-600-24-backlink" name="footnote-600-24-backlink">[24]</a> gibi elli üç gece gözlerimi kapamadım! Başı kesilenler, kıskaçlara vurulanlar, yakılanlar benden daha az erdemlidir belki; benim yaşamam sürekli bir işkence çünkü!</p>
				<p class="normal">Antonius yavaşlar.</p>
				<p class="normal">Böylesine umutsuz bir yoksulluk içinde olamaz elbet kimse. Hayırsever yürekler azalıyor. Hiçbir şey veren yok artık bana. Hırkam yıprandı. Çarık kalmadı ayağımda, su içecek bir tasım bile yok. Fakirlere ve aileme dağıttım çünkü varımı yoğumu, bir metelik saklamadan. İşim için gerekli araçlar almak için olsun biraz param olmalıydı. Oh! Çok değil! Birazcık para! İdare ederdim.</p>
				<p class="normal">İznik’te kilise büyükleri al al cüppeler içinde, baş müneccimler gibi kurulmuşlar koltuklara, duvar boyunca. Bir şölenle ağırladılar onları, şana şerefe boğdular, hele Pafnus’u,<a href="metin_split_011.html#footnote-600-25" id="footnote-600-25-backlink" name="footnote-600-25-backlink">[25]</a> Diocletianus işkencelerinden sonra tek gözlü ve topal kalmış diye! İmparator birkaç kez oyuk gözünden öpmüş; ne budalalık! Zaten öyle aşağılık üyeler vardı ki toplantıda! İskityalı bir piskopos, Theophilos; İranlı bir başkası, Yohanna; bir hayvan bekçisi, Spiridion! Aleksandros fazla yaşlıydı. Athanasius da Ariusçulara<a href="metin_split_011.html#footnote-600-26" id="footnote-600-26-backlink" name="footnote-600-26-backlink">[26]</a> daha yumuşak davranmalıydı, ödün vermelerini sağlamak için!</p>
				<p class="normal">Ödün verirler miydi sanki! Beni dinlemek bile istemediler! Bana karşı konuşan, iriyarı, büklüm büklüm sakallı genç adam, hiç sıkılmadan, aldatıcı karşılıklar savuruyordu bana. Ben sözlerimi ararken kötü kötü bakıyorlardı yüzüme, sırtlanlar gibi uluyarak. Ah! ne isterdim İmparator’a söyleyip sürgün ettirebilmek hepsini, daha da iyisi dövebilmek onları, ezmek, acı çektiklerini görmek! Bana mı düşüyor yalnız acı çekmek?</p>
				<p class="normal">Sendeleyerek kulübesine yaslanır.</p>
				<p class="normal">Fazla aç kalmaktan oluyor bu! Tükenip gidiyor bütün gücüm! Yesem… bir kez yalnız, bir parça et yiyebilsem!</p>
				<p class="normal">Gözlerini kapar, kendinden geçer gibi.</p>
				<p class="normal">Ah! kırmızı bir et parçası… Dişlerimi batıracak bir salkım üzüm!.. Biraz yoğurt, bir tabağın üstünde titreyen!..</p>
				<p class="normal">Ama nem var benim?.. Ne oluyor bana? Boradan önce kabaran deniz gibi şişiyor sanki yüreğim. Dayanılmaz bir uyuşmadır sarıyor beni; sıcak hava bir güzel saç kokusu getirir gibi oluyor bana. Oysa hiçbir kadın gelmedi, ama…</p>
				<p class="normal">Kayalar arasındaki küçük yola doğru döner.</p>
				<p class="normal">Şurdan gelir kadınlar, hadım uşaklarının siyah kolları üstündeki sedyelerde sallana sallana. İnerler sedyeden, yüzük dolu ellerini kavuşturup diz çökerler. Kaygılarını anlatırlar bana. İnsanüstü bir haz isteğiyle kıvranırlar; ölmek istediklerini söylerler. Düşlerinde kendilerini çağıran tanrılar görmüşlerdir. Etekleri ayaklarımın üstüne düşer. İterim onları. “Yoo! Olmaz! Biraz daha dinleyin beni! Ne yapmam gerek?” derler. Bütün çileleri çekmeye razıdırlar; en zorlarını isterler; benim çilemi paylaşmaya, benimle yaşamaya can atarlar.</p>
				<p class="normal">Ama çoktandır görmez oldum onları! Belki çıkagelir bir tanesi. Niçin gelmesin? Ya şimdi birden… Katır çıngıraklarının sesi geliverirse dağdan?.. Geliyor da sanki…</p>
				<p class="normal">Antonius keçi yolunun başlangıcındaki bir kayanın tepesine tırmanır; gözlerini karanlıklara dikip eğilir.</p>
				<p class="normal">Evet! İşte şurada, ta aşağılarda bir karaltı kımıldıyor. Yollarını arayan insanlara benziyor bunlar. O kadın işte gelen. Yanlış yola giriyorlar.</p>
				<p class="normal">Antonius bağırır:</p>
				<p class="normal">Bu tarafa! Gel! Gel!</p>
				<p class="normal">Yankı tekrarlar: Gel! Gel!</p>
				<p class="normal">Antonius, şaşkın bir halde, kollarını indirir iki yanına:</p>
				<p class="normal">Ne ayıp! Ah! Zavallı Antonius!</p>
				<p class="normal">Hemen ardından bir fısıltı duyulur: Zavallı Antonius!</p>
				<p class="normal">Kayaların arasından geçen rüzgâr değişik sesler çıkarır; bu belli belirsiz hışırtılar içinde Antonius SESLER duyar gibi olur: Hava konuşuyormuş gibi. Sesler kalın, gizli anlamlı ve ıslık gibidirler.</p>
				<p class="idebold">BİRİNCİ SES</p>
				<p class="normal">Kadın ister misin?</p>
				<p class="idebold">İKİNCİ SES </p>
				<p class="normal">Yığınla para mı yoksa?</p>
				<p class="idebold">ÜÇÜNCÜ SES</p>
				<p class="normal">Pırıl pırıl bir kılıç mı?</p>
				<p class="idebold">BAŞKA SESLER</p>
				<p class="normal">– Bütün halk sana hayran!</p>
				<p class="normal">– Yat uyu!</p>
				<p class="normal">– Gebertirsin hepsini, korkma, gebertirsin hepsini!</p>
				<p class="normal">Tam o sırada her şey biçim değiştirir. Sarp kayalığın başındaki hurma ağacı sarı yapraklarıyla uçuruma eğilen ve saçları sallanan bir kadının belden yukarısı oluverir.</p>
				<p class="idebold">ANTONİUS</p>
				<p class="normal">Kulübesine döner; kütüğün üstündeki şişkin kitap, kara kara harflerle dolu sayfalarıyla, bütün dalları kırlangıç dolu bir ağaç gibi görünür ona.</p>
				<p class="normal">Meşalenin bir ışık oyunuydu herhalde bu… Söndürelim şunu!</p>
				<p class="normal">Işığı söndürür, yoğun bir karanlık.</p>
				<p class="normal">Sonra, birdenbire, havanın ortasından önce bir su birikintisi geçer, ardından bir fahişe, bir tapınak köşesi, bir askerin yüzü, şahlanan iki beyaz atla bir savaş arabası.</p>
				<p class="normal">Bu görüntüler apansız parlayıp sönerek gelir ve karanlığın içinden abanoz üstüne yapılmış kızıl resimler gibi çıkıverirler.</p>
				<p class="normal">Geçişleri gittikçe sıklaşıp baş döndürücü bir hız alır. Kimi zaman dururlar, azar azar soluklaşır ve erirler; ya da uçup giderler ve hemen ardından başkaları gelir.</p>
				<p class="normal">Antonius gözlerini kapar.</p>
				<p class="normal">Görüntüler çoğalır, sarar, kuşatır Antonius’u. Anlatılmaz bir korku dolar içine. Canevinde yakıcı bir kasılmadan başka şey duymaz olur. Kafasındaki gümbürtüye rağmen, kendisini dünyadan ayıran derin bir sessizliğe gömülür düşüncesi. Konuşmaya çalışır; ne mümkün! Varlığının tüm bağlantısı eriyor gibidir. Antonius dayanamaz olur artık, düşer hasırın üstüne.</p>
		  </div>
<div class="calibre2" id="calibre_pb_6"/></body>
</html>