<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_1">Önsöz</h1>
				<p class="normal">Flaubert’in bu şaşırtıcı eserini çok eskiden okumuş ve pek tadına varamamıştım. Çevirmeye de, istemeye istemeye başlamıştım. Havasına girince anladım ki bu kitabı da, birçokları gibi, tadına varmadan ya da o yıllarda aradığım başka tatları bulamayarak okumuşum. Çeviri insanı öze gitmeye zorladığı için önyargı kabukları kırılıyor ve kitap geçici tutkunları aşan değeriyle çıkıyor ortaya, değeri varsa eğer. Sıkılırsam bıkarım diye başlamışken elimden bırakamaz, başka işe bakamaz oldum. Kolay okunur ve çevrilir bir kitap da değil doğrusu; hele benim gibi din tarihi ve deyimleriyle derinlemesine uğraşmamış olanlar için. Adım başında sözcüklere, ansiklopedilere başvurmak zorunda kalıyorsunuz. Flaubert İslâmlıktan önceki bütün inançların baş döndürücü bir özetini veriyor çünkü bu kitapta. Üstatça bir özet şüphesiz; ama besbelli ki, kendisi de adım başında türlü kitaplara başvurmuş, yanlış bilgi vermemek ve hayallerini gerçek temellere dayamak için.</p>
				<p class="normal">Flaubert dünyada ve bizde Madame Bovary’siyle tanınır. Kendisinin de belki en özenerek yazdığı kitap odur. Ama <br class="calibre1"/>Madame Bovary nihayet başarılı ve Fransızcasında okununca söyleniş incelikleri, ustalıklarıyla dolu bir gerçekçi romandır; inceden inceye işlenmiş bir Goblin halısı gibidir. Üstelik konunun gerektirdiği orta halli burjuva havası bunaltır insanı. Flaubert dürüst bir gözlemci ve parlak bir üslupçu olmaktan kurtulamaz bir türlü, Madame Bovary’de. Madame Bovary’nin içtiği arseniğin kokusunu duyacak kadar yaşayarak yazar, ama bu yaşantı romanının olağanlığını sağlar yalnız, enginlere kanat açmasını sağlayamaz bir türlü. Ne duyarak, ne güzel yazmış, ama neyi? Paris’i özleyen bir taşralı kadının mutsuz hayatını.</p>
				<p class="normal">Konu orta halli olunca sanat eseri de orta halli olur demek istiyorum. Cervantes de, kitapların etkisiyle kendi hayatını aşmak isteyen bir insanın hayatını yazmış; ama nerde Don Kişot, nerde Madame Bovary. İki kahraman arasında akrabalık var, ama iki romandan biri kartal, öteki güvercin kanatlarıyla uçuyor. İkisi de güzel. Hatta güvercini kartaldan daha güzel de bulabiliriz bazen. Ama Flaubert kartal olmak istiyordu yazarlık hayatına başlarken ve bu okuyacağınız kitabı yazarken. Fransız edebiyatına bir Faust kazandırmak istiyordu.</p>
				<p class="normal">Bu kitapta yepyeni bir biçim denemesi yapıyor Flaubert. Ne roman denebilir buna, ne de tiyatro. Daha sinema bulunmadan düpedüz bir senaryo karşısındayız. O kadar ki hiç değiştirilmeden film diline aktarılabilir. Sinemadan önce bu kadar sinemaya benzer kitap yazılmamıştır. Kimi sahneler, ancak sinema görmüş bir insanın tasarlayabileceği düzen ve biçimde kurulmuş, bir Eisenstein’ın film duygusuyla işlenmiş. Flaubert söz sanatıyla, sözsüz sanatı bir araya getiriyor, konuşmadan konuşup görüntülerle düşüncesini vermenin yolunu buluyor. Daha doğmamış bir sanatın ustası oluyor Flaubert bu kitabında.</p>
				<p class="normal">Dinler tarihini şaşırtıcı bir hızla özetliyor da bu senaryo. Bir anda, insanlığın yüzlerce yıllık bir yaşantısını görüp geçiriyoruz. Flaubert dürüst, keskin görüşlü bir röportajcı gibi giriveriyor türlü mezhep delilerinin arasına, kitapların uzun uzun anlattıkları olayların, masallaşan gerçeklerin içine.</p>
				<p class="normal">Ermiş Antonius’un bir gece içinde gördükleri, insanlığın binlerce yıl görmekle bitiremediği düşlerdir. Doğu’nun ve Batı’nın bütün inanç serüvenleri renk renk, biçim biçim, geçiverirler önümüzden bütün geçicilikleriyle, hepsi akla sığınan budalalıklarıyla. Ermiş Antonius hiçbir sonuca varmadan, daha doğrusu değişen inançlardan birinde direterek insanların kendi yapıp kendi taptıkları bütün tanrılarla karşılaşıyor. Bir tek insanın kafasından bütün insanlığın inançlar serüvenini, bütün tanrıların katıldığı bir geçit törenini seyrediyoruz. İnsanın içindeki inanma özlemi bütün tanrılardan daha güçlüdür demek istiyor Flaubert, bir şey demek istiyorsa eğer bu kitapta. Eğer diyorum, çünkü Flaubert’de anlatış anlatılandan daha ağır basıyor. Size kalıyor dinler üstüne düşünüp bir sonuca varmak. Zaten Flaubert’in belli bir filozofisi, dünya görüşü yok belki de, ama yeni bir filozofiye ve dünya görüşüne yol açan, açacağını kendisinin de içten içe bildiği bir sanatçı olduğu su götürmez. “İşte eski inançlar, bugün neye nasıl tapacağınızı kendiniz bulun! Alın size bir sürü ölümlü tanrı, ey ölümsüzlük özleyen insanlar!” der gibidir <br class="calibre1"/>Flaubert; ama dediğinden çok deyişine önem vermektedir.</p>
				<p class="normal">Bu kitabı büyük bir sevgi ve hayranlıkla incelemiş olan Edouard Maynial’dan öğrendiğimize göre Flaubert üç kez yeniden yazmış Antonius’unu. İlkin 1848-1849’da, sonra 1856’da, sonra 1870-1872’de. Hatta on yedi yaşında lisede yazdığı Samarth adlı bir ortaçağ “mystère” i (kilise temsili) bunun bir taslağı sayılabilirmiş. Demek oluyor ki otuz yıl boyunca yazarın yakasını bırakmamış Antonius ve Şeytan. Romanlarında olduğu gibi bu kitabında da Flaubert kahramanıyla birleşiyor sonunda. Bütün bunalımlarını yaşıyor onunla. Madame Bovary’sinin içtiği arseniğin tadını nasıl günlerce duymuşsa ağzında, Antonius’un çilesine de katılıyor, sanrılarını kendi gözleriyle görüyor.</p>
				<p class="normal">Flaubert yazarlığa Romantizmin Realizme dönüştüğü sırada başlar. Yürekten Romantizme, duygu ve hayal coşkunluklarına bağlı kalarak gerçekçi akıma katılır ister istemez. Bütün hayatı bu iki eğilimi uzlaştırmak, düşle gerçek arasında mekik dokumakla geçer. Düşlere dalarken gerçek, gerçeğe inerken düşler yakasını bırakmaz. Madame Bovary’nin dramı da budur zaten Ama Antonius’un ilk yazılışında Flaubert’in dizginsiz bir Romantizm içinde olduğunu söylüyor Maynial. Konu da zaten duygu ve hayal taşkınlıklarına elverişlidir. Goethe’nin, Byron’un, Chateaubriand’ın genç yazar üstündeki etkileri de törpülenmiş değildir henüz.</p>
				<p class="normal">Bu kitabın kaynakları arasında değişik yan etkilerden başka Flaubert’in çocukluğunda taşrada geleneksel bir halk tiyatrosunda gördüğü bir Antonius oyunu, bir de ilk İtalya seyahatinde gördüğü bir tablo vardır: Ünlü Felemenk ressamı Bruegel’in Antonius’un Şeytan’la savaşını türlü ayrıntılarıyla gösteren tablosu. Çok sevdiği dostu Alfred Lepoittevin’in ölümü üzerine Flaubert iki yıllık sürekli bir çalışmayla bitiriyor Antonius’unu. Çok büyük, karışık, karmakarışık bir destan çıkıyor ortaya. Sekiz yıl sonra yeniden ele alarak yarıya indiriyor kitabını. Aradan on sekiz yıl geçtikten sonra yeni atmalar ve eklemelerle bambaşka bir kitap oluyor Antonius. Savaş içinde bu işe nasıl giriştiğini şöyle anlatıyor Flaubert:</p>
				<p class="normal">“Her şeyi unutmak için Saint-Antoine içine attım kendimi ve korkunç bir taşkınlıktan haz duymaya kadar vardım. Bir aydır en uzun gecelerim beş saati geçmiyor. Hiçbir zaman böylesine ateşlenmedi kafam. Milli savunmanın bana verdiği küçülme duygusuna karşı bir tepkiydi bu.”</p>
				<p class="normal">Yeniden iki yıllık bir dev çabası daha. Bu sefer eserine bir dram gerginliği veriyor ve kendi yalnızlığının acılığını, sonsuz evren karşısında duyup düşündüklerini, çağında hızla gelişmeye başlayan müspet bilimlere hayranlığını, nerdeyse materyalist eğilimlerini katıyor kitabına. Yapıt yine de romantik olmakla beraber, daha düzenli ve tutarlı bir bütünlük kazanıyor ve böylece Flaubert’in lirizmiyle biçim titizliğini uzlaştırıyor. Zaten on dokuzuncu yüzyılın başında birçok Fransız yazar, şair ve sanatçıların başlıca kaygılarından biri de Romantik ve Klasik okulların arasını bulmak olmuştu.</p>
				<p class="normal">Bıu kitap bizim için, Batılı yazarların dinsel konuları nasıl kendi çağlarının dünya ve sanat görüşleriyle işlediklerine güzel bir örnektir. Rönesans’tan bu yana Batı kültürü hiç de dindarca değil, hatta çok kez dinle savaşmak için bile, halkın bildiği dinsel konulara büyük bir yer ve önem vermiştir. Nice sanatçılar dinin hor gördüğü doğanın güzelliklerini, çağdaşlarına sevdirmek, benimsetmek için İsa’yı, Meryem’i melekleri, ermişleri bir çeşit ortak dil olarak kullanmışlardır. Hele Goethe’nin <br class="calibre1"/>Faust’undan sonra eski inançları yeni görüşlerin buyruğunda kullanmak sık sık başvurulan bir sanat yolu oldu. Dinsel konuları diledikleri gibi işleyen birçok Batılı sanatçıları Papalık’ın hoş görmemesi, aforoz etmeye kadar gitmesi anlamlıdır bu bakımdan. Hıristiyanlığı estetik açıdan öven sanatçıları Kilise, kendi bakımından haklı olarak, hep kuşkuyla karşılaşmıştır. Yunan sanatçıları gibi Avrupa sanatçılarının da din kalesini içinden fethettikleri söylenebilir. André Gide dünya nimetlerini kutsal kitapların ağzıyla sevdirmiştir Hıristiyanlara. Flaubert’in Antonius’u da, Şeytan’a ne kadar yenilmiş ya da yenilmemiş olursa olsun, Batı kültürünün 1870’lerde vardığı dünya görüşünü yansıtmaktadır. Şeytan’la Antonius arasındaki tartışma, hiçbir din adamının hoş göremeyeceği kadar inanç sarsıcısıdır.</p>
				<p class="normal">Her ne ise! Yararlı olacağına inanarak ve seve seve yaptığım bu çeviriyi Türk okurlarına sunarken bir de benim karşılaştığım çeviri sorunlarından söz etmek istiyorum. Şimdiye kadar çevirdiğim hiçbir kitap bunun kadar devrik cümle kullanmayı gerektirmemişti. Osmanlıcaya bağlı yazarlarımızın çok kızdığı, fazla kullananları komünistlikle suçlamaya kadar gittikleri devrik cümle, aslında, fiili her zaman cümlenin sonunda değil de, anlamın gerektirdiği yerde kullanan cümledir. Bakın, bu yazıda benim cümlelerim daha çok fiille bitiyor, anlamları ya da rahat söylenişleri başka türlü bitmelerini gerektirmediği için. Batılı yazarların fiili cümlenin diledikleri yerinde kullanmaları, düşüncelerini halkın diliyle söyleme isteklerinden ya da öyle isteyenlere uymalarından geliyor bence. Dünyanın her yerinde, dilin asıl kurucusu ve koruyucusu olan halk devrik cümle kullanır, yani fiili cümlenin dilediği, anlamın gerektirdiği yere koyar. Bütün büyük yazar ve şairler halkı aşan düşüncelerini halkın diliyle, kurallara uyan değil, kuralları yaratan doğal insan diliyle dile getirmişlerdir. Bütün cümlelerin fiille bitmesini istemek, insanların hep bir türlü düşünüp duymalarını istemek demektir; çünkü devrilmeyen cümle, değişmeyen, gelişmeyen donmuş cümle demektir. Batı yazarlığının dünyaya getirdiği en önemli yenilik belki de cümleyi devirmek, yani kitapların dilini kalıplardan kurtarıp insan düşüncesinin değişken akışına uydurmak, halkın bilinçsiz olarak devirdiği cümleyi bilinçle devirmek olmuştur.</p>
				<p class="normal">Flaubert’in cümlesinde fiilin yeri, konuşmalarda ve sahne anlatımlarında, öyle kaypak, öyle değişken ki, cümleyi devirmeden Türkçeye çeviremezsiniz. Çevirirseniz Türkiye’nin ve Türkçenin (daha doğrusu Osmanlıcanın) olduğu gibi kalmasını isteyenlerin rahatı kaçmaz, ama benim anlayışıma göre ne Flaubert’ce konuşmuş olurdum ne de Türkçe. Bütün çevirilerimde fazla devrik cümle kullanmam Türkiye’nin ve Türkçenin değişmesini, gelişmesini isteyen dostlarımı bile yadırgatıyor. Bütün çevirilerimde kendi düşüncelerimi anlattığım yazılarda kullandığım dille konuşuyormuşum; bu yüzden her çevirdiğim yazar benim dilimle konuşuyormuş; oysa iyi çevirici çevirdiği yazarı kendi üslubuna uyduran değil, kendi dilini o yazarın üslubuna uyduranmış. Her çeviri bir yorum, kendince bir anlayıp anlatma olmakla birlikte, aklı başında hiçbir çevirici, çevirdiği yazarın üslubuna saygısızlık etmez, edemez. Öyle sanıyorum ki, bütün çevirilerimde devrik cümle kullanışım dostlarıma, kendi üslubumu çevirdiğim yazarı kendi dilimle konuşturma suçunu yüklettiriyor bana. Benim Montaigne, Shakespeare ve Hayyam gibi birbirinden çok ayrı yazarları çevirirken aynı üslupla yazar görünüşüm, anladığımı kendi dilimle anlatma olağanlığı, zorunluluğu dışında, bu üç yazarın da halkın ve sokağın diliyle ve bundan ötürü devrik cümleyle konuşmalarından geliyor. Hayyam’ı, Shakespeare’i, <br class="calibre1"/>Montaigne’i halkın değil Saray’ın, mutlu bir azınlığın adamı sayanların, öyle saydıkları için sevenlerin, elbette aklı ermez sokağın diliyle ve bu dilin özelliği olan devrik cümleyle çevrilmesine! Bu üstün yazarlar elbet halkın yadırgayacağı, anlayamayacağı bir dille, örneğin Osmanlıcayla, aya kamer, güneşe şems, yazara muharrir, gençliğe şebap diyen bir dille konuşulmasını ister çevirilerde. Ama ben bu yazarların halkın, sokağın diliyle Roma’nın imparatoruna, papasına ve bütün devrilmez sanılan güçlere karşı çıkış yaptıklarını, onlara karşın halktan yana olduklarını nasıl görmezlikten gelebilir, kalıplaşmış Osmanlı cümleleriyle konuşturabilirim onları? Kalıplardan kurtulmuş yazarları kalıplara sokmak olur bu, eski çevirilerimizde yaptığımız gibi.</p>
				<p class="normal">Eski inançların bir çeşit özeti, tanrılar ve peygamberlerin türlü dillerdeki değişik adlarını belli bir kurala uyarak, örneğin her adı kendi dilinde yazıldığı ya da okunduğu gibi vermek yolunu her yerde tutamadım. Zaten baş döndürücü ad kaynaşmasını bir de değişik yazı kurallarıyla ağırlaştırmak istemedim. Bütün adları Flaubert’in yazdığı gibi yazmak bir çözüm yolu olabilirdi ve bu Fransızca bilen okurları yadırgatmazdı; ama Fransızca bilenler kitabı aslında okurlar nasıl olsa. Bizde pek bilinmeyen ve her dilde başka türlü yazılan tanrı, peygamber ve ermişlerin adlarını da az çok bizim imlamıza uydurdum.</p>
				<p class="sagdanitaf">Maçka, 10 Temmuz 1967</p>
				<p class="sagdanitaf">Sabahattin Eyüboğlu</p>
		  </div>
<div class="calibre2" id="calibre_pb_4"/></body>
</html>