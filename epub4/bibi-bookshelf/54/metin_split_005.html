<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_3">II</h1>
				<p class="normal">İşte o zaman koca bir gölge belirir yerde, doğal gölgeden daha belli belirsiz, çevresine de başka karaltılar dizili bir gölge.</p>
				<p class="normal">Şeytan’dır bu; dirseğini kulübenin damına dayamış, iki kanadının altında, yavrularını emziren bir dev yarasa gibi, Yedi Büyük Günah’ı taşımaktadır; sırıtan kafaları hayal meyal görülür günahların.</p>
				<p class="normal">Antonius, gözleri hep kapalı, kımıltısızlığının tadını çıkarmaktadır; hasırın üstüne rahatça serer kolunu bacağını.</p>
				<p class="normal">Hasır tatlı gelir ona, gittikçe daha tatlı; o kadar ki içi pamuk dolar gibi şişer, yükselir hasır; bir yatak, yatağın ta kendisi olur; bir sandal olur; sular şıpırdar iki yanında.</p>
				<p class="normal">Sağda ve solda iki uzun ve siyah kara parçası yükselir; ekilmiş tarlalar vardır üst yanlarında; yer yer de bir ceviz ağacı. Uzaktan çıngırak, dümbelek ve türkü söyleyen insan sesleri gelir. Serapis tapınağında uyuyup düş görmeye gidenlerdir bunlar. Antonius bilir bunu; ve kayar, rüzgârın itişiyle kanalın iki kıyısı arasından. Papirüs yaprakları, insandan büyük kırmızı nilüfer çiçekleri eğilir üstüne. Sandalın dibine uzanmıştır. Arkada bir kürek sürüklenir sularda. Zaman zaman ılık bir yel eser ve ince sazlar hışırdar. Ufacık dalgaların mırıltısı azalır. Bir uyuşukluk gelir Antonius’un üstüne. Mısır’da keşiş olarak bir düşte görür gibi olur kendini.</p>
				<p class="normal">Silkinip kalkar o zaman ayağa.</p>
				<p class="normal">Rüya mı gördüm?.. Öyle açık seçikti ki rüya diyemiyorum. Dilim yanıyor! Susamışım!</p>
				<p class="normal">Kulübesine girer, rasgele her yeri yoklar.</p>
				<p class="normal">Yer ıslak!.. Yağmur mu yağdı? Bu da ne? Testi kırıkları! Testim kırılmış!.. Tulum nerde?</p>
				<p class="normal">Tulumu bulur.</p>
				<p class="normal">Boş! Bomboş!</p>
				<p class="normal">Irmağa inmek en az üç saat ister. Gece de öyle karanlık ki yolumu bulamam. Bağırsaklarım kıvranıyor. Ekmek nerde?</p>
				<p class="normal">Uzun zaman aradıktan sonra, yumurtadan küçük bir ekmek kabuğu bulur.</p>
				<p class="normal">Nasıl olur? Çakallar yemiş olmasın? Hay Allah kahretsin!</p>
				<p class="normal">Öfkeden yere atar ekmeği.</p>
				<p class="normal">Atar atmaz da bir sofra çıkıverir ortaya, türlü türlü yiyeceklerle dolu.</p>
				<p class="normal">Midye liflerinden yapılmış, sfenkslerin şeritleri gibi çizgi çizgi sofra örtüsü kendiliğinden ışık dalgaları çıkarmada. Üstünde koca koca kırmızı et parçaları, iri balıklar, tüyleri üstünde kuşlar, kılları üstünde dörtayaklılar, nerdeyse insan teni renginde meyveler, bembeyaz buz parçaları, mor billurdan ışıltılı sürahiler. Antonius sofranın ortasında, bütün gözeneklerinden buğular çıkan, ayakları karnının altında, gözleri yarı kapalı bir yabandomuzu görür ansızın ve bu yaman hayvanı yiyebilmek özlemiyle içi içine sığmaz olur. Hiç görmediği birçok şeyler daha vardır sofrada: siyah siyah kıymalar, altın rengi pelteler, üstünde mantarların havuzda nilüferler gibi yüzdüğü salçalar, bulutlara benzeyesiye hafif köpükler.</p>
				<p class="normal">Bütün bunların rayihası engin denizin tuzlu kokusunu, çeşmelerin serinliğini, ormanların yüce soluğunu getirir <br class="calibre1"/>Antonius’a. Burun deliklerini açar açabildiği kadar; ağzının suları akar; bir yıl, on yıl, bütün ömrümce yeter bana bunlar der içinden!</p>
				<p class="normal">Fal taşı gibi açılan gözlerini yemekler üstünde gezdirdikçe daha başkaları gelir üst üste, köşeleri yıkılıp düşen bir ehram kurarak. Şaraplar başlar akmaya, balıklar kıpırdamaya; et yemeklerinin kanları kaynar; meyveler içlerini uzatır dışarı sevdalı dudaklar gibi. Sofra göğsüne kadar yükselir Antonius’un, çenesine kadar yükselir, ama şimdi bir tek tabak ve bir tek ekmek vardır üstünde, Antonius’un tam karşısında.</p>
				<p class="normal">Antonius ekmeği almaya kalkar. Başka ekmekler gelir önüne.</p>
				<p class="normal">Benim! Hepsi benim! Ama…</p>
				<p class="normal">Antonius geriler.</p>
				<p class="normal">Bir tekti demin, bak ne kadar var şimdi! Bir mucize öyleyse bu, İsa Tanrı’nın yarattığı mucizenin tıpkısı!..</p>
				<p class="normal">Ama ne diye yapsın bunu! Dur hele! Bütün öte yanı da anlaşılır gibi değil bu işin! Ah! Şeytan! Def ol! Def ol!</p>
				<p class="normal">Sofraya bir tekme atar. Yok olur sofra.</p>
				<p class="normal">Kalmadı ya hiçbir şey? Kalmadı!</p>
				<p class="normal">Geniş bir soluk alır.</p>
				<p class="normal">Ah! Zorlu bir ayartma saldırısıydı bu. Ama nasıl kurtardım kendimi!</p>
				<p class="normal">Başını kaldırır, ayağı ses veren bir şeye çarpar.</p>
				<p class="normal">Nedir bu?</p>
				<p class="normal">Antonius eğilir.</p>
				<p class="normal">Olur şey değil! Bir kupa! Bir yolcu geçerken düşürmüş herhalde. Olur ya…</p>
				<p class="normal">Parmağını ıslatıp kupanın tozunu siler.</p>
				<p class="normal">Parlıyor! Dökme! Ama hangi madenden, seçemiyorum.</p>
				<p class="normal">Çırağı yakıp kupaya bakar.</p>
				<p class="normal">Gümüş; ağzında yumurta biçimli süsler var; dibine de bir madalya yapışmış.</p>
				<p class="normal">Madalyayı tırnağıyla söker.</p>
				<p class="normal">Dökme bir para... yedi sekiz drahmi eder. Etmez daha fazla. Etmesin! Bir koyun postu alabilirim ya bununla!</p>
				<p class="normal">Çırağın bir parıltısı kupayı aydınlatır.</p>
				<p class="normal">Olur şey değil! Altın be! Evet… som altın!</p>
				<p class="normal">Kupanın dibinde daha büyük bir para görür, onun altından başka paralar çıkarır.</p>
				<p class="normal">Epeyce bir para bu! Üç öküz almaya yeter… ya da bir küçük tarla!</p>
				<p class="normal">Kupanın içi altın paralarla doluverir.</p>
				<p class="normal">Ne tarlası! Yüz köle, bir sürü asker, daha neler neler…</p>
				<p class="normal">Kupanın ağzındaki pürtlükler ayrılıp bir inci gerdanlık olur.</p>
				<p class="normal">Bu incilerle imparatorun karısını bile ayartır insan!</p>
				<p class="normal">Antonius bir atılışta avcunun içine kaydırıverir gerdanlığı. Sol eliyle kupayı tutmakta, öteki koluyla çırağı kaldırıp kupayı daha iyi aydınlatmaya çalışmaktadır. Bir fıskıyeden dökülen sular gibi, kupanın içinden elmaslar, kızıl yakutlar, gök yakutlar, kral yüzleri basılmış iri iri altınlar dökülüp bir tepecik yükselir kumun üstünde.</p>
				<p class="normal">O ne? Bu ne? Babil, Yunan, Pers, Yahudi liraları! İskender, Demetrius, Ptolemaios, Caesar! Ama hiçbirinin bu kadar parası olmadı hiçbir zaman! Yapılmayacak şey olamaz bu parayla! Bitti bütün dertler artık! Şu ışıltılara bak, gözlerim kamaşıyor! Yüreğim coşup taşıyor! Ne iyi şey bu! Evet… evet!.. biraz daha! Yeter demek yok! Durmadan denize atsam bunları, yine de kalır bana. Niçin yitirmeli ama? Saklarım hepsini, kimseye çıtlatmadan; bir oda kazdırırım kayalığa; tunç levhalarla kaplı olur içi… Gelirim oraya arada bir, topuklarımın altın yığınlarına gömülüşünü tatmak için; daldırırım kollarımı içlerine, buğday çuvalına daldırır gibi. Yüzümü ovmak istiyorum onlarla; yatmak üstlerine!</p>
				<p class="normal">Çırağı bırakıp yığını kucaklamak ister; göğsü üstüne yere düşer. Ayağa kalkar. Hiçbir şey kalmamıştır ortada.</p>
				<p class="normal">Ne yaptım?</p>
				<p class="normal">Tam o sırada ölseydim, cehennemdi yerim! Hiç şaşmaz cehennem!</p>
				<p class="normal">Lanet mi yağdı üstüme? Yok canım! Kabahat bende! Bütün tuzaklara kaptırıyorum kendimi. Daha budala, daha aşağılık olamaz insan! Dövebilsem kendimi; daha iyisi koparsam kendimi bedenimden! Çok zamandır tutuyorum kendimi! Öç almak, vurmak, öldürmek geliyor içimden! Bir yırtıcı hayvan sürüsü var sanki içimde. Vurdukça vursun istiyorum balta, halkın ortasında… Ah! bir hançer olsa!..</p>
				<p class="normal">Gözüne ilişen bıçağın üstüne atılır. Bıçak elinden kayar ve Antonius kulübesinin duvarına dayalı kalır, ağzı alabildiğine açık, kımıltısız saralı gibi.</p>
				<p class="normal">Bütün çevre gözden kaybolur.</p>
				<p class="normal">Antonius kendini İskenderiye’de, Paneum’un üstünde görür; şehrin ortasında yükselen yapma bir dağdır bu; helezonlu bir merdiven kuşatır çevresini.</p>
				<p class="normal">Antonius’un karşısında Mareotis gölü serilidir; sağda deniz, solda kırlar. Gözlerinin hemen önünde birbiri içine giren düz damlar; iki ana yol güneyden kuzeye ve doğudan batıya bu damlar arasından geçer, birbirini keserler; her ikisi de boydan boya sütunları Korintiyen başlıklı dizi dizi revaklarla donanmıştır. Bu çifte sütun dizilerine bakan evlerin pencerelerinde renkli camlar vardır; kimisinin önündeki koskoca tahta kafesler dışarının havasını yutar.</p>
				<p class="normal">Değişik yapılı anıtlar yan yana gelir. Eski büyük Mısır kapıları Yunan tapınaklarının boyunu aşar; kırmızı tuğlalı mazgallar arasından, birer mızrak gibi, dikilitaşlar yükselir. Meydanların ortasında sivri kulaklı Hermes, köpek başlı Anubis heykelleri vardır. Antonius avlulardaki mozaikleri, tavan kirişlerine asılı halıları seçebilir.</p>
				<p class="normal">Bir bakışta her iki limanı da görmektedir; Büyük Liman’ı ve Ennosta limanını; yuvarlaktır ikisi de sirk gibi; aralarındaki rıhtım İskenderiye ile sarp bir küçük adayı birleştirir. Bu adanın üstünde fener kulesi yükselir; dört köşeli, beş yüz dirsek boyunda, dokuz katlı... Tepesinde kara dumanlarıyla bir kömür yığını görülür.</p>
				<p class="normal">İki ana limanı daha küçük iç limanlar böler. Rıhtımın her iki ucunda denize dikili mermer sütunlar üstüne kurulmuş bir köprü vardır. Yelkenli gemiler geçer altından. Sandık sandık mal dolu ağır mavnalar, kamaralı, fildişi kakmalı tekneler, üstü tenteli gondoller, üç sıra, iki sıra kürekli kadırgalar, türlü türlü gemiler gider gelir ya da iskelelere dayalı dururlar.</p>
				<p class="normal">Büyük Liman’ın çevresinde bitmez tükenmez, sıra sıra kral yapıtları : Ptolemaios’ların sarayı, Museum, Posidium, Caesareum, Marcus Antonius’un sığındığı Timonium, İskender’in mezarını barındıran Soma… Şehrin öbür ucundaysa, Eunosta’dan sonra, cam, koku ve papirüs yapımevlerinin bulunduğu kenar mahalle görünür.</p>
				<p class="normal">Gezgin satıcılar, hamallar katırcılar koşuşur, çarpışırlar. Ötede beride, omzunda panter postuyla bir Osiris rahibi, tunç miğferli bir Roma askeri, birçok da zenci. Dükkânların eşiğinde kadınlar duraklar, ustalar çalışır; arabaların gıcırtısı yerdeki kasap döküntülerini, balık artıklarını yiyen kuşları havalandırır.</p>
				<p class="normal">Beyaz evlerin tekrenkliliği üstünde sokakların çizgileri kara bir ağ gerer sanki. Sebze dolu pazaryerleri birer yeşil demet, boyacıların kurutma alanları renkli plakalar, tapınakların alınlıklarındaki altın süslemeler ışıklı noktalar gibi görünür. Bütün bunlar yumurta biçimi surların boz bulanık duvarları ortasında, mavi göğün kubbesi altında ve durgun denizin yanı başındadır.</p>
				<p class="normal">Ama halk duruyor birden; batıya doğru çevriliyor gözler: Büyük toz hortumları geliyor ordan.</p>
				<p class="normal">Thebais keşişleridir gelenler; keçi postları giymişler, iri sopalar var ellerinde; bir savaş ilahisi söylüyorlar böğüre böğüre, nakaratı da şu: Nerdeler onlar? Nerdeler onlar?</p>
				<p class="normal">Ariusçuları öldürmeye geldiklerini anlıyor Antonius.</p>
				<p class="normal">Sokaklar boşalıyor hemen, apar topar kaçanlar görülüyor yalnız.</p>
				<p class="normal">Keşişler giriyor şehre; uçlarına çiviler kakılı korkunç sopaları savruluyor havada çelik güneşler gibi. Evlerden, kırılan şeylerin şangırtısı geliyor. Bir sessizlik oluyor arada bir, sonra keskin çığlıklar yükseliyor.</p>
				<p class="normal">Aklı başından gitmiş insanların kaynaştıkları görülüyor bütün sokaklarda.</p>
				<p class="normal">Birçoklarının mızraklar var ellerinde. Zaman zaman iki sürü karşılaşıyor, birbiri içine giriyor ve bu yığın mermerler üstünde ileri geri kayıyor, bölünüyor, yerlere seriliyor; ama hep uzun saçlılar çıkıyor yeni baştan ortaya.</p>
				<p class="normal">Ev köşelerinden dumanlar çıkıyor dizi dizi; kapı kanatları patlıyor; duvarlar devriliyor; sütun tekneleri yuvarlanıyor yere.</p>
				<p class="normal">Antonius bütün düşmanlarını buluyor birbiri ardından. Unutmuş olduklarını görüp tanıdığı da oluyor; öldürmeden önce ağzına geleni söylüyor onlara; karın deşiyor, gırtlak kesiyor, kafalar kırıyor, ihtiyarları sakalından tutup sürüklüyor yerde, çocukları eziyor ayağının altına alıp, yaralıları gebertiyor.</p>
				<p class="normal">Zenginlikten öç alınıyor; okuma bilmeyenler kitapları paralıyor; kimisi de heykelleri, resimleri, mobilyaları, çekmeceleri, kullanmasını bilmedikleri, en çok da onun için kızdıkları ince işlemeli nice sanat yapıtlarını kırıyor, yırtıyor, param-parça ediyorlar. Soluk soluğa duraklıyorlar arada bir, sonra başlıyorlar yeniden.</p>
				<p class="normal">Avlulara sığınmış şehirliler inleşip duruyorlar. Kadınlar göklere kaldırıyor yaşlı gözlerini, çıplak kollarını. Keşişleri yumuşatmak için dizlerine kapanıyorlar; bir tekmeyle yere seriyor kadınları keşişler ve kanlar fışkırıyor tavanlara, yayılıp akıyor duvarlardan, oluk oluk kan akıyor kafası kesilmiş cesetlerden; suyollarını dolduruyor kan; kızıl birikintiler yapıyor yerde.</p>
				<p class="normal">Kan dizlerine geliyor Antonius’un nerdeyse; yürüyor kanın içinde; dudakları üstüne inen kan damlacıklarını çekiyor içine; kandan sırılsıklam kıl gömleği ıslak ıslak değdikçe bedenine içi titriyor sevinçten.</p>
				<p class="normal">Gece olur. Bağrışmalar diner…</p>
				<p class="normal">Keşişler yok olur ortadan.</p>
				<p class="normal">Birden, büyük deniz fenerinin dokuz katını kuşatan dış galeriler üstünde kalın kara çizgiler görür Antonius, kargalar tünemiş gibi yan yana. Koşar Antonius ve fenerin tepesinde bulur kendini.</p>
				<p class="normal">Açık denize çevrili kocaman bir bakır ayna enginlerdeki gemileri yansıtır.</p>
				<p class="normal">Antonius hoşlanarak bakar onlara; baktıkça da sayısı artar gemilerin.</p>
				<p class="normal">Gemiler hilal biçiminde bir körfeze yığılır. Arkada, bir burnun üstünde Roma yapısı yeni bir şehir uzanır; taş kubbeler, huni biçimli damlar, pembe ve mavi kemerler, sütun başlıklarının helezonlarında, evlerin tepesinde, korniş köşelerinde bol bol tunç kakmalar. Şehrin üst yanında bir servi ormanı. Denizin rengi daha yeşil, hava daha soğuk. Ufuktaki dağlarda kar var.</p>
				<p class="normal">Antonius yolunu ararken bir adam gelir yanına: “Gelin! Sizi bekliyorlar” der.</p>
				<p class="normal">Bir meydandan geçer, bir avluya gelir, bir kapıdan eğilerek girer; sarayın cephesi önüne varır; balmumundan bir kabartma İmparator Konstantin’i bir ejderha öldürürken göstermektedir. Kırmızı mermerden ufacık bir havuzun ortasındaki helezonlu bir altın kabın içi fıstık doludur. Yol gösteren adam fıstık alabileceğini söyler, alır Antonius da.</p>
				<p class="normal">Sonra iç içe bir sürü odalar, sofalardan geçerler.</p>
				<p class="normal">Boydan boya mozaikli duvarlarda komutanlar avuçlarının içinde aldıkları şehirleri İmparator’a sunmaktadırlar. Her bir yanda bazalt sütunlar, gümüş filigranlı kafesler, fildişi iskemleler, incilerle örülmüş halılar… Işık kubbelerden düşer ve Antonius yürüdükçe yürür. Ilık buğular dolanır havada. Arada bir hafif terlik şıpırtıları duyar Antonius. Kapı önlerine kuklalar gibi dikilmiş bekçiler yaldızlı birer değnek tutarlar omuzlarında.</p>
				<p class="normal">Sonunda, dibine yasemin perdeler gerilmiş bir salonda bulur Antonius kendini. Perdeler açılır iki yana ve İmparator görülür, bir tahta oturmuş, morlar giymiş, ayağında siyah şeritli kırmızı mesler.</p>
				<p class="normal">Ortadan ikiye ayrılmış uzun saçlarının üstünde inci kakmalı bir taç vardır. Gözkapakları düşükçedir İmparator’un; burnu düz, yüzünde bir ağırlık ve sinsilik vardır. Başı üstüne gerilmiş tüllerin dört köşesine dört altın güvercin konmuştur; tahtın ayaklarında da mine kaplı iki aslan yatar. Güvercinler ötmeye, aslanlar kükremeye başlar; İmparator’un gözleri fıldır fıldır döner; Antonius yürür ona doğru ve birden selamsız sabahsız, başlarlar biribirine olan bitenleri anlatmaya. Antakya’da, Ephesos’ta, İskenderiye’de tapınaklar yağmalanmış, tanrı heykellerinden saksılar, çömlekler yapılmıştır. İmparator bir hayli güler bunlara. Antonius, katilleri, kocalarını aldatan kadınları koruyan Novatçıları<a href="metin_split_011.html#footnote-600-27" id="footnote-600-27-backlink" name="footnote-600-27-backlink">[27]</a> hoş gördüğünden ötürü sitemlerini söylüyor İmparator’a. Ama kızıyor İmparator: Novat’ın da, Arius’un da, Melekos’un<a href="metin_split_011.html#footnote-600-28" id="footnote-600-28-backlink" name="footnote-600-28-backlink">[28]</a> da yoluna girenler canını sıkmaktadır. Ama piskoposluk kurumunu beğenmektedir; çünkü piskoposlara bağlı Hıristiyanlar dört beş kişinin buyruğunda oldukları için, o dört beş kişiyi kazanmakla topu birden kazanılmaktadır Hıristiyanların. Onun için yığınla para vermiştir onlara. Ama İznik kurultayındaki papazları hiç sevmez. “Haydi gidip görelim şunları!” der, Antonius da gider ardından.</p>
				<p class="normal">Bir adım atmalarıyla bir set üstüne gelmeleri bir olur.</p>
				<p class="normal">Bu set insan dolu bir hipodroma yukarıdan bakan bir yerdedir. Hipodromun üst revakları altında oturacak yer bulamamış halk dolaşmaktadır. Yarış alanının ortasındaki dar bir set üstünde uzunlamasına küçük bir Hermes tapınağı, Konstantin’in heykeli, birbirine sarılı üç tunç yılan vardır; bir uçta ağaçtan yapma iri yumurtalar, öbür uçta kuyrukları havaya kalkmış yedi yunus balığı.</p>
				<p class="normal">İmparator köşkünün arkasında Saray adamları önem sırasıyla bir kilisenin birinci katına kadar dizilidir. Kilisenin pencereleri kadın doludur. Tribünün sağında maviyi tutanlar, solunda yeşili tutanlar vardır. Aşağıda, arena hizasında, Korintiyen kemerli loca girişleri.</p>
				<p class="normal">Yarışlar başlamak üzeredir. Atlar sıralanır. Kulakları arasına dikilmiş sorguçlar birer ağaç gibi sallanır rüzgârda. Şahlandıkça, deniz kabuğu biçimindeki arabalar sarsılır. Araba sürücüleri renk renk bir çeşit zırh giymişlerdir. Bileklerde daralıp kollarda genişler giysileri. Bacakları çıplak, saçları, sakalları dipten tıraşlıdır. Hun atlıları gibi.</p>
				<p class="normal">Antonius’u, her şeyden önce, ses sağanakları sersemleştirir. Yukarıdan aşağı bütün gördüğü boyalı suratlar, alaca bulaca elbiseler, altın, gümüş türlü kuyumcu işleridir; bir de arenanın bembeyaz, ayna gibi parlayan kumu.</p>
				<p class="normal">İmparator konuşur onunla. Önemli şeyler söyler, sırlarını döker, oğlu Krispus’u<a href="metin_split_011.html#footnote-600-29" id="footnote-600-29-backlink" name="footnote-600-29-backlink">[29]</a> öldürttüğünü açığa vurur, sağlığı üstüne akıl danıştığı bile olur Antonius’tan.</p>
				<p class="normal">Derken Antonius locaların dibinde köleler görür. İznik’te toplanan Kilise büyükleridir bunlar; paçavralar içinde, iğrenç bir haldedirler. Din şehidi Pafnus bir atın yelesini fırçalar, Theophilos bacağını yıkar bir başka atın, Yohanna tırnak cilası yapar atlara, Aleksandros bir sepet almış, at pislikleri toplar.</p>
				<p class="normal">Antonius geçer aralarından. Dizilir önüne hepsi, yalvarırlar aracılık etmesi için; ellerini öperler. Bütün halk yuhalar onları; Antonius sonsuz bir sevinç duyar onların küçük düştüğünü görmekle. Şimdi o, Saray’ın büyüklerinden biridir; İmparatorun sırdaşı, başbakanıdır. Konstantin tacını onun başına koyar. Antonius bu şerefi olağan sayıp çıkarmaz tacı başından.</p>
				<p class="normal">Az sonra, altın şamdanların yer yer aydınlattığı bir salonun karanlık bir yanında bulur kendini Antonius.</p>
				<p class="normal">Yarısı karanlıklarda kaybolacak kadar yüksek sütunlar sıra sıra uzarlar ufka doğru, ve sütunların görülmez olduğu yerde, ışıklı bir sis içinde merdivenler görünür üst üste, revaklar sıra sıra, büyük anıtlar, kuleler, ve dipte, geceden daha karanlık sedir çamları altında dizi dizi saraylar, belli belirsiz.</p>
				<p class="normal">Başlarına menekşe çelenkleri takmış şölen davetlileri alçacık yataklara dirseklerini dayamışlar. İki sıra boyunca eğilen testilerden şaraplar akar, ve en dipte, tek başına, kızıl yakutlarla donanmış külahıyla yiyor, içiyor Nabukodonosor.</p>
				<p class="normal">Sağında solunda iki sıra sivri külahlı rahip buhurdanlar sallayıp durmaktalar. Alt yanında, yerde, elleri ayakları kesilmiş tutsak kralar; kemik atıyor onlara Antonius kemirsinler diye. Daha aşağıda kendi dindaşları duruyor; gözleri sargılı: Kör edilmiş hepsi çünkü.</p>
				<p class="normal">Yeraltı zindanları dibinden sürekli iniltiler geliyor. Su basıncıyla işleyen bir erganunun ağır, tatlı sesleri ilahi korolarına karışıyor; ve hissediyor ki insan bu salonun çevresinde ölçüsüzce büyük bir şehir, dalgaları duvarları döven bir insan denizi vardır.</p>
				<p class="normal">Köleler yemek getiriyor koşuşarak; kadınlar dolaşıyor içki dağıtarak; sepetler gıcırdıyor ekmeklerin ağırlığından ve delik tulumlar yüklü bir deve bir o yana bir bu yana giderek çiçek suları döküyor yere mermerleri serinletmek için.</p>
				<p class="normal">Vahşi hayvan besleyiciler aslanlar getiriyor ortaya. Saçları fileler içinde rakkaseler eller üstünde dönüyor, burunlarından ateş çıkarıyor, zenci hokkabazlar türlü oyunlar yapıyor; çocuklar birbirine kar topları atıyor, pırıl pırıl gümüşler üstüne düşüp dağılıyor kar topları. Öyle korkunç bir gürültü var ki fırtına kopmuş sanır insan; o kadar et bolluğu ve insan soluğu var ki şölenin üstünde bir sis dalgalanıyor sanki. Zaman zaman rüzgârın büyük meşalelerden kopardığı bir kıvılcım kayan bir yıldız gibi çizip geçiyor karanlıkları.</p>
				<p class="normal">Kral yüzüne serpilen güzel kokulu suları koluyla siler. Kutsal çanaklar içinde yer yemeğini ve kırar sonra hepsini. Donanmalarını, ordularını, halklarını saymaktadır içinden. Biraz sonra aklına esip sarayını şölendekilerle birlikte yakabilir. Babil kulesini yeniden yaptırmak ve Tanrı’yı tahtından indirmek niyetindedir.</p>
				<p class="normal">Antonius bütün bu düşünceleri alnından okur uzaktan. İşler içine bu düşünceler ve Nabukodonosor olur kendisi.</p>
				<p class="normal">Doyasıya taşkınlık etmiş, doyasıya kan dökmüştür artık; aşağılığın en dibindeki çamura batmak ister canı. Zaten insanları korkutan şeyin alçaltılması ruhlarını aşağılaştırır onların, bu da bir çeşit aptallaştırmadır onları. Azgın bir hayvandan daha aşağılık bir şey olmadığı için Antonius sofranın üstünde dört ayaklı yapar kendini ve bir boğa gibi böğürür.</p>
				<p class="normal">Elinde bir acı duyar; bir taşa çarpıp yaralanmıştır eli. Yeniden kulübesi önünde bulur kendini.</p>
				<p class="normal">Kayaların ortası bomboştur yine. Yıldızlar pırıl pırıldır; sessizlik içindedir her şey.</p>
				<p class="normal">Bir kez daha kaptırdım kendimi! Neden oluyor bunlar? Hayvanlığımın kabarmasından, neden olacak! Ah! alçak herif seni!</p>
				<p class="normal">Kulübesine koşar; uçları demir çengelli kayışlar alır bir tomar; beline kadar soyunur ve başını göklere kaldırarak:</p>
				<p class="normal">Çilemi kabul et, Tanrım! Güçsüzlüğüme bakıp hor görme! Keskinleştir! uzun sürdür, aşırılığa götür çilemi! Geldi vakti! İş başına!</p>
				<p class="normal">Var gücüyle bir çengel vurur kendine.</p>
				<p class="normal">Ay!.. Hayır! Hayır! Acımak yok kendine!</p>
				<p class="normal">Başlar yeniden çengelleri vurmaya.</p>
				<p class="normal">Oh! oh! oh olsun! Her vuruşta yarılıyor etim, doğranıyor oram buram! Yanıyorum acıdan dağlanmış gibi!</p>
				<p class="normal">Eh! Korkunç değil o kadar da. Alışıyor insan. Hem artık öyle geliyor ki bana…</p>
				<p class="normal">Antonius duraklar.</p>
				<p class="normal">Hadi ordan, yüreksiz! Al sana! Ha şöyle! Ha şöyle! Kollarına, sırtına, göğsüne, karnına, her yanına! Şaklayın kayışlar, ısırın beni, koparın etlerimi: Fışkırıp gidebilse kanım yıldızlara kadar, kırılsa kemiklerim çatır çutur; sinirlerim çıksa dışarı! Gelsin kerpetenler, mengeneler, erimiş kurşunlar! Daha nice işkenceler çekti din şehitleri! Değil mi, Ammonaria?</p>
				<p class="normal">Şeytanın boynuzlarının gölgesi görünür yine.</p>
				<p class="normal">Senin yanındaki sütuna bağlanmış olabilirdim ben de; karşı karşıya, göz göze gelebilirdik; iniltilerle karşılık verebilirdim çığlıklarına; acılarımız karışırdı birbirine; kaynaşırdı canlarımız!</p>
				<p class="normal">Kırbaçlar kendini öfkeyle.</p>
				<p class="normal">Al sana! Al! Al bir daha!.. Ama bir gıdıklanmadır alıyor beni! Ne işkence! Ne de tatlı ama! Öpüşlere boğuluyorum sanki! Beynim eriyor! Ölüyorum!</p>
				<p class="normal">O anda üç atlı görür karşısında, yabaneşeklerine binmiş; yeşil urbalar giymiş, ellerinde birer zambak ve yüzleri birbirinin tıpatıp eşi.</p>
				<p class="normal">Antonius arkaya döner; üç başka atlı görür, ötekilerin benzeri, aynı yabaneşekleri üstünde, aynı duruşta.</p>
				<p class="normal">Geriler. Yabaneşekleri hep birden bir adım atarlar ve burunlarını sürterler ona, elbisesini ısırmaya çalışarak. Bağrışan sesler gelir: “Bu yana! Bu yana! Burda!” Dağın yarıkları arasından bayraklar, kırmızı ipek yularlı deve başları, sandıklar yüklü katırlar, saksağana benzer atlara binmiş sarı çarşaflı kadınlar çıkar.</p>
				<p class="normal">Hayvanlar soluk soluğa yere yatar, köleler denklere saldırır; renk renk halılar açılır; pırıl pırıl şeyler serilir yere.</p>
				<p class="normal">Altın yaldızlı şeritler kuşanmış bir beyaz deve gelir bir koşu, alnına takılı devekuşu tüylerini sallayarak.</p>
				<p class="normal">Sırtında, mavi yünden yastıklar arasında bağdaş kurmuş, gözkapakları yarı kapalı, başı ileri geri gidip gelen bir kadın vardır, şahane giyimli, çevresine ışıklar saçan bir kadın. Kalabalık yerlere kapanır, fil diz çöker ve Saba Melikesi filin omzundan aşağı, halılar üstüne kayar ve Antonius’a doğru yürür.</p>
				<p class="normal">Altın yaldızlı diba urbası, sıra sıra inci, siyah kehribar, gök yakut dizileriyle belini sıkı sıkı sarar; renk renk kuşağına on iki burcun yıldızları işlenmiştir. Çok yüksek iki nalın vardır ayaklarında: biri siyah, gümüş yıldızlar serpili, bir hilalle birlikte; öteki beyaz ve altın benekli, ortasında bir güneşle.</p>
				<p class="normal">Urbasının zümrütler ve kuştüyleriyle süslenmiş geniş kolları arasından dirsek aşağısı görünür çıplak ve dolgun. Bileğinde abanoz bir bilezik. Yüzük dolu elleri öyle sivri tırnaklarla biter ki parmaklarının ucu birer iğne gibidir.</p>
				<p class="normal">Yassı bir altın zincir çenesinin altından geçip yanaklarından yukarı çıkar, mavi pudralar serpili saçlarını halka halka sarar, sonra omuzlarını okşayarak iner aşağılara ve elmas bir akrebe bağlanır göğsünde, memeleri arasına dilini uzatan bir akrebe. İki iri inci sarkar kulaklarından. Siyah sürmelidir gözkapaklarının kıyıları. Sol elmacık kemiğinin üstünde bir ben vardır koyu sarı. Ağzını açarak nefes alır, korse sıkıyormuş gibi belini.</p>
				<p class="normal">Yürürken, fildişi saplı bir şemsiye tutar elinde, kızıl çıngıraklı. Kıvırcık saçlı on iki zenci çocuğu taşır urbasının uzun eteğini. Bir maymun vardır en ucunda, arada eteği yerden kaldıran.</p>
				<p class="normal">Der ki Saba Melikesi:</p>
				<p class="normal">Ah! Güzel keşiş! Güzel keşiş! Yüreğim durdu duracak!</p>
				<p class="normal">Sabırsızlıkla taban tepmekten nasır bağladı topuklarım, tırnaklarımın biri kırıldı! Çobanlar yolladım dağlara; elleri gözleri üstünde bakadurdular; avcılar ormanlarda bağırdılar adını. Yollar boyunca casuslarım sordular her geçene: “Gördünüz mü onu?” diye.</p>
				<p class="normal">Geceleri ağladım, yüzüm duvara karşı. Gözyaşlarım iki küçük delik açtı mozaikler içinde, kayalar içinde biriken deniz suları gibi. Seviyorum çünkü ben seni! Evet! Hem de nasıl!</p>
				<p class="normal">Sakalını tutar.</p>
				<p class="normal">Gülsene, güzel keşiş! Gülsene! Ben çok güler yüzlüyüm, göreceksin! Rubap çalarım, oynarım arılar gibi! Birçok da masallar bilirim anlatacak; hepsi birbirinden eğlenceli!</p>
				<p class="normal">Aklın almak ne uzun yollar aştığımızı! Baksana, öldü yorgunluktan elçilerimizin yabaneşekleri!</p>
				<p class="normal">Yabaneşekleri hareketsiz yatakalmışlardır yere.</p>
				<p class="normal">Üç koca aydır koştular aynı hızla, dişleri arasında bir çakıl taşı, rüzgârı kesmek için, kuyrukları hep havada, bacakları hep gergin, hep dörtnala! Böylesini kimse bulamaz artık! Bu eşekler anamın babasından kalmıştı bana, İmparator Saharil’den,<a href="metin_split_011.html#footnote-600-30" id="footnote-600-30-backlink" name="footnote-600-30-backlink">[30]</a> Kastan oğlu, İarrap oğlu, İakşap oğlundan! Ah! Sağ olsalardı şimdi! Bir sedye üstüne yatırıp eve götürürdük onları! Ama… ne oluyor? Neden düşüncelisin böyle?</p>
				<p class="normal">Melike gözden geçirir Antonius’u.</p>
				<p class="normal">Ah! Kocam olduğun zaman öyle giydireceğim ki seni, öyle kokular süreceğim ki sana, öyle yolacağım ki kıllarını!</p>
				<p class="normal">Antonius bir kazık gibi hareketsiz, ölülerinkinden daha sarı bir yüzle durakalır karşısında.</p>
				<p class="normal">Üzüntülü görünüyorsun; kulübenden ayrılmak mı üzüyor seni? Ben her şeyi bıraktım senin için; Kral Süleyman’ı bile, o kadar aklı, yirmi bin savaş arabası ve güzel bir sakalı varken! Sana düğün hediyeleri getirdim. Al beğendiklerini!</p>
				<p class="normal">Saba Melikesi sıra sıra köleleri ve sandıkları arasında yürür.</p>
				<p class="normal">Al sana Genezarat kokuları; Gardefan burnu buhurları; Ladahonlar, Kinamonlar, Silfiumlar,<a href="metin_split_011.html#footnote-600-31" id="footnote-600-31-backlink" name="footnote-600-31-backlink">[31]</a> salçalar yapmak için! Asur işlemeleri var bu sandıklar içinde; Ganj nehrinden gelme fildişleri, Eliza pudraları, tulum tulum yıllanmış şaraplar… Bak şu gerdanlıklara, iğnelere, şeritlere, Baasa’dan<a href="metin_split_011.html#footnote-600-32" id="footnote-600-32-backlink" name="footnote-600-32-backlink">[32]</a> gelme altın tozlarına, Tartessus<a href="metin_split_011.html#footnote-600-33" id="footnote-600-33-backlink" name="footnote-600-33-backlink">[33]</a> taşlarına, Pandio’dan<a href="metin_split_011.html#footnote-600-34" id="footnote-600-34-backlink" name="footnote-600-34-backlink">[34]</a> gelme mavi ağaçlara, İssedonia’nın<a href="metin_split_011.html#footnote-600-35" id="footnote-600-35-backlink" name="footnote-600-35-backlink">[35]</a> beyaz kürklerine, Palezimondo<a href="metin_split_011.html#footnote-600-36" id="footnote-600-36-backlink" name="footnote-600-36-backlink">[36]</a> adasının kızıl yakutlarına; yeraltında yaşayan <br class="calibre1"/>Taşas<a href="metin_split_011.html#footnote-600-37" id="footnote-600-37-backlink" name="footnote-600-37-backlink">[37]</a> kıllarından yapılma diş karıştıracaklarına! Şu yastıklar Emat’tan<a href="metin_split_011.html#footnote-600-38" id="footnote-600-38-backlink" name="footnote-600-38-backlink">[38]</a> gelme, şu püsküllerse Palmira’dan! Şu Babil halısı üstünde, bilir misin… Ama gel, çabuk gel yanıma, gel yanıma!</p>
				<p class="normal">Antonius’u kolundan çeker... Gitmez Antonius, o yine çeker.</p>
				<p class="normal">Parmağını dokundurunca kıvılcımlar gibi çıtırdayan şu ince dokuma Baktrian<a href="metin_split_011.html#footnote-600-39" id="footnote-600-39-backlink" name="footnote-600-39-backlink">[39]</a> bezirgânlarının getirdiği dillere destan kumaştır. Kırk üç tercüman kullanır bu bezirgânlar seferlerinde. Bu kumaştan kaftanlar yapacağım sana, evde giymen için.</p>
				<p class="normal">İtin sürgülerini firavunincirinden çekmecemin, filimin heybesindeki fildişi kutumu da getirin bana!</p>
				<p class="normal">Bir sandıktan tüllere sarılmış yuvarlak bir şey, altın, gümüş oymalarla dolu bir de kutu getirirler.</p>
				<p class="normal">Can-bin-Can’ın<a href="metin_split_011.html#footnote-600-40" id="footnote-600-40-backlink" name="footnote-600-40-backlink">[40]</a> kalkanını ister misin? Ehramları kuranın kalkanını? Bak, bu işte o! Üst üste yedi ejderha derisinden yapılmış, deriler baba katili safrasıyla tabaklanmış, elmas vidalarla da sıkıştırılmışlar birbirine. Bir yanında silahların bulunmasından bu yana yapılmış savaşların resimleri var, öbür yanında dünyanın sonuna kadar yapılacak savaşların! Bu kalkanın üstüne düşen yıldırım, mantardan bir top gibi geriye teper! Koluna geçiririm bunu, avda kullanırsın.</p>
				<p class="normal">Ama şu küçük kutumun içinde neler var, bir bilsen! Çevir bak. Aç açabilirsen! Kimseler açamaz onu! Öp beni, söylerim sırrını sana!</p>
				<p class="normal">Ermiş Antonius’un iki yanağını tutar; Antonius iter kollarıyla onu.</p>
				<p class="normal">Süleyman Peygamber’in aklı başından gittiği bir geceydi. Sonunda bir anlaşmaya vardık onunla. Kalktı ayağa ve sinsi adımlarla…</p>
				<p class="normal">Melike döner olduğu yerde.</p>
				<p class="normal">Ah! Ah! Güzel keşişim benim! Söylemem! Söylemem!</p>
				<p class="normal">Melike başı üstünde duran güneşliği sallar, çıngırak sesleri gelir dört bir yanından.</p>
				<p class="normal">Daha nelerim var, bilsen! Dehlizler boyunca öyle hazinelerim var ki yolunu yitirir insan içlerinde! Kamış kafesli yaz köşklerim, siyah mermerden kış saraylarım var! Denizler kadar büyük göller ortasında gümüş paralar gibi yusyuvarlak adalarım var; sedef kaplı üstleri; ılık dalgalar yuvarlandıkça kumlar üstünde çalgı sesleri gelir adalarımın kıyılarından! Aşçı kölelerim yiyeceğim kuşları benim kafeslerimden, balıkları benim balık havuzlarımdan alırlar! Oturdukları yerden hiç kalkmadan benim resmimi sert taşlar üstüne çizen oymacılarım, heykellerimi yapmak için soluk soluğa çalışan dökümcülerim, bitki özlerini sirkelerle karıştırıp çalkalayan kokucularım var benim. Terzilerim var kuşakları kesip biçen; kuyumcularım, mücevherleri işleyen; saçlarıma biçim arayan usta kadınlarım, tahtalarımın üstüne kaynar reçineler döküp yelpazelerle serinleten titiz boyacılarım! Cariyelerimle bir harem, hadımağalarımla bir ordu kurulabilir. Kaldı ki ordularım, halklarım var benim! Kapılarım önünde bir alay cüce bekçilik eder, sırtlarında fildişi borularla!</p>
				<p class="normal">Antonius içini çeker.</p>
				<p class="normal">Arabaya koşulan ceylanlarım, dördü bir hizada yürüyen fillerim, çifte çifte develerim var yüzlerce. Kısraklarımın öyle uzundur ki yeleleri, ayakları içine girer dörtnala koşarlarken; öyle geniş boynuzlu sürülerim de vardır ki ormanları keserler otlağa çıktıkları zaman. Zürafalar dolaşır bahçelerimde; başlarını damın kıyısına uzatırlar, yemekten sonra hava almaya çıktığım zaman.</p>
				<p class="normal">Otururum bir deniz kabuğunun içine, yunus balıkları çeker götürür beni; mağaralarda dolaşırım; sarkıtlardan damlayan suların sesini dinlerim. Elmaslar ülkesine giderim; ordaki büyücü dostlarım: “Beğen beğendiğini al” derler bana; sonra çıkarım yeryüzüne, dönerim evime.</p>
				<p class="normal">Keskin bir ıslık çalar; kocaman bir kuş iner gökten; gelir, saçlarının tepesine konar ve mavi pudralar saçar havaya.</p>
				<p class="normal">Kuşun tüyleri turuncu ve pul pul madenden gibidir. Gümüş ibikli ufacık başı insan yüzünü andırır. Dört kanadı, akbaba pençeleri, bir de tavus kuyruğu vardır, açılmış arkasında yelpaze gibi.</p>
				<p class="normal">Kraliçenin güneşliğini yakalar gagasıyla, sendeler biraz dengesini buluncaya dek, sonra kımıldamaz olur.</p>
				<p class="normal">Eksik olma, güzel Zümrüdüanka! Sen buldurdun bana sevgilimin saklandığı yeri! Sağ ol! Çok yaşa! Sevgili habercisi gönlümün!</p>
				<p class="normal">Arzu gibi uçar o! Dünyayı dolaşır bir günde. Akşam olunca döner; konar yatağımın ayakucuna; gördüklerini anlatır bana: altında bırakıp geçtiği denizleri, balıkları, gemileriyle; göklerden seyrettiği bomboş büyük çölleri; bütün ekinleri, tarlalarda iki büklüm; bırakılmış şehirlerin duvarlarında biten otları.</p>
				<p class="normal">İçini çekerek kollarını sıkar.</p>
				<p class="normal">Ah! Bir istesen! Bir istesen!.. İki deniz arasında, bir berzahın ortasında, burun üstünde bir köşküm var. Duvarlar cam kaplı, yerler kaplumbağa kabuğu döşeli; göklerin dört bir rüzgârına açık. Yukarısından bakınca seferden dönen donanmalarımı, sırtlarında yükler tepeye çıkan insan sürülerini görürüm. Bulutlardan yumuşak tüyler üstünde uyurduk seninle; meyve kabukları içinde soğuk içkiler içerdik; güneşi zümrütler arasından seyrederdik! Haydi gel!..</p>
				<p class="normal">Antonius geriler; Melike uzaklaşır ve kızarak:</p>
				<p class="normal">Nasıl! Zengin, cilveli, sevmesini bilen kadın istemiyorsun demek? Böylesi değil senin aradığın ha? Şehvetli, şişman, boğuk sesli, kızıl saçlı, taşkın memeli olmalı değil mi? Yılan derileri gibi soğuk bir beden mi isterdin yoksa, ya da büyük kara gözler, esrarlı mağaralardan daha karanlık? Bir de benim gözlerime baksana sen?</p>
				<p class="normal">Antonius bakar kendini yenemeyerek.</p>
				<p class="normal">Senin rastladığın bütün kadınlar, köşe başlarında, kırmızı fenerlerinin altında şarkı söyleyeninden tut tahtırevanına uzanıp güller yolan eşraf karısına kadar; aralıklardan görür gibi olduğun bütün biçimler, sevişme isteğinin bütün aklına getirdikleri, hepsini iste benden! Bir tek kadın değil, bir dünyayım ben! Giysilerim bir düşmeyegörsün üstümden, ardı ardına ne sırlara erersin bende!</p>
				<p class="normal">Antonius’un dişleri birbirine vurur.</p>
				<p class="normal">Omzuma parmağını bir dokunsan, damarlarında bir ateş dolanır gibi olur. Bedenimin en ufak bir yerini elde etmekle bir ülkeyi fethetmenin sevincinden daha ateşlisini duyarsın! Uzat dudaklarını! Yüreğinde eriyecek bir meyve tadı vardır öpüşlerimin! Ah! Nasıl yitirirsin kendini saçlarımın arasında, göğsümü koklar, her yanıma ayrı bir şaşkınlıkla bakarsın nasıl, yakar seni gözbebeklerim kollarımın arasında, su çevrimlerine kapılmış gibi…</p>
				<p class="normal">Antonius haç çıkarır.</p>
				<p class="normal">İstemiyorsun demek beni! Elveda!</p>
				<p class="normal">Melike ağlayarak uzaklaşır, sonra döner arkasına:</p>
				<p class="normal">Emin misin istemediğine? Böylesine güzel bir kadını!</p>
				<p class="normal">Güler Melike, ve arkasındaki maymun eteğini kaldırır.</p>
				<p class="normal">Pişman olacaksın, güzel keşiş, inim inim inleyeceksin! İçin kararacak! Ama umurumda değil benim! La la la lay! Ha ha ha hay!</p>
				<p class="normal">Melike gider, yüzü elleri içinde, tek ayağı üstünde seke seke.</p>
				<p class="normal">Ermiş Antonius’un önünden geçer gider köleler, atlar, develer, filler, halayıklar, yeniden yüklenen katırlar, zenci çocukları, maymunlar, yeşil atlılar, zambakları kırılmış olarak ellerinde. Saba Melikesi ağlamaya da, şeytanca gülmeye de benzeyen sinirli bir çeşit hıçkırık sesleri çıkararak uzaklaşır.</p>
		  </div>
<div class="calibre2" id="calibre_pb_8"/></body>
</html>