<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_8">VII</h1>
				<p class="idebold">ANTONİUS</p>
				<p class="normal">Sarp kayalığın kıyısında sırtüstü uzanmıştır.</p>
				<p class="normal">Gök ağarmaya başlar.</p>
				<p class="normal">Şafak aydınlığı mı bu, yoksa bir ay ışığı yansıması mı?</p>
				<p class="normal">Kalkmaya çalışır, düşer yine; dişleri birbirine vurarak:</p>
				<p class="normal">Öyle bitkinim ki… Bütün kemiklerim kırılmış gibi!</p>
				<p class="normal">Niçin?</p>
				<p class="normal">Ha! Şeytan! Hatırlıyorum tekrarladı durdu bana ihtiyar Didymos’un yanında öğrendiklerimi, Ksenophanes’in, Herakleitos’un, Melissos’un, Anaksagoras’ın sonsuzluk, yaradılış, hiçbir şeyi bilme olanaksızlığı üstüne söylediklerini!</p>
				<p class="normal">Bense, o arada, Tanrı’yla birleşebileceğimi sanmıştım!</p>
				<p class="normal">Acı acı gülerek:</p>
				<p class="normal">Ah! Çılgınlık! Çılgınlık! Suç benim mi? Dua etmek dayanılmaz bir işkence gibi geliyor bana! Yüreğim bir taştan daha katı! Eskiden sevgiyle dolup taşardı!..</p>
				<p class="normal">Kumlar, sabah sabah, bir buhurdanın tütsüleri gibiydi ufukta; gün batarken ateşçiçekleri açardı salibin üstünde ve gece yarılarında, çok kez, canlı, cansız bütün varlıklar, aynı sessizlik içinde, içlerine kapanıp Yaradan’a tapınıyorlardı benimle. Ah! O duaların büyüsü, o kendinden geçmelerin mutluluğu, göğün armağanları, ne oldu size, nerdesiniz?</p>
				<p class="normal">Ammon’la çıktığımız bir yolculuğu hatırlıyorum; manastırlar kurmak için ıssız bir yer arıyorduk. Son akşamdı; hızlı yürüyorduk, ilahiler mırıldanarak, yan yana, konuşmadan. Güneş alçaldıkça bedenlerimizin iki gölgesi uzuyordu iki dikilitaş gibi, gittikçe büyüyerek ve sanki önümüzde yürüyerek. Değneklerimizin parçalarıyla, öteye beriye, haçlar dikiyorduk bir hücrenin kurulacağı yeri göstermek için. Karanlık bir hayli geç indi o akşam; ve karanlık dalgaları yeryüzüne indiğinde gökte geniş bir külrengi vardı hâlâ.</p>
				<p class="normal">Ben, daha çocukken, çakıl taşlarıyla manastırlar kurmakla eğlenirdim. Anam, yanı başımda, bakardı bana.</p>
				<p class="normal">Beni lanetlemiştir bırakıp gittiğim için onu, ak saçlarını yolarak. Ölüsü, upuzun, kaldı kulübenin ortasında, kamış dizili damın altında, yıkılan duvarlar ortasında. Bir delikten, bir sırtlan uzatıyor burnunu, koklaya koklaya!.. Ne korkunç şey! Ne korkunç!</p>
				<p class="normal">Hıçkırarak ağlar.</p>
				<p class="normal">Hayır, Ammonaria bırakıp gitmemiştir onu!</p>
				<p class="normal">Nerde olabilir şimdi, Ammonaria?</p>
				<p class="normal">Belki bir hamamın dibinde çıkarıyor birbiri ardından giysilerini; önce mantosunu, sonra kuşağını, dış gömleğini, sonra daha ince ikinci gömleğini, gerdanlıklarını daha sonra; ve güzel kokulu buğular çıplak bedenini sarıyor! Yatıyor sonunda ılık mozaikler üstüne. Saçları siyah bir postla sarar gibidir kalçaların ve fazla sıcak havadan biraz bunalarak göğsünü kabartıyor nefes alırken, memeleri fırlıyor öne.</p>
				<p class="normal">Bak hele!.. Hayvanlığım ayaklanıyor şimdi de! Çektiğim azabın ortasında şehvet de kıvrandırıyor beni. İki işkence birden, fazla bu kadarı! Kendime tahammülüm kalmadı artık!</p>
				<p class="normal">Eğilir, uçuruma bakar.</p>
				<p class="normal">İnsan bir düştü mü ölüverir. Bundan daha kolay şey yok, sol yanıma dönmek yeter. Yapılacak şey bir kımıldama yalnız, bir tek!</p>
				<p class="normal">Tam o sırada</p>
				<p class="idebold">BİR YAŞLI KADIN</p>
				<p class="normal">çıkar ortaya. Antonius büyük bir korkuyla fırlayıp kalkar ayağa. Anasını dirilmiş gördüğünü sanır.</p>
				<p class="normal">Ama bu kadın çok daha yaşlı ve görülmemiş bir zayıflıktadır.</p>
				<p class="normal">Başına sarılı bir kefen bezi ak saçlarıyla değnek gibi bacaklarından aşağı sarkar. Fildişi rengi dişlerinin parıltısı daha da koyulaştırır toprağımsı tenini. Göz çukurları karanlık doludur ve diplerinde iki alev titrer, mezar kandilleri gibi.</p>
				<p class="normal">Haydi gel, der. Kim tutuyor seni?</p>
				<p class="idebold">ANTONİUS</p>
				<p class="normal">Dili tutulmuş gibi.</p>
				<p class="normal">Bir günah işlemekten korkuyorum!</p>
				<p class="idebold">YAŞLI KADIN</p>
				<p class="normal">Ama Kral Saul öldürdü kendini! Razias, o doğru insan, öldürdü kendini! Santa Pelagia öldürdü kendini! Halepli Dominin ve iki kızı, üç başka ermiş kadın öldürdüler kendilerini! Ölüme can atarak cellatların önüne koşan Hıristiyan öncüleri de unutma. Ölümü bir an önce tatmak için bel bağlarıyla kendilerini boğuyordu Miletos bakireleri. Filozof Hegesias, Siracusa’da, ölme öğütleri veriyordu, öyle de inandırıyordu ki herkesi, kerhanelerden kaçıp kırlarda kendini asmaya gidiyordu millet. Roma zenginleri için bir cümbüştü kendini öldürmek.</p>
				<p class="idebold">ANTONİUS</p>
				<p class="normal">Evet, yaman bir tutkudur bu! Birçok keşişler düşüyor tuzağına.</p>
				<p class="idebold">YAŞLI KADIN</p>
				<p class="normal">Bir yaptın mı bunu Tanrı’yla eşit oluyorsun, düşün! O seni yaratmış, sen yıkıyorsun O’nun yaptığını, korkusuzca, özgürce. Ephesos’taki Artemis tapınağını yakarken Erostratos’un duyduğu haz bundan üstün değildi. Hem sonra bedenin yeterince oyun oynadı ruhuna, öcünü alırsın artık sen de. Acı çekecek değilsin. Çabucak olur biter. Neden korkuyorsun! Geniş bir kara delik! Bomboş, belki de?</p>
				<p class="normal">Antonius dinler karşılık vermeden; ve öbür yandan</p>
				<p class="idebold">BİR BAŞKA KADIN</p>
				<p class="normal">görünür, genç ve güzel göz kamaştırasıya. Önce <br class="calibre1"/>Ammonaria sanır onu.</p>
				<p class="normal">Ama bu daha boylu, ballar gibi sarı, eti budu yerinde, yanaklarına allık sürmüş, başına güller takmış. Uzun urbası maden pırıltılı pullarla kaplı; etli dudakları kanıyor gibi, ve ağırca gözkapakları öylesine baygın bitkin kapanıyor ki kadını kör sanabilir insan.</p>
				<p class="normal">Mırıldanır:</p>
				<p class="normal">Yaşamana bak, tadını çıkar yaşamanın! Süleyman Peygamber sevinç duymasını ister insanların! Yüreğinin çektiği yana git, gözlerinin dilediği yere!</p>
				<p class="idebold">ANTONİUS</p>
				<p class="normal">Hangi sevinci bulabilirim? Yüreğim yorgun, gözlerim bulanık.</p>
				<p class="idebold">KADIN</p>
				<p class="normal">Rakotis’in kenar mahallesine git, mavi boyalı bir kapıyı it; fıskıyesi şırıl şırıl iç avluya girdin mi bir kadın çıkacak önüne altın pullu beyaz ipekler giymiş, gülüşü zil sesleri gibi. İşini bilir. Öyle okşar ki seni, gözü açılan delikanlıların övüncünü duyarsın, özlediğine erip rahatlarsın.</p>
				<p class="normal">Yasak sevişmelerin coşkunluğunu da bildiğin yok senin, duvardan aşmaları, kız kaçırmaları, giysileri içindeyken saygı duyduğun bir kadını çırılçıplak görmenin sevincini.</p>
				<p class="normal">Seni seven bir bakireyi göğsünde sıktın mı hiç? Geliyor mu aklına utana utana kendini bırakmaları, tatlı gözyaşlarıyla akıp giden pişmanlıkları?</p>
				<p class="normal">Görebiliyorsun, değil mi, ikinizi ormanlarda yürürken ay ışığında? İç içe elleriniz sıktıkça birbirini, bir ürperme dolaşır içinizde; yaklaşan gözleriniz arasında ruh dalgaları gider gelir ve dolar yüreğiniz; kabına sığmaz olur; tadına doyulmaz bir yeldir alır sizi, dolup taşan bir sarhoşluk…</p>
				<p class="idebold">YAŞLI KADIN</p>
				<p class="normal">Sevinçleri tatmak gerekmez acılıklarını duymak için. Uzaktan görmek bile iğrendirir insanı. Bıkmış olacaksın artık hep aynı şeyleri yapmaktan, günlerin süresinden, dünyanın çirkinliğinden, güneşin avanaklığından.</p>
				<p class="idebold">ANTONİUS</p>
				<p class="normal">Evet! Öyle! Aydınlattığı her şey tiksindiriyor beni!</p>
				<p class="idebold">GENÇ KADIN</p>
				<p class="normal">Ermiş! Ermiş! Çakıllar arasında elmaslar bulursun, kumun altında pınarlar! Hor gördüğün rastlantıların tadına doyum olmaz. Hem öyle güzel yerler var ki bu topraklarda yüreğine bastırası gelir insanın.</p>
				<p class="idebold">YAŞLI KADIN</p>
				<p class="normal">Her akşam uykuya dalarken toprağın üstünde, tezinden altında olacağını umuyorsun!</p>
				<p class="idebold">GENÇ KADIN</p>
				<p class="normal">Yine de inanıyorsun ama bedenin dirileceğine, hayatı o götürecek çünkü sonsuzluğa!</p>
				<p class="normal">Yaşlı Kadın, konuşurken kurudukça kurumuştur; saçları yok olan kuru kafasının üstünde bir yarasa döner durur havada.</p>
				<p class="normal">Genç Kadın daha şişmandır şimdi. Urbası pırıldar, burun delikleri açılıp kapanır, gözleri kayar baygın baygın.</p>
				<p class="idebold">BİRİNCİ KADIN</p>
				<p class="normal">Kollarını açarak:</p>
				<p class="normal">Gel, avuturum seni ben, dinlenir, unutur, sonsuz durgunluğa erersin benimle!</p>
				<p class="idebold">İKİNCİ KADIN</p>
				<p class="normal">Ben uyuturum seni, sevince, hayata, tükenmez mutluluğa kavuşursun benimle!</p>
				<p class="normal">Antonius dönüp kaçmak ister. Her iki kadının elleri omzuna yapışır.</p>
				<p class="normal">Kefen aralanıp Ölüm’ün iskeletini çıkarır ortaya.</p>
				<p class="normal">Urba yarılıp Şehvet’in çıplak bedeni görünür; beli ince, sağrısı kocamandır; dalga dalga gür saçlarının uçları uçuşur.</p>
				<p class="normal">Antonius ikisi arasında durakalıp yüzlerine bakar.</p>
				<p class="idebold">ÖLÜM</p>
				<p class="normal">Hemen ya da biraz sonra, önemi yok! Benimsin sen, güneşler, halklar, şehirler, krallar, dağların karları, kırların otları gibi. Atmacadan yüksek uçarım ben, ceylandan daha hızlı koşarım, umudu bile yakalarım! Tanrı’nın oğlunu bile yenmişim ben!</p>
				<p class="idebold">ŞEHVET</p>
				<p class="normal">Karşı koma; gücüm dünyayı sarar benim! Ormanlar benim soluğumla uğuldar, benim kabarmalarımla depreşir dalgalar. Erdemi, yiğitliği, acımayı eritir ağzımın güzel kokusu. İnsan oğlunu adım adım izlerim ve mezarının eşiğinde bile döner bakar bana!</p>
				<p class="idebold">ÖLÜM</p>
				<p class="normal">Sereceğim önüne kavramak istediğin şeyi, meşalelerin ışığında, ölülerin yüzündeya da ehramların ötesinde dolaşırken– insan kalıntılarıyla dolu o büyük kum çöllerinde. Arada bir ayağın bir kafatası parçasına takılırdı. Tozları alıp eline, akıtırdın parmaklarının arasından, ve düşüncen, karışıp tozlara, akar giderdi hiçliğe.</p>
				<p class="idebold">ŞEHVET</p>
				<p class="normal">Benim girdabım daha derindir! Mermerler taşkın sevişmeler esinledi. Ürküten rastlantılara can atar insan. Lanet ettiği zincirleri perçinler. Nerden geliyor fahişelerin büyüsü, düşlerin şaşırtıcılığı, benim hüznümün enginliği?</p>
				<p class="idebold">ÖLÜM</p>
				<p class="normal">Benim acı gülüşüm hepsini bastırır. Kralların ölüm törenlerinde, bir halkın kılıçtan geçirilmesinde haz kıvrantıları olur; ve savaş müzikle, sorguçlarla, bayraklarla, altın koşumlarla, bir tören zenginliğiyle yapılır bana daha çok saygı göstermek için.</p>
				<p class="idebold">ŞEHVET</p>
				<p class="normal">Benim öfkem seninkinden arda kalmaz. Çığlıklar atarım, ısırırım. Ecel terleri dökerim, kadavralara döndüğüm olur.</p>
				<p class="idebold">ÖLÜM</p>
				<p class="normal">Sana bir ciddilik kazandıran benim demek; gel kucaklaşalım.</p>
				<p class="normal">Ölüm kıs kıs güler, Şehvet bağırır. Birbirinin beline sarılır ve söyleşirler şakıyarak:</p>
				<p class="normal">– Ben maddenin bozulup dağılmasını hızlandırırım!</p>
				<p class="normal">– Ben tohumların serpilişini kolaylaştırırım!</p>
				<p class="normal">– Senin yıkmaların benim yenileşmelerim için!</p>
				<p class="normal">– Senin doğurmaların benim yıkmalarım için!</p>
				<p class="normal">– Gücümü körükle!</p>
				<p class="normal">– Çürüntümü döllendir!</p>
				<p class="normal">Yankıları dağıla dağıla ufukları tutan sesleri o kadar yükselir ki, Antonius sırtüstü yere düşer.</p>
				<p class="normal">Bir sarsıntı arada bir gözlerini yarı açtırır ona; ve karanlıklar içinde korkunç bir yaratık görür önünde.</p>
				<p class="normal">Gülden çelenkli bir ölü kafası. Altında bele kadar sedef beyazlığında kolsuz bir kadın gövdesi. Onun da altında, kuyruğa benzer altın beneklerle yıldızlı bir kefen ve bedenin bütünü, ayakta duran devsi bir solucan gibi kıvranıyor.</p>
				<p class="normal">Görüntü soluklaşıp kaybolur.</p>
				<p class="idebold">ANTONİUS</p>
				<p class="normal">Kalkar.</p>
				<p class="normal">Şeytan’dı yine, bir kez daha, çifte yüzüyle hem de: Zina dürtüsü, yıkma dürtüsü.</p>
				<p class="normal">Hiçbiri korkutmuyor beni. Tepiyorum mutluluğu ve sonsuzluk duyuyorum içimde.</p>
				<p class="normal">Artık benim için ölüm bir sanrı yalnız, bir peçe, hayatın sürekliliğini yer yer saklayan.</p>
				<p class="normal">Ama Cevher tek olduğu halde biçimler niçin değişik?</p>
				<p class="normal">Bir yerlerde asli suretler olsa gerek, bedenleri sadece birer görüntü olan suretler. Onları görebilse insan, kavrar maddeyle düşüncenin bağlantısını, ki Varlık da odur zaten.</p>
				<p class="normal">Babil’de, Belus tapınağının duvarlarında da bu suretlerdi boyanmış olan; Kartaca limanının bir mozaik döşemesini kaplayan da onlardı. Ben bile zaman zaman göklerde düşünce biçimleri gördüm. Çölü geçenler hiçbir kafanın almayacağı hayvanlara rastlıyorlar…</p>
				<p class="normal">O sırada karşıda, Nil’in öbür yanında Sfenks görünür.</p>
				<p class="normal">Pençelerini uzatır, alnındaki şeritleri sallar ve karnı üstüne yatar.</p>
				<p class="normal">Yeşil gözlü Kimera da döner durur ortada, havlayarak, hoplayıp uçarak, burun deliklerinden ateş salarak ve ejderha kuyruğuyla kanatlarını döverek.</p>
				<p class="normal">Halka halka saçları bir yanında serpilip böğrünün kıllarına karışır, öbür yanından kumlara kadar inip bütün bedenin salıntısıyla kımıldar.</p>
				<p class="idebold">SFENKS</p>
				<p class="normal">Kıpırdamadan Kimera’ya bakar:</p>
				<p class="normal">Buraya gel, Kimera; dur!</p>
				<p class="idebold">KİMERA</p>
				<p class="normal">Hayır, dünyada durmam!</p>
				<p class="idebold">SFENKS</p>
				<p class="normal">Koşma bu kadar hızlı, uçma yükseklere öyle, havlama bu kadar!</p>
				<p class="idebold">KİMERA</p>
				<p class="normal">Çağırma artık beni, çağırma artık, hep suspus duracaksın nasıl olsa!</p>
				<p class="idebold">SFENKS</p>
				<p class="normal">Kes artık yüzüme alevlerini salmayı, ulumalarınla kulaklarımı tırmalamayı; granitimi eritemezsin ne yapsan!</p>
				<p class="idebold">KİMERA</p>
				<p class="normal">Sen de beni yakalayamazsın, korkunç Sfenks!</p>
				<p class="idebold">SFENKS</p>
				<p class="normal">Benimle kalamazsın, fazla çılgınsın!</p>
				<p class="idebold">KİMERA</p>
				<p class="normal">Ardımdan gelemezsin, fazla ağırsın!</p>
				<p class="idebold">SFENKS</p>
				<p class="normal">Nereye gidersin peki, bu hızla koşup?</p>
				<p class="idebold">KİMERA</p>
				<p class="normal">Labirent’in dehlizlerinden geçerim dörtnala, dağlar üstünde süzülürüm, dalgalara sürtünürüm, uçurumların dibinde viyaklarım, ağzımla bulutların eteğine asılırım; sürünen kuyruğumla kumsalları çizerim, ve tepeler benim omuzlarımın biçimine uydurur yamaçlarını. Ama sen, bakıyorum, sen hep yerindesin, kımıltısız, ya da pençenin ucuyla alfabeler çizerek kumlara.</p>
				<p class="idebold">SFENKS</p>
				<p class="normal">Sırrımı saklıyorum da ondan! Düşüncelere dalıyor, hesaplar yapıyorum.</p>
				<p class="normal">Deniz yatağına döner, başaklar rüzgârda sallanır, kervanlar geçer, tozlar savrulur, kentler yıkılır benim bakışımsa, hiçbir şeye takılmadan ulaşılmaz enginlere dikili kalır geçip arasından her şeyin.</p>
				<p class="idebold">KİMERA</p>
				<p class="normal">Ben, kanatlı, sevinçliyim! Pırıl pırıl ufuklar açarım insanlara, bulutlarda cennetler, uzaklarda İrem Bağları! Ruhlarına sonsuz çılgınlıklar, mutluluk tasarıları, gelecek kurguları, şanlı zafer düşleri, sevgi yeminleri, erdem şahlanmaları aşılarım.</p>
				<p class="normal">Tehlikeli yolculuklara, büyük işlere kışkırtırım onları. Pençelerimle anıtlara harikalar oymuşumdur. Porsenna’ya çıngıraklar asan, Atlantis’in rıhtımlarını bakırdan bir duvarla çeviren benim!</p>
				<p class="normal">Yeni kokular ararım, daha geniş çiçekler, duyulmamış keyifler. Nerde kafası bilgelik içinde dinlenen bir adam görsem atılır üstüne, boğarım onu.</p>
				<p class="idebold">SFENKS</p>
				<p class="normal">Tanrı özlemiyle kıvrananların hepsini yutmuşum ben de.</p>
				<p class="normal">En güçlükleri, şahane alnıma kadar tırmanmak için, şeritlerimin çiziklerine tırmanırlar, merdiven basamaklarında yükselir gibi. Bir bitkinlik sarar içlerini ve sırtüstü düşerler kendiliklerinden.</p>
				<p class="normal">Antonius titremeye başlar.</p>
				<p class="normal">Kulübesi önünde değildir artık, çöldedir iki yanında, ağızları omuzlarına sürtünen bu iki ejderimsi hayvan.</p>
				<p class="idebold">SFENKS</p>
				<p class="normal">Ey Fantazya, al beni kanatlarına, içimdeki sıkıntıyı gidermek için.</p>
				<p class="idebold">KİMERA</p>
				<p class="normal">Ey Bilinmez Varlık, gözlerine vurgunum senin! Kızışmış bir sırtlan gibi dönüyorum çevrende, içimi kemiren doğurma isteklerini gidermek için.</p>
				<p class="normal">Aç ağzını, kaldır ayaklarını, bin sırtıma!</p>
				<p class="idebold">SFENKS</p>
				<p class="normal">Benim ayaklarım kalkamaz oldu yere yapışalı. Ağzımın üstünde yosun bitti kurdeşenler gibi.</p>
				<p class="normal">Düşüne düşüne, söyleyecek sözüm kalmadı sonunda.</p>
				<p class="idebold">KİMERA</p>
				<p class="normal">Yalan söylüyorsun, ikiyüzlü Sfenks! Neden hep çağırıp kovarsın beni?</p>
				<p class="idebold">SFENKS</p>
				<p class="normal">Sensin hep, ele avuca sığmaz bir esinti gibi gelip geçen, girdaplar gibi dönüp duran!</p>
				<p class="idebold">KİMERA</p>
				<p class="normal">Suç benim mi? Aman, ne yapıyorsun? Bırak beni!</p>
				<p class="normal">Havlar.</p>
				<p class="idebold">SFENKS</p>
				<p class="normal">Kımıldıyorsun, kaçıyorsun elimden!</p>
				<p class="normal">Homurdanır.</p>
				<p class="idebold">KİMERA</p>
				<p class="normal">Deneyelim eziyorsun beni!</p>
				<p class="idebold">SFENKS</p>
				<p class="normal">Hayır! İmkânsız!</p>
				<p class="normal">Ve yavaş yavaş gömülerek kumlar içinde kaybolur sürünerek giden Kimera ise helezonlar çizerek uzaklaşır.</p>
				<p class="normal">Bir sis peyda olur ağzından çıkan soluktan.</p>
				<p class="normal">Bu duman içinde Antonius yumak yumak bulutlar, belirsiz eğri büğrüler görür.</p>
				<p class="normal">Sonunda insan bedeni görüntüleri fark eder.</p>
				<p class="normal">Önde ilerleyenler</p>
				<p class="idebold">ASTOMOSLAR<a href="metin_split_011.html#footnote-600-176" id="footnote-600-176-backlink" name="footnote-600-176-backlink">[176]</a></p>
				<p class="normal">içlerinden güneş geçen hava kabarcıkları gibidirler.</p>
				<p class="normal">Fazla üfleme! Yağmur damlaları yaralar bizi, yanlış sesler sağır, karanlıklar kör eder bizi. Tatlı yeller ve güzel kokulardan yapılmış bedenimizle yuvarlanır, yüzeriz havada düşlerden biraz daha gerçek, ama hem var hem yok gibiyiz…</p>
				<p class="idebold">NİSNALAR</p>
				<p class="normal">Tek gözlü, tek yanaklı, tek bacaklı, yarık gövdeli, yarık yüreklidirler. Ve derler ki, yüksek sesle:</p>
				<p class="normal">Yarım evlerimizde, yarım kadınlarımızla ve yarım çocuklarımızla gül gibi yaşayıp gidiyoruz.</p>
				<p class="idebold">BLEMYİLER</p>
				<p class="normal">Başları yoktur:</p>
				<p class="normal">Başsız olduğumuzdan omuzlarımız daha geniştir bizim; ve yoktur bizim taşıdığımızı taşıyabilecek öküz, gergedan, ne de fil.</p>
				<p class="normal">Göğüslerimizde çizgiye benzer bir şeyler, belli belirsiz bir yüz damgası, hepsi bu kadar! Sindirimler düşünür, salgılar hayal ederiz. Tanrı, bizce, keyluslar içinde yüzer rahat rahat.</p>
				<p class="normal">Dosdoğrudur yürüdüğümüz yol; bütün bataklara girer çıkar, uçurum kıyılarından geçeriz, ve bizler en çalışkan, en mutlu, en erdemli kişileriz.</p>
				<p class="idebold">PİGMELER</p>
				<p class="normal">Biz minnacık kişiler kaynaşırız dünyada, bir devenin hörgücünde kaynaşan pireler gibi.</p>
				<p class="normal">Yakarlar, suda boğarlar, ezerler bizi, ama çıkarız yine ortaya, daha diri, daha çok sayıda korkunçtur çokluğumuz bizim!</p>
				<p class="idebold">SKİAPODLAR</p>
				<p class="normal">Sarmaşıklar gibi uzun saçlarımızla toprağa yapışıp, şemsiyeler kadar geniş ayaklarımızın gölgesinde yaşarız otlar gibi; ışık tabanlarımızın kalınlığından süzülüp gelir bize. İş yok, güç yok! Kafa ne kadar altta olursa o kadar iyi: Mutluluğun sırrı budur!</p>
				<p class="normal">Ağaç gövdelerine benzeyen kalkık gövdeleri çoğalır.</p>
				<p class="normal">Ve bir orman görünür. Büyük maymunlar koşuşur içinde dört ayakla; köpek başlı insanlardır bunlar:</p>
				<p class="idebold">KYNOKEPHALLAR</p>
				<p class="normal">Daldan dala atlarız yumurtaları emmek için, ve kuş yavrularının tüylerini yolarız; sonra yuvalarını başlarımıza koruz, takye olarak.</p>
				<p class="normal">İneklerin memelerini koparmazlık etmeyiz; vaşakların da gözlerini oyarız; ağaçların üstünden aşağı pisleriz; ayıplarımızı gün ışığına sereriz.</p>
				<p class="normal">Kollarımızın gücü, yüreklerimizin gaddarlığıyla ormanın efendileriyiz biz, çiçekleri yaralayan, meyveleri ezen, kaynakları bulandıran, kadınların ırzına geçen.</p>
				<p class="normal">Haydi, yoldaşlar! Takırdatın çenelerinizi!</p>
				<p class="normal">Sarkık dudaklarınızdan kanlar, sütler akar. Yağmur, kıllı sırtları üstünden oluk oluk akar.</p>
				<p class="normal">Antonius yeşil yaprakların serinliğini çeker içine.</p>
				<p class="normal">Yapraklar sarsılır, dallar birbirine çarpar, ve birdenbire kocaman bir kara geyik çıkar ortaya, boğa başlı, kulakları arasında da beyaz bir çalılık gibi boynuzlar.</p>
				<p class="idebold">SADHUZAG</p>
				<p class="normal">Boynuzlarımın altmış altı dalının içleri kavallar gibi boştur.</p>
				<p class="normal">Güney rüzgârına çevirdim mi kendimi, hayvanları mest eden sesler çıkar boynuzlarımdan. Yılanlar dolanır bacaklarıma, yabanarıları burun deliklerime yapışır, papağanlar, güvercinler, kara leylekler iniverir dallarıma. Dinle!</p>
				<p class="normal">Boynuz ormanını devirir ve anlatılmaz bir tatlı müzik yükselir içinden.</p>
				<p class="normal">Antonius iki eliyle yüreğini bastırır. Bu müzik ruhunu alıp götürecek gibi gelir ona.</p>
				<p class="normal">Ama bir de kuzey rüzgârına dönersem, bir mızraklı taburundan daha sık boynuz ormanımdan uluma sesleri çıkar; ormanlar ürperir, ırmaklar yükselir, meyve kabukları patlar ve otlar dikilir ayağa, bir korkağın saçları gibi. Dinle!</p>
				<p class="normal">Dallarını eğer; karma karışık bağrışmalar duyulur. Antonius’un kulakları yırtılır gibi olur.</p>
				<p class="normal">Ve dehşeti artar çıkınca karşısına:</p>
				<p class="idebold">MARTİKHORAS</p>
				<p class="normal">Devsi kırmızı aslan, insan yüzlü, dişleri üç sıra.</p>
				<p class="normal">Kızıl postumun hareleri büyük kumların pırıltısına karışır. Burun deliklerimden çıkan soluk, ıssızlıkların dehşetidir. Ağzımdan veba salarım. Korkmadan çöle giden orduları yerim.</p>
				<p class="normal">Tırnaklarım burgular gibi kıvır kıvır, dişlerim testere gibidir; ve sapan gibi dönen kuyruğum diken dikendir oklarla, atarım onları sağa sola, yukarı aşağı. Bak! Bak!</p>
				<p class="normal">Martikhoras kuyruğunun dikenlerini fırlatır, dört bir yana gider dikenler oklar gibi pırıldayarak. Kan damlaları yağar yaprakların üstüne şıpır şıpır.</p>
				<p class="idebold">KATOPLEBAS</p>
				<p class="normal">Yabani kara manda; yere kadar düşen başı bir domuz başıdır, ve omuzlarına boş bağırsak gibi gevşek, ince uzun bir boyunla takılıdır.</p>
				<p class="normal">Çamura abanır yüzükoyun; ayakları, yüzünü kaplayan koca yelesinin sert kılları arasında kaybolur.</p>
				<p class="normal">Yağ bağlamış, mahzun, hırçın, hep çamurun sıcaklığını karnımda duyarak yaşarım. Kellem o kadar ağır ki gücüm yetmiyor taşımaya. Yuvarlarım çevremde onu, ağır ağır ve yarı açıp çenemi, dilimle koparırım zehirli otları, soluğumla sulayarak. Bir gün kemirdim bir ayağımı farkına varmadan.</p>
				<p class="normal">Kimseler, Antonius, kimseler gözlerimi görmemiştir, daha doğrusu görenler ölüvermiştir hemen. Gözkapaklarımı bir kaldırsam, pembe ve şişkin gözkapaklarımı, öldüğün gündür.</p>
				<p class="idebold">ANTONİUS</p>
				<p class="normal">Oha! Bak hele şuna!.. A... A!.. Ya görmek istersem?.. Aptallığı çekiyor beni. Yok! Yok! İstemiyorum.</p>
				<p class="normal">Gözlerini yere diker.</p>
				<p class="normal">Ama otlar tutuşur, ve kıvrım kıvrım alevler içinde gösterir kendini</p>
				<p class="idebold">BAZİLİK</p>
				<p class="normal">Mor renkli büyük yılan; üç boğumlu bir ibiği, biri altta biri üstte iki dişi vardır.</p>
				<p class="normal">Koru kendini, ağzıma düşüverirsin! Ateş içerim ben. Ateşin ta kendisiyim ve her yerden ateş çekerim içime: bulutlardan, çakıllardan, kuru ağaçlardan, hayvan kıllarından, bataklıkların yüzünden. Benim yükselip alçalan ateşim besler volkanları; değerli taşların pırıltısı, madenlerin rengi bendendir.</p>
				<p class="idebold">GRİFON</p>
				<p class="normal">Akbaba gagalı aslan, kanatları beyaz, pençeleri kırmızı, boynu mavi.</p>
				<p class="normal">Ben derin ışıltıların sultanıyım. Eski kralların uyuduğu mezarların sırrını bilirim.</p>
				<p class="normal">Duvardan çıkan bir zincir, başlarını dik tutar. Yanlarında, kızıl mermerden havuzlar içinde, sevdikleri kadınlar yüzer kara sıvılar içinde. Odalar dolusu hazineleri, dilim dilim, yığın yığın, ehram ehram yerleştirilmiştir; ve daha aşağıda, mezarların çok altında, boğucu karanlıklar içinde uzun yolculuklardan sonra varılan altın ırmakları, elmas ormanları, zümrüt çayırları, cıva gölleri vardır.</p>
				<p class="normal">Sırtım yeraltı kapısına dayalı, pençelerim havada, alev alev gözbebeklerimle girmeye kalkacakları kollarım. Uçsuz bucaksız ova, ta enginlere kadar çırılçıplak, ve yolcu kemikleriyle bembeyazdır. Senin için tunç kapı kanatları açılacak, madenlerin buğusu dolacak ciğerlerine, yeraltı mağaralarına ineceksin… Çabuk! Çabuk!</p>
				<p class="normal">Pençeleriyle toprağı kazar, horoz gibi bağırarak.</p>
				<p class="normal">Binlerce ses karşılık verir ona. Orman ürperir.</p>
				<p class="normal">Türlü türlü korkunç yaratıklar çıkar ortaya: yarı geyik, yarı öküz Tragelaphus, önden aslan, arkadan karınca ve cinsel örgenleri tersine dönük Myrmekoleo; Musa’yı korkutan altmış dirsek uzunluğundaki Aksar yılanı; kokusuyla ağaçları öldüren büyük gelincik Pastinaka; bir dokunuşta insanı aptallaştıran Presteros; deniz adalarında yaşayan boynuzlu tavşan Mirag. Phalman denen parsın karnı yarılır ulumaktan; üç başlı ayı Senad yavrularının karnını deşer diliyle; köpek Kepus memelerinden mavi süt akıtır kayalara. Sivrisinekler başlar vızıldamaya, kurbağalar zıplamaya, yılanlar ıslık çalmaya. Şimşekler çakar. Dolu yağar.</p>
				<p class="normal">Bora savruntuları gelir, görülmedik beden yapılarıyla dolu. Ceylan ayaklı timsah kafaları, yılan kuyruklu baykuşlar, ayılar gibi kıllı kurbağalar, hipopotamlar kadar büyük bukalemunlar, biri ağlayan biri böğüren iki kafalı danalar, birbirinin göbeğini tutan, topaçlar gibi dönen daha doğmamış dördüzler, sinekler gibi uçuşan kanatlı karıncalar.</p>
				<p class="normal">Bütün bunlar gökten yağar, yerden çıkar, kayalardan akar. Her yanda gözbebekleri tutuşur, ağızlardan kükremeler çıkar; göğüsler kabarır, pençeler uzanır, dişler gıcırdar, etler şapırdar. Doğuranlar, çiftleşenler, birbirini bir lokmada yutanlar vardır.</p>
				<p class="normal">Çoğaldıkça solukları daralarak, sürtüştükçe çoğalarak birbiri üstüne tırmanırlar ve hepsi Antonius’un çevresinde kaynaşır, düzenli bir salıntıyla, yer bir geminin güvertesiymiş gibi. Ayaklarından yukarı sümüklüböceklerin sürtünüşünü, ellerinde engerek yılanlarının soğukluğunu duyar; ve ağlarını ören örümcekler sarar dört bir yanını.</p>
				<p class="normal">Ama korkunç yaratıklar çemberi aralanır, gök birden mavileşir ve</p>
				<p class="idebold">LİKORN</p>
				<p class="normal">geyik başlı at gösterir kendini.</p>
				<p class="normal">Dörtnala! Dörtnala!</p>
				<p class="normal">Tırnaklarım fildişidir benim, dişlerim çelik, başım erguvan rengi, gövdem kar beyazı, ve altımdaki boynuz gökkuşağının renkleriyle donanmış.</p>
				<p class="normal">Keldaniler ülkesinden Tatar çölüne gider, Ganj kıyılarında ve Mezopotamya’da dolaşırım. Devekuşlarını geçerim. Öyle hızlı koşarım ki rüzgârı ardımda sürüklerim. Sırtımı hurma ağaçlarına sürterim. Bambular arasında yuvarlanırım. Bir sıçrayışta ırmakları aşarım. Güvercinler uçar üstümde. Bir bakire yalnız dizginleyebilir beni.</p>
				<p class="normal">Dörtnala! Dörtnala!</p>
				<p class="normal">Antonius bakar uzaklaşmasına.</p>
				<p class="normal">Ve gözleri havada kalınca, rüzgârla beslenen bütün kuşları görür: Gouit’i, Ahuti’yi, Alpalim’i, Kaf dağının İuknet’ini, Arapların Humalarını, ki öldürülmüş insanların ruhlarıdır bunlar. Papağanların insanca sözler ettiğini, sonra büyük deniz kuşlarının çocuklar gibi hıçkırıp kocakarılar gibi kıs kıs gülmelerini duyar.</p>
				<p class="normal">Bir deniz havası gelir burnuna. Bir kumsal kıyı vardır önünde şimdi.</p>
				<p class="normal">Uzakta, balinaların püskürttüğü fıskıyeler yükselir; ve ufkun diplerinden</p>
				<p class="idebold">DENİZ HAYVANLARI</p>
				<p class="normal">tulumlar gibi toparlak, maden yaprakları gibi yassı, testereler gibi diş diş çıkagelir, kumlar üstünde sürünürler.</p>
				<p class="normal">Bizimle geleceksin, daha kimselerin inmediği enginlerimiz içine.</p>
				<p class="normal">Okyanus’un ülkelerinde değişik halklar yaşar: Kimi fırtınalar yatağındadır, kimi soğuk akıntıların saydamlığı içinde, diplerde yüzer, mercan ovalarında öküzler gibi otlar, alçalan denizleri hortumlarıyla içlerine çeker ya da deniz kaynaklarının ağırlığını taşırlar omuzlarında.</p>
				<p class="normal">Fokların bıyıklarında, balık pullarında fosforlar pırıldaşır. Deniz kestaneleri tekerlekler gibi döner, deniz boynuzları halatlar gibi çözülür, istiridyelerin menteşeleri sesler çıkarır, ahtapotlar kollarını açar, billur toparlaklarına benzeyen meduzalar ürperir, süngerler dalgalanır, anemonlar su püskürür; yosunlar, sazlar yükselir.</p>
				<p class="normal">Ve türlü türlü bitkiler dal dal genişler, kıvrım kıvrım bükülür, sivri sivri uzanır, yelpazeler gibi açılır. Kabaklar memeleri andırır, sarmaşıklar sarılır birbirine yılanlar gibi.</p>
				<p class="normal">Babil Dedaim’i denen ağaçların meyveleri insan başlarıdır; Mandragorlar, adamotları şarkı söyler, Baaras kökü otlar arasında koşar.</p>
				<p class="normal">Bitkiler artık hayvanlardan ayırt edilmez olur. Ceviz ağaçlarına benzeyen poliplerin dallarında kollar vardır. <br class="calibre1"/>Antonius iki yeşil yaprak arasında bir tırtıl görür gibi olur, kelebekmiş meğer, havalanır. Çakıllar üstünde yürüyeceği sırada boz bir çekirge zıplar. Gül yapraklarına benzer böcekler bodur bir ağacı donatmışlar. Susinekleri kalıntıları yeri karla örtmüş gibidir.</p>
				<p class="normal">Sonra bitkiler taşlara döner.</p>
				<p class="normal">Çakıllar beyinlere benzer, sarkıtlar memelere, deniz çiçekleri insan suretli halılara.</p>
				<p class="normal">Cam kırıkları içinde çiçeklenmeler, bitki ve kabuk izleri görür bunlar bir şeylerin izleri mi, kendileri mi bilemez olur insan. Elmaslar gözler gibi parlar, madenler titreşir. </p>
				<p class="normal">Ve artık korkusu kalmaz Antonius’un!</p>
				<p class="normal">Yüzükoyun yere yatar; dirseklerine dayanır; soluğunu keser, bakar.</p>
				<p class="normal">Karınları kalmamış böcekler yemeye devam eder; kurumuş eğreltiotları çiçeklenir yeniden; eksik uzuvlar yerlerine gelir.</p>
				<p class="normal">Sonunda ufacık toparlaklar görür, topluiğne başları gibi ve çevreleri kirpik kirpik. Bir titreşme içindedirler. </p>
				<p class="idebold">ANTONİUS</p>
				<p class="normal">Kendinden geçerek:</p>
				<p class="normal">Ne mutluluk! Ne mutluluk bu! Hayatın doğuşunu gördüm, devinmenin başladığını gördüm. Kan öyle zorluyor ki damarlarımı, koparacak. Uçmak, yüzmek, havlamak, böğürmek, ulumak istiyorum. Kanatlar takınmak, kaplumbağa gibi, ağaç gibi kabuk bağlamak istiyorum, duman üfürmek, bir hortum taşımak, bedenimi eğip bükmek, her yana dağılmak, her şeyde olmak, kokularla savrulmak, bitkiler gibi gelişmek, ses gibi titreşmek, ışık gibi parlamak, bütün biçimlerin içine sokulmak, her atoma işlemek, maddenin dibine inmek madde olmak!</p>
				<p class="normal">Gün ışır en sonunda; ve bir mihrabın kaldırılan perdeleri gibi altın bulutlar geniş kıvrımlarla iç içe sarınarak açarlar gökyüzünü.</p>
				<p class="normal">Tam ortada, ve güneşin yuvarlağı içinde İsa’nın yüzü görülür.</p>
				<p class="normal">Antonius haç çıkarır ve dualarına koyulur yeniden.</p>
		  </div>
<div class="calibre2" id="calibre_pb_18"/></body>
</html>