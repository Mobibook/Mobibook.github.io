<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <p id="u8630ab6d-62f0-4ac8-a7ea-29dcd8d87a53"><a id="bookmark0"></a><span style="font-weight:bold;">Dördüncü Bölüm</span></p>

  <p><b>ÇÖZÜLME</b></p>

  <p><span style="font-style:italic;">“Romeus ve Juliette'in Trajik Hikayesi"<sup>5</sup></span></p>

  <p>Yürüyüş uzundu, özellikle de onun genç zihni için. Juliette minik ayaklarıyla o basamaklardan sadece birkaçını inmiş olmasına rağmen, o ve ailesi sanki haftalardır seyahat ediyormuş gibi hissediyordu. Gençliğinin getirdiği sabırsızlığından ötürü her şey onun için çok uzun sürüyordu ve her türlü bekleyiş bir işkenceydi.</p>

  <p>Babasının omzuna bindi, çenesine sarıldı ve bacaklarını boynunun etrafına sımsıkı doladı. Çok yüksekte olduğundan merdivenlerin alt yüzeylerine çarpmamak için başını eğmesi gerekiyordu. Yabancıların botları başının üzerindeki basamakları çınlatıyor, dökülen pas ve toz tanecikleri gözüne kaçıyordu.</p>

  <p>Juliette gözlerini kırpıştırdı ve yüzünü babasının saçlarına sürttü. Ne kadar heyecanlı olursa olsun, babasının omuzlarında bir yükselip bir alçalması uyanık kalmasını imkânsız kılıyordu. Babası sırt ağrısından şikâyetçi olunca birkaç katı da annesinin kucağında, parmakları kadının boynuna kilitli, uykuya dalan genç başı göğsüne yaslı olarak indi.</p>

  <p>Yolculuğun tınısının, ayak seslerinin ve annesiyle babasının yetişkin sohbetlerinin yarattığı ritmik şarkının, bir dalıp bir uyanırken seslerinin yakınlaşıp uzaklaşmasının tadını çıkardı.</p>

  <p>Yolculuk puslu bir hatıralar bulutuna dönüştü. Açık bir kapıdan gelen domuz cıyaklamalarıyla uyandı, turladıkları bahçenin şöyle böyle farkına vardı ve burnuna gelen tatlı bir koku onu tamamen ayılttı. Bir şeyler yedi; ama öğle yemeği mi yoksa akşam yemeği mi olduğundan emin olamadı. O gece babasının kollarından siyah bir yatağa kayarken hemen hemen hiç uyanmadı. Ertesi sabah kendi evlerine çok benzeyen bir dairede, tanımadığı bir kuzeninin yanında açtı gözlerini. Hafta sonuydu. Diğer çocukların okula hazırlanmak yerine koridorda gürültülü bir şekilde oynamalarından anlayabiliyordu bunu. Soğuk bir kahvaltının ardından ailesiyle birlikte merdivenlere ve bir gündür değil de tüm hayatları boyunca yolculuk ediyorlarmış hissiyatına geri döndü. Sonra da zamanı hafızasından usul usul kazıyan uyuklamalar geri geldi.</p>

  <p>İkinci günün sonunda silonun tahayyül edilemez derinliklerindeki yüzüncü katın sahanlığına vardılar. Annesiyle babası birer elinden tutup ona bu yerin önemini anlatırken sahanlığa inen son basamakları kendi ayaklarıyla katetti. Ona artık ‘En-Derin’ adını verdikleri bir yerde olduklarını söylediler. Üçüncü bölüm. Doksan dokuzuncu katın son basamağından yüzüncü katın sahanlığına inerken uykulu ayaklan sendeleyince annesi ve babası onu doğrulttu. Babası açık ve kalabalık kapıların üzerine şablonla yazılmış, kalın çizgili, üç basamaklı sayıyı işaret etti:</p>

  <p>100</p>

  <p>İki halka Juliette’in ilgisini cezbetti. Dünyaya ilk kez bakan, ardına kadar açılmış gözleri andırıyorlardı. Babasına şimdiden bu sayıya kadar sayabildiğim söyledi.</p>

  <p>“Sayabildiğini biliyorum,” dedi babası. “Çünkü sen çok zeki bir kızsın.” iki eliyle babasının güçlü ve pürüzlü elini tutarken annesini pazara doğru takip etti. Her yerde insanlar vardı. Gürültülüydü, ancak keyifliydi. İnsanlar seslerini duyurmak için bağırdığında havayı mutlu bir ses kaplıyordu; tıpkı öğretmen sınıfı terk ettiğinde sınıfta yükselen gürültüye benziyordu.</p>

  <p>Juliette kaybolmaktan korktu ve bu yüzden babasına sımsıkı yapıştı. Annesi öğle yemeği için pazarlık yaparken beklediler. ihtiyaç duydukları şeyleri alana kadar bir düzine kadar tezgâhın önünde durmaları gerekti. Babası bir adamla konuşup Juliette’in bir tavşanı sevmesi için izin istedi. Tüyleri öylesine yumuşacıktı ki sanki hiç yok gibiydiler. Hayvan başını çevirdiğinde Juliette korkarak elini hızla geri çekti, ancak tavşan yalnızca görünmez bir şeyi çiğnedi ve ona sıkkın bir bakış attı.</p>

  <p>Pazarın sonu yok gibiydi. Görüş alanının dışında oraya buraya dallanıp budaklanıyordu; yetişkinlerin çeşitli renklerdeki bacakları seyrelip önünü görmesine müsaade ettiğinde bile pazarın sonunu seçemiyordu. Yan taraflarda bir renkler ve sesler labirentinden oluşan, daha fazla tezgâh ve tenteyle dolu dar geçitler vardı; ama Juliette'in oralara gitmesine izin verilmiyordu. Kısacık ömründe ilk defa gördüğü kare basamaklı bir merdivenin ilk basamaklarına varıncaya dek ailesinin dibinden ayrılmadı. “Yavaş,” dedi annesi, onun basamakları çıkmasına yardımcı olarak. “Kendim çıkabilirim,” dedi dik başlılıkla, ancak yine de annesinin elinden tuttu.</p>

  <p>“iki tam, bir çocuk,” dedi babası, merdivenin tepesinde duran birine. Juliette ağzına kadar doluymuş gibi gözüken bir kutuya atılan jetonların şıngırtısını duydu. Babası kapıdan geçerken Juliette kutunun yanında duran adamın rengârenk kıyafetler giydiğini ve kendisine oldukça büyük gelen komik bir şapka taktığını gördü. Annesi kapıdan geçmesi için bir elini sırtına koyup kulağına babasını takip etmesini fısıldarken Juliette adamı daha iyi görebilmek için çaba sarf etti. Adam başını çevirip ona baktı, şapkasındaki ziller çınlarken yüzüne komik bir ifade yerleştirdi ve dilini çıkarıp yana sarkıttı.</p>

  <p>Juliette güldü, ancak oturup yemek yiyecekleri bir yer buldukları sırada o acayip adamdan hoşlandığı kadar da korktuğunu hissetti. Babası çantasını kurcalayıp içinden ince bir çarşaf çıkardı ve geniş banklardan birinin üzerine serdi. Juliette çarşafın üzerine basmadan önce annesi ayakkabılarını ayağından çıkarttırdı. Babasının omzundan tuttu ve aşağı doğru eğim verilerek dizilmiş bank ve koltukların doldurduğu geniş odaya baktı. Babası ona bu odanın isminin ‘sahne’ olduğunu söyledi. En-Derin’de her şeyin adı başkaydı.</p>

  <p>“Ne yapıyorlar?” diye sordu babasına. Sahnede, kapıdaki bekçi kadar renkli kıyafetler giymiş birkaç adam mümkün olamayacak kadar fazla topu havaya fırlatıyor ve hiçbirinin yere düşmesine müsaade etmiyordu.</p>

  <p>Babası güldü. “Hokkabazlık yapıyorlar. Oyun başlayana kadar bizi eğlendirmeye çalışıyorlar.”</p>

  <p>Juliette oyunun başlamasını isteyip istemediğinden emin değildi. izlemek istediği şey tam olarak buydu. Hokkabazlar toplan ve halkaları aralarında atıp tutarken Juliette de kendi kollarının aynı devinimi yaptığını hissetti. Halkaları saymaya çalıştı ancak hiçbiri aynı yerde çok fazla durmuyordu.</p>

  <p>“Yemeğini ye,” diye hatırlattı annesi, ona bir lokma meyve sandviçi uzatırken.</p>

  <p>Juliette büyülenmişti. Hokkabazlar toplarla halkaları bir kenara bırakıp birbirlerini kovalamaya ve düşüp salakça hareketler yapmaya başladıklarında Juliette de diğer çocuklar kadar yüksek sesle güldü. Onlar da izliyor mu diye sürekli annesiyle babasına bakıyordu. Kollarını çekiştirip durdu ancak onlar sadece kafa sallayarak geçiştirip kendi aralarında konuşmaya ve bir şeyler yiyip içmeye devam ettiler. Yakınlarına başka bir aile oturduğunda ve kendisinden yaşça büyük bir oğlan da hokkabazlara güldüğünde Juliette aniden bir arkadaş bulduğunu hissetti. Daha da yüksek çığlıklar atmaya başladı. Hokkabazlar bugüne kadar gördüğü en renkli şeylerdi. Onları sonsuza dek seyredebilirdi.</p>

  <p>Fakat sonra ışıklar söndü ve oyun başladı, hokkabazlarla kıyasladığında sıkıcıydı. Aslında heyecanlı bir kılıç dövüşünün sergilendiği açılış sahnesi iyiydi, ama sonra bir sürü tuhaf sözcükle doldu, bir adamla bir kadının tıpkı annesiyle babası gibi bakışmaları ve tuhaf bir dille sohbetleriyle devam etti.</p>

  <p>Juliette uyuyakaldı. Rüyasında etrafı yüz adet, rengârenk top ve halkayla sanlı olarak silo boyunca uçtuğunu gördü. Hepsi de ulaşamayacağı kadar uzaktı ve yuvarlak halkalar tıpkı pazar katının sonundaki rakamlara benziyordu. Sonra ıslık ve alkış seslerine uyandı.</p>

  <p>Sahnedekiler tuhaf kostümleriyle izleyicileri selamlarken annesiyle babası da onları ayakta alkışlıyordu. Juliette esnedi ve yanındaki bankta oturan çocuğa baktı. Ağzı açık, başı annesinin kucağına düşmüş bir vaziyette uyuyordu ve kadın sahnedekileri alkış yağmuruna tutarken çocuğun omuzlan sallanıp duruyordu.</p>

  <p>Çarşafı topladılar ve babası onu sahneye, yani kılıç dövüşçülerinin ve tuhaf konuşan insanların seyirciyle sohbet edip tokalaştığı yere taşıdı. Juliette hokkabazlarla tanışmak istiyordu. Çemberlerin havada nasıl olup da öyle süzüldüğünü öğrenmek istiyordu. Ancak ailesi saç örgüleri buklelerine karışmış kadınlardan biriyle konuşmak için bekledi.</p>

  <p>“Juliette," diye seslendi babası, onu sahneye doğru kaldırarak. “Tanışmanı istediğim biri var... bu Juliette.” Babası bir elini kabarık kıyafetli ve acayip saçlı kadına doğru salladı.</p>

  <p>“Bu gerçek adın mı?” diye sordu kadın, eğilip Juliette’in eline uzanırken.</p>

  <p>Juliette sanki başka bir tavşan elini ısırmak üzereymiş gibi onu geri çekti, ancak başıyla kadının dediğini onayladı.</p>

  <p>“Harikaydınız," dedi annesi kadına. Tokalaştılar ve tanıştılar.</p>

  <p>“Oyunu beğendin mi?” diye sordu komik saçlı kadın.</p>

  <p>Juliette evet anlamında başını salladı. Sevmesi gerektiğini hissediyordu, bu yüzden yalan söylemesinde bir sakınca yoktu.</p>

  <p>“Babasıyla çıkmaya başladığımız ilk günlerde bu gösteriye gelmiştik,” dedi annesi. Juliette'in saçlarını okşadı. “İlk çocuğumuzun adını ya Romeus ya da Juliette koyacaktık.”</p>

  <p>“Eh, o hâlde bir kızınız olduğu için memnun oldum,” dedi kadın, gülümseyerek.</p>

  <p>Ailesi de güldü. Juliette kendisiyle aynı ismi taşıyan bu kadından gitgide daha az korkmaya başlıyordu.</p>

  <p>“Bir imza almamızda sakınca var mı?” Babası omzunu bıraktı ve çantasını kurcaladı. “Buralarda bir sahne programım olacaktı.”</p>

  <p>“Bu genç Juliette için bir imzaya hayır demem.” Kadın ona güldü. “Harfleri öğreniyor musun bakalım?”</p>

  <p>“Yüze kadar sayabiliyorum,” dedi Juliette gururla.</p>

  <p>Kadın önce duraksadı, sonra gülümsedi. Ayağa kalkıp sahneyi baştan sona adımlarken Juliette onu seyretti, elbisesi tulumların hiçbir zaman yapamayacağı bir şekilde dalgalanıyordu. Kadın perdenin arkasından sayfaları pirinç raptiyelerle tutturulmuş, ufak bir kitapla geri döndü. Babasının uzattığı karakalemi kabul etti, sonra da Juliette’in adını kıvrımlı ve kocaman harflerle kapağın üzerine yazdı.</p>

  <p>Kadın kâğıt tomarını Juliette'in küçük ellerine tutuşturdu. “Bunu almanı istiyorum silonun Juliette'i.”</p>

  <p>Annesi karşı çıktı. “Ah, bunu alamayız. içinde dünya kadar kâğıt var-” “Daha beş yaşında,” dedi babası.</p>

  <p>“Bende bir tane daha var,” diye ikna etti kadın onları. “Kâğıdı kendimiz yapıyoruz. Bunu almasını istiyorum.”</p>

  <p>Uzanıp Juliette'in yanağına dokundu ve Juliette bu defa geri kaçmadı. Sayfaları çevirmekle ve basılı harflerin etrafına el yazısıyla düşülmüş notları incelemekle aşırı derecede meşguldü. Tek bir sözcüğün diğerlerinin arasında defalarca ve defalarca yuvarlak içine alındığını fark etti. Çoğunu anlamıyordu ancak bunu okuyabiliyordu. Kendi adıydı bu. Birçok cümlenin başında vardı:</p>

  <p>Juliette.</p>

  <p>Bu oydu. Başını kaldırıp kadına baktı ve ailesinin neden kendisini buraya getirdiğini, neden bu kadar uzağa yolculuk ettiklerini o anda anladı. “Teşekkürler,” dedi, nezaketi elden bırakmayarak.</p>

  <p>Biraz düşündükten sonra ekledi:</p>

  <p>“Uyuyakaldığım için üzgünüm.”</p>

  <p><span style="font-style:italic;">“Hüzünlü bir barış, sabahının getirdiği.</span></p>

  <p><span style="font-style:italic;">Güneş, kederinden gösteremiyor yüzünü.</span></p>

  <p><span style="font-style:italic;">Gidip uzun uzun konuşalım bu üzücü şeyleri, Kimi bağışlanacak, cezalanacak kimi</span><span style="font-style:italic;">’'6</span></p>

  <p>Lukas’ın hayatındaki en korkunç temizlik sabahıydı; bir an için işe gitmeyi, ücretli izni es geçmeyi, o günün diğer günlerden bir farkı yokmuş gibi davranmayı düşündü. Yatağının ayak ucuna oturdu ve yerinden kımıldamak için cesaretini toplamaya çalıştı, kucağında çok sayıdaki yıldız haritalarından biri vardı. Çizgilerini dağıtmamak için yıldızlardan birinin karakalemle çizilmiş ana hatlarını parmaklarıyla usulca okşadı.</p>

  <p>Diğer yıldızlar gibi değildi o. Ötekiler titizlikle çizilmiş karelerin içine görüldükleri tarih, konum ve parlaklık derecesi bilgileriyle not edilmiş basit noktalardı. Ama bu o tarz bir yıldız değildi; diğerleri kadar uzun ömürlü olamamıştı. Beş köşeli yıldızlardan biriydi bu; bir şerif rozetinin dış hatlarıydı. Juliette'in kendisine bir şeyler anlattığı bir gece bu beş köşeyi çizişini hatırladı; göğsüne takılı pirinç, merdivenlerden gelen zayıf ışık hüzmesini yakalayarak parıldıyordu. Juliette'in büyüleyici sesini, kendisini hipnotize edişini ve sıkıcı rutinine bulutların dağılması kadar beklenmedik bir şekilde dahil oluşunu anımsadı.</p>

  <p>İki gece önce hücresinde kendisine sırtını döndüğünü, onu uzaklaştırarak hislerini incitmemeye çabaladığını da hatırladı.</p>

  <p>Lukas'ın gözyaşları tükenmişti. Gecenin büyük bir bölümünde neredeyse hiç tanımadığı bu kadının uğruna akıtarak tüketmişti onları. Ve şimdi geri kalan günleri boyunca, tüm hayatı boyunca ne yapacağım düşünüyordu. Onun dışarıda olduğunu, kendisinden istedikleri şeyi, temizliği yaptığını düşünmek Lukas’ı hasta etti. İki gündür çektiği iştahsızlığın nedeninin bu olup olmadığını düşündü. karnı, kendini bir şeyler yemeye zorlasa bile yediklerini orada barındırmayacağını biliyor olmalıydı.</p>

  <p>Yıldız haritasını bir kenara bıraktı ve yüzünü avuçlarına gömdü. Kendini kalkıp işe gitmeye ikna etmeye çabalayarak orada öylece, bitkin bir vaziyette durdu. İşe giderse en azından kafası dağılırdı. Sunucu</p>

  <p><sup>6</sup> <span style="font-style:italic;">Romeo ve Juliet’ten bir alıntı. Bu ve kitabın devamındaki tüm epigrafların çevirileri Romeo ve  Juliet'in Remzi Kitabevi'nden basılan Özdemir Nutku çevirisinden alıntılanmıştır. - çn.</span></p>

  <p>odasında en son hangi işi yaptığını hatırlamaya çalıştı. Sekiz numaralı kasa mi arızalanmıştı yine neydi? Sammi kontrol panelini temizlemeyi önermişti, ancak Lukas kablo arızasından kuşkulanıyordu. Yaptığı iş buydu işte, şimdi hatırlamıştı: Ethernet akışını sağlamak için gerekli ayarları çekmek. O hâlde bugün yapması gereken de o iş olmalıydı. Bir tatil gününde kıçının üstüne oturup annesine bahsetmesi haricinde çok da bir gelişme kaydetmediği bir ilişkinin başrolündeki kadının ardından yatak yorgan yatmak dışında ne yapsa ona iyi gelirdi.</p>

  <p>Lukas ayağa kalktı ve bir gün evvel giydiği tulumu üzerine geçirdi. Bir an çıplak ayaklarına bakarak orada öylece durdu ve neden ayağa kalktığını düşündü. Nereye gidiyordu? Zihni bomboş, bedeni uyuşuktu. Hayatının geri kalanı boyunca orada hiç kıpırdamadan, bağırsak-lan düğüm düğüm olmuş bir şekilde durup duramayacağını düşündü sonra da. Birileri önünde sonunda onu bulurdu, değil mi? Ölü ve katı, dimdik ayakta duran bir ceset heykeli.</p>

  <p>Başını iki yana salladığında bu kara düşünceler peşini bıraktı, sonra da botlarını arandı.</p>

  <p>Buldu; bu da bir başarıydı. Lukas giyinerek en azından bir şey yapmış oldu.</p>

  <p>Odasından çıktı ve okula gitmemek için bağırıp çağıran çocuklarla onları yakalayıp botlarını ve tulumlarını giydirmeye çalışan ebeveynlerin etrafından dolaşarak ağır ağır sahanlığa doğru ilerledi. Tüm bu gürültü ve patırtılar Lukas için geri planda kalan bir sesten fazlası değildi. Bir uğultuydu, tıpkı evvelki gün Juliette’i görmek için gerçekleştirdiği uzun iniş çıkışlar esnasında bacaklarında hissettiği sızı gibiydi. Dairelerin bulunduğu bölümün sahanlığına çıktı ve alışkanlıktan kafeteryaya doğru çekildiğini hissetti. Tüm düşünebildiği önceki hafta düşündüklerinden farksızdı: bir günün daha üstesinden gelecek ve sonra onu görebilme ihtimaliyle En-Tepe'ye tırmanacaktı.</p>

  <p>Bir anda onu hâlâ görebileceği geldi aklına. Gün doğumu ona göre değildi, o daha çok seher vaktini ve yıldızları tercih ederdi, ancak onu görmek istediği takdirde yapması gereken tek şey kafeteryaya çıkıp dışarıdaki araziyi gözleriyle dikkatlice taramak olacaktı. Oralarda bir yerlerde yeni bir beden, o lanet bulutların arasından sızan zayıf ışık hüzmelerinin parlattığı yeni bir kıyafet olmalıydı.</p>

  <p>Sahneyi kafasında canlandırabiliyordu: onun nahoş bir biçimde yerde yatan vücudunu, birbirine dolanmış bacaklarını, kenetli kollarını, yan dönmüş başlığını, siloya doğru baktığını. Daha da üzücüsü, onlarca yıl sonra kendisini o gri duvarekranın dibinde otururken ve yıldızların haritasını çıkarmak yerine araziyi resmederken görebiliyordu. Olabilecek herhangi bir aşınmayı görmeye çalışarak aynı araziyi tekrar tekrar çizdiğini, kâğıda damlayan gözyaşlarının karakalem çizgilerini çamura çevirdiğini hayal edebiliyordu.</p>

  <p>Marnes gibi olacaktı, o zavallı adam gibi. Cenazesini toprağa verecek hiçbir yakını olmayan Şerif Yardımcısı'nı düşününce aklına Juliette'in kendisine söylediği son şey geldi. Ona birisini bulması, kendisi gibi olmaması, hiçbir zaman yalnız kalmaması için yalvarmıştı.</p>

  <p>Ellinci kat sahanlığının çelikten yapılma, serin tırabzanlarını kavradı ve üzerine abandı. Aşağıya baktığında merdivenin yeryüzünün derinliklerine doğru döne döne ilerlediğini görebiliyordu. Elli altıncı katın sahanlığını ilk bakışta görebiliyor, arada kalan sahanlıkları ise belli belirsiz seçebiliyordu. Mesafeyi kestirmek zordu, ama yeteri kadar yüksek olduğunu düşündü. Atlayanların doksan dokuza kadar hiçbir şeye takılmadan düşüp ölebilmek için tercih ettiği seksen ikiye inmesine gerek yoktu.</p>

  <p>Aniden kendisini uçarken, kolları bacakları açık bir vaziyette havada taklalar atarken gördü. Sahanlığı denk getiremeyeceğine hükmetti. Tırabzanlardan biri onu yakalar ve yaklaşık yansını biçerdi. Ya da belki de biraz daha öne doğru atlar ve kafa üstü çakılmaya çalışırsa bu işi daha çabuk halledebilirdi.</p>

  <p>Düşüşünü, yani sonunu bütün berraklığıyla kafasında canlandırdığı için korkulu bir sancı ve adrenalin patlaması hissederek doğruldu. Etrafına bakındı ve kendisini izleyen birinin olup olmadığını görmek için sabah trafiğini kolaçan etti. Tırabzanlara abanıp boşluğa bakan başka yetişkinler de görmüştü daha önceleri. Kafalarından kötü düşüncelerin geçtiğini var saymıştı her zaman. Çünkü siloda büyümüş biri olarak yalnızca çocukların sahanlıklardan somut şeyler düşürebileceğini biliyordu. Yaşınız ilerledikçe elinizin uzandığı her şeyi sıkı sıkıya kavramanız gerektiğini bilirdiniz. Nihayetinde <span style="font-style:italic;">başka</span> şeyler kayıp giderdi; kaybettiğiniz, silonun kalbine doğru taklalar atarak irtifa kaybeden ve sizi de peşinden atlamaya sürükleyen şeyler...</p>

  <p>Sahanlık, koşturan bir taşıyıcının adımlarıyla sallandı, sonra çelik basamaklara çarpan çıplak ayak sesleri duyuldu ve sarmallar çizerek ona yaklaştı. Lukas tırabzandan uzaklaştı ve o gün yapacağı şeye odaklanmayı denedi. Belki de sürünerek yatağına gidip uyumalı, şuursuzca vakit öldürmeliydi.</p>

  <p>Tam içinde motivasyon kırıntıları bulur gibiyken taşıyıcı, süratle yanından geçti ve Lukas bir anlığına da olsa oğlanın korkudan çarpılmış yüz ifadesini yakaladı. Hızla ve pervasızca görüş alanının dışına çıkmasına rağmen yüzündeki o telaşlı ifade Lukas'ın aklına kazınmıştı.</p>

  <p>Ve Lukas anladı. Çocuğun seri ayak sesleri yeryüzünün gitgide daha derinlerine inerken o sabah bir şeyler olduğunu, En-Tepe’de temizlikle ilgili bahsedilmeye değer bir şeylerin vuku bulduğunu anladı.</p>

  <p>Bir umut tohumuna bir damla su değdi. Kendisini zehirlemesinden ya da boğmasından korktuğu için varlığını inkâr ederek derinlere gömdüğü arzulu bir çekirdek filizlenmeye başladı. Belki de temizlik hiç gerçekleşmemişti. Sürgün kararım yeniden gözden geçirmiş olabilirler miydi? Mekanik insanları yukarıya bir dilekçe yollamıştı. Her biri kendi kellelerini Juliette için ateşe atan yüzlerce cüretkâr imza. En-Derin’in çılgın itirazı yargıçların çark etmesine neden olmuş olabilir miydi?</p>

  <p>O ufak umut tohumu kök saldı. Bir sarmaşık gibi Lukas’ın göğsüne yayıldı ve içini yukarı koşturup olup biteni kendi gözleriyle görme hevesiyle doldurdu. Tırabzanı ve hayal kırıklıklarının peşinden atlama isteğini ardında bıraktı, sonra da sabah kalabalığını yararak yukarıya doğru yol aldı. Taşıyıcının ardından fısıltıların yayılmaya başladığını fark etti. Bunun farkında olan tek kişi o değildi.</p>

  <p>Yukarı yönde seyreden trafiğin arasına katıldığında önceki günlerden kalan bacak ağrılarının uçup gittiğini fark etti. Arkasından gelen yüksek telsiz parazitini duyduğu sırada önünde ağır ağır hareket eden bir aileyi sollamaya hazırlanıyordu.</p>

  <p>Lukas arkasını döndüğünde birkaç basamak gerisinde el yordamıyla belindeki telsizini arayan Şerif Yardımcısı Marsh'ı gördü. Kucağında ufak bir karton kutu taşıyordu ve alnı terden parıl parıldı.</p>

  <p>Lukas durup tırabzanı kavradı ve Orta-Katlar Şerif Yardımcısı'nın kendisine yetişmesini bekledi.</p>

  <p>“Marsh!”</p>

  <p>Şerif Yardımcısı sonunda telsizinin sesini kısmayı başardı ve bakışlarını yukarı kaldırdı. Lukas'a bir kafa selamı verdi. Bir işçi ve gölgesi yanlarından geçerken ikisi de tırabzanlara yapışmak zorunda kaldılar.</p>

  <p>“Haberler nedir?" diye sordu Lukas. Şerif Yardımcısı’nı iyi tanırdı ve karşılık beklemeksizin ağzındaki baklayı çıkaracağını biliyordu.</p>

  <p>Marsh alnını sildi ve kutuyu diğer koltukaltına geçirdi. “Şu Bernard yok mu, sabah sabah anamı ağlattı," diye yakındı. <span style="font-style:italic;">“Yeter</span> tırmandığım bu hafta be!"</p>

  <p>“Hayır, yani <span style="font-style:italic;">temizlik</span> ne oldu?" diye sordu Lukas. “Bir taşıyıcı sanki hayalet görmüş gibi koşturup geçti de az önce."</p>

  <p>Şerif Yardımcısı Marsh başını kaldırıp basamaklara baktı. “Juliette'in eşyalarını olabildiğince çabuk bir şekilde otuz dörde çıkarmam istendi. Hank onları bana getirirken az daha geberiyordu." Daha fazla kalamayacakmış izlenimi vererek tırmanmaya başladı. “Bak, işimi kaybetmek istemiyorsam devam etmem lazım."</p>

  <p>Lukas kolunu yakaladı ve memnuniyetsiz tırmanıcılar bu ikili ile aşağıya yolculuk eden tek tük insanların arasından sıkışarak geçmeye çalışırken arkalarındaki trafik tıkanmaya başladı. ‘Temizlik yapıldı mı yapılmadı mı?" diye sordu Lukas.</p>

  <p>Marsh tırabzana doğru eğildi. Telsizinden alçak sesli konuşmalar duyuldu.</p>

  <p>“Hayır," diye fısıldadı ve Lukas kendini uçabilecekmiş gibi hissetti. Merdivenlerle silonun beton kalbi arasındaki mesafeyi uçarak katedebilir, sahanlıkların arasında süzülebilir, tek sıçramada elli kat yol alabilirdi—</p>

  <p>“Dışarı çıktı ama temizlemedi," dedi Marsh, sesi alçaktı ancak Lukas’ın hayallerini delik deşik edecek sivrilikte sözcüklerle doluydu. ‘Tepelere doğru gitmiş—"</p>

  <p>“Bir saniye. Ne dedin sen?"</p>

  <p>Marsh başıyla onayladı ve Şerif Yardımcısı'nın burnundan ter damladı. “Görüş alanından çıkıp gitmiş," diye fısıldadı, tıpkı sesi kısılmış bir telsiz sesi gibi. “Şimdi de eşyalarını Bernard'a götürmem gerek—"</p>

  <p>“Ben götürürüm," dedi Lukas ellerini uzatarak. “Zaten otuz dörde çıkıyordum."</p>

  <p>Marsh kutuyu yeniden diğer koluna aldı. Zavallı Şerif Yardımcısı her an olduğu yere yığılacakmış gibi görünüyordu. Lukas ona yalvardı; tıpkı iki gün önce Juliette’i hücresinde ziyaret edebilmek için yalvardığı gibi. “Ver senin yerine ben götüreyim," dedi. “Bernard'ın bir şey demeyeceğini biliyorsun. Onunla iyi arkadaşızdır, tıpkı seninle de her zaman olduğumuz gibi-”</p>

  <p>Şerif Yardımcısı Marsh dudağını sildi ve bu teklifi gözden geçirirken kafasını hafifçe salladı.</p>

  <p>“Bak, ben zaten yukarı çıkıyorum,” dedi Lukas. Her ne kadar vücudunda gelgitler oluşturan heyecan dalgaları odaklanmasını zorlaştırsa da kendini yorgun Marsh'ın elinden kutuyu yavaşça alırken buldu. Merdivenlerdeki trafik bir arka plan gürültüsüne dönüşmüştü. Juliette'in hâlâ siloda olma ihtimali avucundan kayıp gitmişti; ancak temizlik yapmadığını duymak, tepeleri aştığını öğrenmek içini bambaşka bir şeyle doldurmuştu. Bu haber, yıldızların haritasını çıkarmak isteyen yanına temas etti. Hiç kimsenin Juliette'ten geriye kalanları seyredemeyeceği anlamına geliyordu zira.</p>

  <p>“Elindekine dikkat ediyorsun bak,” dedi Marsh. Gözleri artık Lukas'ın kollarındaki kutunun üzerindeydi.</p>

  <p>“Onu hayatım pahasına koruyacağım,” dedi Lukas. “Bana güven.” Marsh ona güvendiğini göstermek için kafasını salladı. Ardından Lukas temizliği kutlamak için yukarı çıkan kalabalığın önünde, Juliette'e ait eşyaların göğsüyle kolunun arasındaki bir kutuda çıkardığı yumuşak tıkırtılar eşliğinde merdivenleri hızla tırmanmaya başladı.</p>

  <p><span style="font-style:italic;">"Şu benim ihtiyar kulaklarımda eski iniltilerin çınlar hâlâ.”</span></p>

  <p>Elektrik ustası Walker karman çorman bir tezgâhın üzerine doğru eğildi ve büyütecini düzeltti. Büyük ve balonsu lens bir lastikle başına tutturulmuştu ve sıkıyor olmalıydı; tabii altmış iki yılının büyük bir bölümünü kafasında onunla geçirmemiş olsaydı. Merceği yerine oturttuğunda yeşil renkli baskılı devre kartının üzerindeki küçük siyah çip berrak bir görünüme kavuştu. Gövdesinden bir örümceğin bacakları gibi çıkıntı yapan ufak metal tırnakları görebiliyordu; minik ayaklar gümüş renkli, donmuş çelik birikintilerinin içinde tuzağa düşmüş gibiydi.</p>

  <p>Walker bir yandan ayağıyla emme ünitesini çalıştırırken diğer yandan da en ince havyasının ucunu gümüş noktalardan birine dokundurdu. Çipin minik tırnağının etrafındaki metal önce eridi, ardından bir kamış tarafından emilerek on altı küçük ayaktan birini azat etti.</p>

  <p>Kafasını başka şeylerle meşgul etmek için tüm gece boyunca uyumamış ve yanmış çipleri sökmüştü. Yeni taşıyıcının tanıdık ayak patırtıları koridorun sonundan duyulduğunda bir diğerine geçmek üzereydi.</p>

  <p>Walker kartı ve sıcak demir çubuğu tezgâha bırakıp kapıya koşturdu. Pervazı tuttu ve çocuk geçerken kapıdan dışarı sarktı.</p>

  <p>“Taşıyıcı!" diye bağırdı ve çocuk gönülsüzce durdu. “Haberler nedir evlat?"</p>

  <p>Çocuk gencecik beyaz dişlerini göstererek sırıttı. “Çok <span style="font-style:italic;">bomba</span> haberlerim var," dedi. “Ama sana bir jetona patlar.”</p>

  <p>Walker bıkkın bir ifadeyle homurdandı, ancak yine de elini tulumunun cebine attı. Elini sallayarak çocuğu yanına çağırdı. “Sen şu Sampson’sın, değil mi?"</p>

  <p>Çocuk kafasını evet dercesine salladı, saçları genç suratının etrafında dans etti.</p>

  <p>“Gloria'nın gölgesiydin, değil mi?”</p>

  <p>Walker’ın şıkırdayan ceplerinden çıkarılan gümüş jetonu gözleriyle takip eden çocuk bir kez daha başıyla onayladı.</p>

  <p>“Biliyor musun, Gloria kimsesiz ve tüm hayatı çalışmaktan ibaret olan yaşlı bir adama merhamet ederdi. Haberler konusunda bana güvenirdi.”</p>

  <p>“Gloria öldü," dedi çocuk, avucunu uzatarak.</p>

  <p>“Maalesef," dedi Walker, iç çekerek. Jetonu çocuğun açık avucuna bıraktı, sonra da kendi yaşlı ve benekli elini haberi hemen anlatması için salladı. Her şeyi öğrenmek için can atıyordu ve doğrusu bunun için on jetonu seve seve gözden çıkarırdı. “Tüm detaylarıyla evlat. Hiçbir şey atlamadan."</p>

  <p>‘Temizlik yapılmadı Bay Walker!"</p>

  <p>Walker'ın kalbi tekledi. Çocuk yeniden koşmaya koyulmak için omzunu döndürdü.</p>

  <p>“Dur evlat! Ne demek istiyorsun, nasıl temizlik olmadı? Serbest mi bırakıldı?"</p>

  <p>Taşıyıcı başını iki yana salladı. Uzun ve dağınık saçları merdivenlerde yukarı aşağı koştururken savrulması için özel olarak yaratılmış gibiydi. “Hayır efendim. <span style="font-style:italic;">Reddetti!’’</span></p>

  <p>Çocuğun gözlerinde şimşekler çakıyordu, sırıtışı böyle bir bilgiye sahip olmanın gururuyla kocamandı. Çocuğun hayatı boyunca hiç kimse temizlik yapmayı reddetmemişti. Aynı şey Walker için de geçerliydi. Belki de bugüne kadar hiç yaşanmamıştı. Walker Juliette'iyle gurur duydu.</p>

  <p>Çocuk bir an bekledi. Koşup gitmek için sabırsızlanıyordu.</p>

  <p>“Başka bir şey?" diye sordu Walker.</p>

  <p>Sampson başını yukarı aşağı salladı ve Walker’ın ceplerine bir bakış attı.</p>

  <p>Walker yeni nesillerin bu paragöz hâline uzun ve bıkkın bir iç çekti. Bir elini cebine atarken diğeriyle de sabırsızlığını belli eden bir el işareti yaptı.</p>

  <p>“O gitti Bay Walker!”</p>

  <p>Jetonu Walker’ın avucundan kaptı.</p>

  <p>“Gitti mi? Öldü mü demek istiyorsun? Anlatsana evlat!”</p>

  <p>Jeton tulumunun cebini boylayıp gözden kaybolduğunda Sampson'ın dişleri yeniden belirdi. “Hayır efendim. Tepelerin üzerinden yürüyüp gitmek gibi gitmek. Temizlik yapmadan Bay Walker, sadece doğrudan oraya gitti ve gözden kayboldu. Şehre gitti ve Bay Bernard tamamını seyretti!”</p>

  <p>Genç taşıyıcı, Walker'ın koluna bir şaplak attı, besbelli o heyecanla bir şeylere saldırma ihtiyacı hissetmişti. Saçlarını yüzünden çekti, genişçe gülümsedi ve yoluna koyulmak üzere döndü. Artık ayakları daha hafif, ancak cepleri anlattıkları sayesinde daha ağırdı.</p>

  <p>Walker kapıda taş kesmişti. Kayar da dış dünyaya düşerim korkusuyla pervazı demirden pençelerle kavradı. Salınarak orada öylece durdu, başını eğip önceki gece dışarıya çıkardığı tabak yığınına baktı. Sonra omzunun üzerinden tüm gece boyunca kendisine seslenen dağınık karyolasına bir göz attı. Havyadan hâlâ duman çıkıyordu. Yakında ilk vardiyanın ayak sesleri ve gürültüleriyle dolacak olan koridora arkasını döndü ve başka bir yangın çıkarmadan önce havyayı fişten çekti.</p>

  <p>Kısa bir süre orada öylece durarak Jules’ü ve onun hakkında aldığı haberi düşündü. Ona gönderdiği notu zamanında alıp almadığını, onun adına duyduğu korkunun karnında yarattığı ağrıları azaltıp azaltmadığını düşündü.</p>

  <p>Walker tekrardan kapıya döndü. En-Derin kıpır kıpırdı. Oraya çıkmak, eşiği geçmek, bu eşi görülmemiş durumun bir parçası olmak için kuvvetli bir çekim duydu içinde.</p>

  <p>Shirly muhtemelen yakında kahvaltısını getirmek ve bulaşıkları götürmek için gelirdi. Onu bekleyebilir, belki biraz laflayabilirdi. Belki de böylece etkisinde kaldığı bu delice büyü geçerdi.</p>

  <p>Ancak beklemenin, dakikaların siparişler gibi birikeceğinin,Juliette'in ne kadar uzağa gidebildiğini öğrenememenin ya da temizlik yapmamasına diğerlerinin vereceği tepkiyi bilmemenin düşüncesi onu harekete geçirdi.</p>

  <p>Walker bir ayağını yerden kaldırdı ve kapının dışına uzattı, botları sınırlan çizilmemiş zeminin üzerinde tereddütle asılı kaldı.</p>

  <p>Derin bir nefes aldı ve kendini öne doğru bırakıp devinimin ritmine kapıldı. Ve aniden kendini gözü kara bir kâşif gibi hissetti. Sonunda başarmıştı, kırk küsur yıl sonra tanıdığı bir koridorda bir elini metal duvarlara sürterek sallana sallana ilerliyor ve gözlerinin hiç hatırlamadığı bir dönemece doğru adım adım yaklaşıyordu.</p>

  <p>Ve Walker bilinmeze doğru yelken açmış yaşlı bir adama dönüştü yeniden, zihni orada karşılaşabileceklerinin etkisiyle sersemlemişti.</p>

  <p><span style="font-style:italic;">“Hüznümün ta derinlerine işleyecek Sevecenlik kalmadı mı, bulutların üstünde de?</span></p>

  <p><span style="font-style:italic;">Canım anneciğim, kovmayın beni evden!”</span></p>

  <p>Silonun ağır çelik kapılan aralandı ve büyük bir argon bulutu sinirli bir tıslama sesiyle dışarı salındı. Bulut yoktan var olmuş gibi görünüyordu, sıkıştırılmış gaz dışarının daha sıcak ve daha yoğunluksuz havasıyla temas edince köpüksü bir hal aldı.</p>

  <p>Juliette Nichols bir botunu bu dar aralıktan dışarı çıkardı. Ölümcül toksinleri uzak tutmak, sıkıştırılmış basınç yoluyla argon gazını dışarı çıkmaya zorlamak için kapılar asgari miktarda açılmıştı, o sebeple Juliette'in yan dönmesi ve sıkışarak geçmesi gerekti, şişkin kıyafeti kalın kapılara sürttü. Tek düşünebildiği az sonra basınç odasını cehennem yerine çevirecek olan alevlerdi. Sanki sırtını yalıyor ve onu kaçmaya zorluyorlardı.</p>

  <p>Diğer botunu da aralıktan geçirdiğinde kendini aniden dışarıda buldu.</p>

  <p>Dışarıda.</p>

  <p>Başlıklı kafasının üzerinde bulutlardan, gökyüzünden ve görünmez yıldızlardan başka hiçbir şey yoktu.</p>

  <p>Hantal adımlarla ilerledi, tıslayan argon bulutunun içinden çıktı ve kendini yukarı doğru eğimli bir rampanın başında buldu, duvarların köşeleri rüzgarla taşınmış pisliklerden ötürü topak topaktı. Silonun En-Tepe'sinin yeraltına gömülü olduğunu unutmak kolaydı. Eski ofisinden ve kafeteryadan görülen manzara sanki yeryüzünün üzerinde duruyormuşsunuz ve başınız vahşi rüzgarla aynı hizadaymış illüzyonunu yaratıyordu, oysa bunun tek nedeni sensörlerin orada oluşuydu.</p>

  <p>Juliette göğsündeki sayılara baktı ve yapması gereken işi hatırladı. Başını yere eğip botlarına odaklanarak rampayı tırmandı. Nasıl harekete geçtiğinden bile emin değildi, nedeni infazının huzurunda boyun eğmiş olmanın getirdiği uyuşukluk olabilir miydi? Yoksa yalnızca otomatik bir kendini koruma refleksi, en basit haliyle basınç odasını dolduracak alevlerden kaçış mıydı bu? Vücudu birkaç saniye sonra olacakları kestireme-diği ya da planlayamadığı için kaçınılmaz olanı ertelemeye mi çalışıyordu?</p>

  <p>Juliette rampanın doruğuna ulaştığında başı bir yalanın, muazzam ve göz kamaştırıcı bir sahteliğin içine daldı. Tepeler yeni serilmiş halılar gibi duran yemyeşil çimlerle kaplıydı. Semaya sarhoş edici bir mavi hakimdi, bulutlar akıl almaz beyazlıktaki süslü çarşaflar gibiydi, hava uçan canlılarla benek benekti.</p>

  <p>Olduğu yerde döndü ve bu takdire şayan yalanı içine çekti. Gençlik yıllarından kalma bir kitaba düşmüş gibiydi; hayvanların konuşabildiği, çocukların uçabildiği ve grinin hiçbir zaman var olmadığı kitaplara.</p>

  <p>Gerçek olmadığını bildiği halde, dünyaya sekize iki inç bir yalandan baktığını bilmesine rağmen gördüklerine inanmanın <span style="font-style:italic;">cazibesi</span> karşı koyulamazdı. O da inanmak istedi. IT'nin yalanlarla dolu programı hakkında bildiklerini ve Walker'la konuştukları her şeyi unutmak, aslında orada olmayan yumuşacık çimlerin üzerine kendini bırakmak, var olmayan hayatın zemininde yuvarlanmak, gülünç kıyafeti çıkarıp aldatıcı arazide mutluluktan avazı çıktığınca bağırarak koşturmak istedi.</p>

  <p>Başını eğip ellerine baktı, kalın eldivenler elverdiğince yumruklarını sıkıp gevşetti. Bu kıyafet onun tabutuydu. Başlığına ve vizörüne IT'nin yerleştirdiği şeylerden hangilerinin gerçek hangilerinin boş umutlar olduğunu hatırlamak için mücadele ederken kafası karıştı. Gökyüzü gerçek değildi. Çimler gerçek değildi. <span style="font-style:italic;">Ölümü</span> gerçekti. Her zaman bildiği o çirkin dünya gerçekti. Sonra bir anda bir şey yapması gerektiğini hatırladı. Temizlik. ..</p>

  <p>Döndü ve sensör kulesine baktı, onu ilk defa görüyordu. Bir yanında paslı ve hafif gömülü bir merdiven asılı, sağlam bir çelik ve beton bloğuydu. Sensör bölmelerinin kabartısı kulenin yüzünde çıkmış siğiller gibiydi. Juliette eliyle göğsüne uzandı ve temizlik bezlerinden birini kavrayıp yerinden söktü. Walker'ın notu kafasında yankılanmaya devam ediyordu: <span style="font-style:italic;">Korkmak yok.</span></p>

  <p>Kaba yün bezi alıp kıyafetinin koluna sürttü. Kolunu saran ısı bandı bir zamanlar IT’den çaldığı, arıza çıkarması için özel olarak tasarlanmış bantlar gibi soyulup kabarmadı. Bu Juliette'in çalışmaya alışık olduğu, Mekanik tasarımı ısı bantlarındandı.</p>

  <p><span style="font-style:italic;">Tedarik iyi,</span> demişti Walker notunda. İyi ile kastettiği Tedarik'teki insanlardı demek. Juliette'e yıllarca kötü kalitede yedek parçalar tedarik etmiş olmalarına rağmen en çok ihtiyaç duyduğu bu anında ona büyük bir kıyak yapmışlardı. Kendisi sürgününe gönderilmek üzere üç gün boyunca merdiven tırmanıp üç gece boyunca üç farklı hücrede yatarken onlar IT’nin malzemelerini Mekanik'inkilerle değiştirmişlerdi. Sipariş edilen parçaları tedarik etme görevlerini olabilecek en alengirli şekilde yerine getirmişlerdi, bunda mutlaka Walker’ın bir parmağı olmalıydı. Böylelikle IT farkında olmaksızın bir kerelik de olsa <span style="font-style:italic;">dayanması</span> için bir kıyafet üretmişti, dağılması için değil.</p>

  <p>Juliette gülümsedi. Her ne kadar ölümü kesin olsa da en azından ertelenmişti. Sensörlere uzunca bir süre baktı, parmaklarını gevşetti ve yün bezi sahte çimlerin üzerine attı. En yakınındaki tepeye doğru dönerken sahte renkleri ve orada gerçekten olanların üzerine yansıtılmış yaşam katmanlarını kafasından atmak için elinden geleni yaptı. Öforiye teslim olmaktansa botlarının sıkışmış toprakta çıkardığı katır kutur sese konsantre oldu, öfkeli rüzgârın kıyafetini yalayışını hissetti, kum tanecikleri başlığını dört bir yanından döverken belli belirsiz duyulan tıslamayı dinledi. Etrafındaki dünya dehşet vericiydi, yeterince odaklanırsa bilincine belli belirsiz varabileceği bir yerdi; tanıdığı ancak artık göremediği bir dünya.</p>

  <p>Dik bayın tırmanmaya başladı ve kararsız bir şekilde ufukta parıldayan metropolise doğru yollandı. Oraya varmak gibi bir düşüncesi yoktu. Tek istediği tepeyi aşıp çürüyüşünü kimsenin göremeyeceği bir yerde ölmekti, böylelikle yıldız-avcısı Lukas şafak vakitlerinde onun cansız suretini görmekten çekinip kendini yukarı çıkmaktan alıkoyamayacaktı.</p>

  <p>Sonra birdenbire yalnızca yürümek, bir amaca sahip olmak ona kendini iyi hissettirdi. Onların görüş alanının dışına çıkacaktı. Bu, dökülmekte olduğunu bildiği o sahte şehre gitmekten çok daha esaslı bir hedefti.</p>

  <p>Tepeyi tırmanırken yan yolda bir çift koca kayaya rastladı. Juliette etraflarından dolaşmaya başlamıştı ki o anda nerede olduğunu, en rahat yol olan, iki katmanın çakışarak oluşturduğu kıvrımı takip ettiğini ve yalanların en korkuncunun da orada yattığını fark etti.</p>

  <p>Holston ve Allison. Vizörünün sihriyle kamufle edilmiştiler. Taştan bir serapla kaplıydılar.</p>

  <p>Söylenecek hiçbir şey yoktu. Ne görülecek bir şey, ne de edilecek bir kelam vardı. Tepeden aşağı baktı ve oraya buraya serpiştirilmiş diğer kaya parçalarını gördü, konumlan hiç de rastgele değildi, eski temizlikçilerin yere yığıldıkları yerlerdeydiler.</p>

  <p>Bu üzüntü verici düşünceleri gerisinde bırakarak siloya sırtını döndü. Arkasından kıçlarına kına yakacak olanların (ya da yas tutacak küçük bir kalabalığın) görüş mesafesinden çıkmak için ne kadar vaktinin kaldığını bilmesine imkan yoktu.</p>

  <p>Siloda gerçekleştirdiği tırmanışlar yüzünden hâlâ sızlayan bacaklarıyla tepenin zirvesine doğru çıkarken IT tarafından gözlerinin önüne çekilen örtünün ilk yırtıklarına şahit oldu. Gökyüzünün ve uzaktaki şehrin daha önce hiç görmediği kısımlan, yani aşağıdan bakıldığında tepenin perdelediği parçalar görüş alanına girdi. Programda bir kırılma noktası var gibiydi; yalanlarının bir sının vardı. Uzaktaki yekpare sütunların üst kısımlan sahte gün ışığında sağlam görünür ve de parıldarken bu göz alıcı cam levhalar ile parlak çeliğin altında terk edilmiş bir dünyanın çürük donukluğu yatıyordu. Binaların çoğunu en alt katlarına kadar görebiliyordu ve binalar, onlara yansıtılan ağır zirveleri nedeniyle her an devrilmeye hazır bir görüntü çiziyorlardı.</p>

  <p>Yan tarafta daha önce hiç görmediği ekstra binalar vardı, çoğunun hiçbir desteği ya da temeli yoktu. Altlarındaki kara gökyüzüyle birlikte havada öylece asılı duruyorlardı. Gri bulutlardan ve cansız tepelerden oluşan gökyüzü manzarası alçak ufuk çizgisi boyunca uzanıyor, vizör programının eriminin bittiği noktada kalın ve mavi bir çizgiyle sonlanıyordu.</p>

  <p>Juliette, IT’nin dalaveresindeki bu eksikliğin sebebini çözmeye çalıştı. Bunun sebebi tepenin ardında ne yattığını kendilerinin bile bilmemesi ve bu kısmı nasıl değiştireceklerini tahmin edememeleri olabilir miydi? Yoksa kimsenin bu kadar uzağa gidemeyeceğini bildikleri için uğraşmaya değmeyeceğini mi düşünmüşlerdi? Nedeni ne olursa olsun görüntünün sarsıcı ve mantıkdışı doğası kafasını allak bullak etti. Onun yerine ayaklarına, yeşile boyanmış tepenin doruğuna ulaşana dek geriye kalan bir düzine adımı atmaya odaklandı.</p>

  <p>Tepenin doruğunda, şiddetli rüzgârlar kıyafetine çarpıp neden oldukları türbülansla onu eğilmek zorunda bıraktığında duraksadı. Ufku inceledi ve iki dünyayı ayıran çizginin tam üzerinde durduğunu gördü. Önünde uzanan bayırın aşağısında, gözlerinin daha önce hiç görmediği yeni bir arazide tozdan, kavrulmuş topraktan, coşkulu rüzgârlardan, küçük hortumlardan ve ölümcül havadan oluşan çıplak bir dünya bulunuyordu. Burası yeni bir diyardı, buna rağmen şimdiye dek karşılaştığı her şeyden daha tanıdıktı.</p>

  <p>Dönüp az önce tırmandığı patikaya, hafif bir meltemle dalgalanan çimlere, başlarını kendisine doğru sallayan tek tük çiçeğe, tepesindeki açık maviye ve parlak beyaza dikkatle baktı. Çirkin bir uydurmacaydı bu; davetkâr ancak sahteydi.</p>

  <p>Juliette bu illüzyona son bir kez daha hayran hayran baktı. Tepelerin ortasındaki yuvarlak çöküntünün silosunun düz çatısının dış hatlarını çizmeye çalışıyormuş gibi görünmesi, yaşamaya elverişli evinin geri kalanının toprağın derinliklerine gömülü olması dikkatini çekti. Yeryüzünün silonun etrafında oluşturduğu yükselti, araziye aç bir tan-n tarafından kaşıklanmış görünümü katıyordu. Buruk bir kalple içinde büyüdüğü dünyanın kapılarının kendisine tamamıyla kapandığını, evinin ve insanlarının mühürlü kapılar ardında güvende olduğunu ve kaderine boyun eğmesi gerektiğini kabullendi. Sürgün edilmişti. Fazla zamanı kalmamıştı. Böylelikle davetkâr manzarayla parlak renklere sırtını döndü ve tozlu, cansız, gerçek dünyayla yüzleşti.</p>

  <p>***</p>

  <p>Tepeden inmeye başladığında Juliette kıyafetinin içindeki havayı ihtiyatla solumaya başladı. Walker'ın ona fazladan bir zaman, kendisinden önce hiçbir temizlikçinin sahip olmadığı kadar bir süre armağan ettiğini biliyordu, ama ne kadardı? Ve niçin? Hedefine çoktan ulaşmış, kendini sensörlerin görüş alanının dışına atmayı başarmıştı. Peki neden hâlâ yürüyor, niçin hâlâ bu yabancı tepeden aşağıya doğru sendeleyerek iniyordu? Sebebi dinginlik miydi? Yerçekimi miydi? Yoksa bilinmeyenin görüntüsünü mü merak ediyordu?</p>

  <p>Önündeki yabancı araziyi incelemek için durduğunda bayın hemen hemen inmişti ve viran şehre giden ana istikamette ilerlemeye başlamak üzereydi. Bulunduğu yükseklik, kupkuru yeryüzünün uzun kum tepeciklerinin üzerindeki son yürüyüşü, bu bakir yolculuğu için dilediği yolu seçmesine imkân tanıyordu.</p>

  <p>Silosunun konuşlandığı çukurun tesadüfi olmadığını işte o zaman, önündeki pas tutmuş şehre bakarken fark etti. Ufukta uzanan tepelerin ortalarında oldukça belirgin bir yeryüzü şekli vardı. Birbirinin peşi sıra tekrarlanan, çanak biçimli, yuvarlak çukurlardı bunlar; aralarındaki arazi, kaşıklanmış her bir lokmanın bıraktığı oyuğu aşındırıcı rüzgârlardan korumak istercesine yükseliyordu.</p>

  <p>Juliette bir taraftan buna kafa yorup diğer taraftan da adımlarına dikkat kesilerek bir sonraki çanağa indi. iri taşlan tekmeleyerek yana itti, nefes ritmini ayarladı. Taşmış havzaların derinliklerinde çalıştığından, tıkanmış tahliye giderlerini açmak için cüsseli adamların bile çekindiği çamurların altından yüzdüğünden, havayı muhafaza etmenin sakin kalmaktan geçtiğini iyi biliyordu. Başını kaldırdı ve giysisinin içinde bu çanağı aşıp bir sonraki büyük tepenin zirvesine tırmanmaya yetecek kadar oksijen bulunup bulunmadığını merak etti.</p>

  <p>Çanağın merkezinden yükselen ince uzun kuleyi, zayıf gün ışığının altındaki metal parıltısını işte o anda gördü. Buradaki araziye vizörün-deki program tarafından el sürülmemişti; gerçeklik, başlığının içine lekelenmemiş bir şekilde nüfuz ediyordu. Ve bu tanıdık sensör kulesini gördüğünde etrafta fazla dönüp dolaştığını, tepenin doruğundan araziyi seyrederken yanlış tarafa döndüğünü ve daha önce geçtiği yolu bir kez daha katederek kendi silosunun yolunu tutmuş olabileceğini düşündü.</p>

  <p>Toprağın üzerinde çüremekte olan ölü bir temizlikçinin görüntüsü bu savını kanıtlar nitelikteydi. Çıplak bir iskeletten, eski bir kıyafetin metal şeritlerinden ve bir başlığın dış kabuğundan ibaretti.</p>

  <p>Durup başlığın tepe noktasına botunun burnuyla dokunduğunda kabuk dağılıp içine göçtü. Bir zamanlar içinde bulunan etler ve kemikler uzun zaman evvel rüzgarlarla sürüklenip etrafa saçılmış olmalıydı.</p>

  <p>Juliette uyuyan çifti görmek için tepeden aşağıya doğru baktı; ancak o iki kum tepesinin oluşturduğu kıvrım görüş alanının içinde değildi. Bir anda kendini afallamış ve kaybolmuş hissetti. Havanın sonunda contaları ve ısı bandını geçip geçmediğini, beyninin zehirli gazlara boyun eğip eğmediğini merak etti, fakat sorusunun yanıtı hayırdı. Artık şehre daha yakındı, hala binaların ufukta çizdiği o silüete, halen eksiksiz ve ışıltılı görünen o zirvelere doğru yürüyordu. Üstlerindeki gökyüzü mavi ve parlak bulutlarla doluydu.</p>

  <p>Bu da önündeki kulenin... <span style="font-style:italic;">kendi</span> kulesi olmadığı anlamına geliyordu. Bu kum tepelerinin, ölü yeryüzünün bu koca yükseltilerinin amacı ne rüzgarları önlemek ne de havayı uzak tutmaktı. Meraklı gözlerin önüne bir set çekmekti işlevleri; bu görüntüyü, bu manzarayı <span style="font-style:italic;">diğerlerinden</span> saklamaktı.</p>

  <p><span style="font-style:italic;">“Bir ki hop, üçüncüsü göğsündedir.”</span></p>

  <p>Lukas otuz sekizin sahanlığına tırmanırken ufak kutuyu göğsünde sımsıkı tuttu. Burası ofislerin, dükkânların, bir plastik fabrikasının ve küçük su arıtma tesislerinden birinin bulunduğu çok amaçlı bir kattı. Kapıları iterek geçti ve temizlik gününün sessizliğine bürünmüş koridorlarda aceleyle ilerleyip ana pompa kontrol dairesine vardı. IT'nin genel anahtarını kullanarak içeri girdi. Odanın içinde salı günü üzerinde çalıştığı bakım programından kalan uzun ve tanıdık bir bilgisayar kasası vardı. Lukas kapının ufak penceresinden dışarıya ışık sızmasını ve gelip geçenlerin içeride birinin olduğunu anlamasını önlemek için odanın tepe lambalarını yakmadı. Uzun sunucu rafıyla duvarın arkasına geçti, yere çöktü ve el fenerini bulmak için tulumunun ceplerini karıştırdı.</p>

  <p>Gece fenerinin yumuşak ve kırmızı ışığında kutunun kanatlarını nazikçe açıp içindekileri açığa çıkardı.</p>

  <p>Suçluluk duygusu apansızdı. Beklentilerini, keşif ve mahremiyet heyecanını yıktı geçti. Patronuna karşı gelmekten ya da Şerif Yardımcısı Marsh'a yalan söylemekten kaynaklı değildi bu suçluluk; önemli olduğu söylenen sevkiyatı geciktirmesinden hiç değildi. Juliette’in eşyalarına saygısızlık etmesindendi. Onun kaderini hatırlamış olmasındandı. Ondan geriye kalanlar buradaydı işte. Kayıp ve göçüp gitmiş bedeni değildi belki; ama yaşadığı hayattan arta kalanlardı.</p>

  <p>Kutunun kanatlarını kapatıp içindekileri unutmayı aklından geçirirken derin bir nefes aldı, sonra bu eşyalara ne olacağını düşündü. Muhtemelen IT’deki arkadaşları kutunun içini pençeleriyle eşeleyecek-ti. Kutuyu yırtarak açacak ve tıpkı şeker değiş tokuş eden çocuklar gibi bunları bir şeylerle takas edeceklerdi. Onu kirleteceklerdi.</p>

  <p>Onun yerine kutunun kanatlarını ardına dek açtı ve Juliette’i onurlandırmaya karar verdi.</p>

  <p>Işığını ayarladığında kutunun en tepesinde bir kablo parçasıyla sarılmış silo çeklerini gördü. Bunları kutunun dışına çıkardı ve bir göz gezdirdi. Tatil çekleriydiler. Onlarca. Çekleri burnuna yaklaştırmasıyla kutudan yayılan keskin yağ kokusu düşüncelerini istila etti.</p>

  <p>Bu çeklerin altında az sayıda süresi dolmuş yemek kartı vardı, bir kimliğin köşesi aralarından çıkıntı yapıyordu. Lukas kimliğe uzandı, şerif olduğu için gümüş harflerle yazılmıştı. Darmadağın kartların arasında başka bir kimlik daha aradı, ancak görünüşe göre henüz adına Mekanik'in kullandığı renkte bir kimlik çıkarılmamıştı. Bir suçlama yüzünden işinden kovulmasıyla bir başka suçlamayla ölüme mahküm edilmesi arasında kartın hazırlanabileceği kadar zaman geçmemişti.</p>

  <p>Bir süre kimliğin üzerindeki fotoğrafı inceledi. Yeni gibiydi, tıpkı onu hatırladığı gibi görünüyordu. Saçlarını arkadan sıkıca toplamış, başının tepesini dümdüz bırakmıştı. Tokasından fırlamış buklelerinin boynunun her iki yanından sallandığını görebiliyordu ve bu onu çalışırken seyrettiği ilk geceyi, bir ışık kümesinin altında oturup önündeki dosyayı sayfa sayfa karıştırırken uzun saçlarını nasıl ördüğünü hatırlattı.</p>

  <p>Parmağım fotoğrafın üzerinde gezdirdi ve yüz ifadesini gördüğünde güldü. Fotoğrafçının ne yapmaya çalıştığını ya da bir çekimin neden bu kadar uzun sürdüğünü anlamaya çalışır bir ifadeyle alnı kırışık, gözleri kısıktı. Gülüşünün hıçkırığa dönüşmesini önlemek için eliyle ağzını kapattı.</p>

  <p>Çekler tekrar kutunun içine girdi ancak kimlik tıpkı Juliette’in dik başlı tavrının bir uzantısı gibi Lukas’ın göğüs cebine gitti. Gözüne çarpan bir sonraki şey gümüş bir çoklu çakı oldu, yeni görünüyordu, onunkinden biraz daha değişik bir modeldi. Çakıyı aldı ve arka cebinden kendisininkini çıkarmak için öne doğru eğildi. İkisini kıyasladı, Juliette’inkinin birkaç parçasını yuvasından çıkardı ve takılmadan açılıp kapanışlarına, yerlerine otururken çıkarttıkları zarif tıkırtılara hayran kaldı. Bir süre kendi çoklu çakısını temizlemekle uğraştı, parmak izlerini ve eriyip üzerine yapışmış kauçuk kablo kaplamalarının bir kısmını sildi, sonra da çakıları değiştirdi. Kendi çoklu aleti yerine ondan kalan bu hatırayı taşımayı tercih etti; onunki yerine kendi çakısı depoda kaybolabilir ya da kıymet bilmeyen bir yabancı tarafından alıkoyulabilirdi.</p>

  <p>Lukas duyduğu ayak sesleri ve kahkahanın etkisiyle dondu kaldı. Nefesini tuttu ve birinin içeri girmesini, ışıkların yanmasını bekledi. Yanındaki sunucu bir klik sesi çıkardı ve vızıldadı. Koridordaki gürültü azaldı, kahkaha sesi uzaklaştı.</p>

  <p>Şansını zorluyordu, biliyordu, ancak kutuda daha görülecek çok şey vardı. Yeniden eşelemeye başladı ve süslü bir ahşap kutu buldu; değerli bir antikaydı bu ve avucundan yalnızca birazcık daha büyüktü. Kısa bir süre boyunca nasıl açıldığını bulmaya çalıştı, üst kapağını kenara kaydırmayı başardığındaysa gördüğü ilk şey bir yüzük oldu: bir kadının evlilik yüzüğü. Som altından olabilirdi, ancak kesin bir şey söylemek güçtü. El fenerinden çıkan kırmızı ışık renkleri solduruyor, her şeyi tekdüze ve cansız kılıyordu.</p>

  <p>Üzerinde bir yazı aradı, ancak yoktu. Merak uyandırıcı bir nesneydi bu yüzük. Onunla tanıştığında Juliette'in onu takmadığından emindi, acaba bir akrabasına mı aitti yoksa isyan öncesinden kalan bir şey miydi? Yüzüğü ahşap kutuya geri koydu ve içindeki diğer eşyaya, bir tür bileziğe uzandı. Hayır, bir bilezik değildi. Çıkardığında onun bir saat olduğunu gördü, minicik gövdesi değerli taşlarla bezenmiş, kayışının tasarımına yedirilmişti. Lukas saatin ön yüzünü inceledi ve bir süre sonra ya gözlerinin ya da kırmızı ışığın kendisine bir oyun oynadığını düşündü. Yoksa? Emin olmak için daha yakından baktı ve mümkün olamayacak incelikteki kollarından birinin zamanı tıkır tıkır tüketmekte olduğunu gördü. Çalışıyordu.</p>

  <p>Lukas böyle bir eşyayı saklamanın ya da onunla yakalanmanın sonuçlarına kafa patlatmaksızın saati göğüs cebine koydu. Kutuda yalnız başına duran yüzüğe baktı ve bir anlık tereddüdün ardından onu da avuçlayıp cebine attı. Elini karton kutuya daldırdı, dibine dağılmış jetonlardan bir kaçını kapıp antika kutunun içine koydu, sonra da kapağını kapatıp tekrardan yerine yerleştirdi.</p>

  <p>Ne yapıyordu? Bir ter damlasının saçlarından yola çıkıp çenesine doğru süzüldüğünü hissedebiliyordu. Çalışmakta olan bilgisayarın arkasından gelen sıcaklık yükseliyor gibiydi. Başını yana eğdi ve kaşındırıcı ter damlacığını silmek için omzunu kaldırdı. Kutuda daha fazlası vardı ve kendine engel olamıyordu: bakmaya devam etmeliydi.</p>

  <p>Ufak bir not defteri buldu ve sayfalarını karıştırdı. Bir sürü yapılacaklar listesi vardı içinde, bütün maddelerin üzeri özenle çizilmişti. Onu yerine bıraktı ve kutunun dibindeki katlanmış kağıt parçasına uzandı, sonra onun bir kağıt parçasından daha fazlası olduğunu fark etti. Pirinç raptiyelerle tutturulmuş kalın bir kağıt yığını çıkardı kutudan. En tepesine not defterindekine benzer bir el yazısıyla şu harfler yazılmıştı:</p>

  <p>Ana Jeneratör Kontrol Dairesi Kullanım Kılavuzu Kitapçığı açtığında içinde esrarengiz diyagramlar ve kenar boşluklarını dolduran madde imli notlar buldu. Bu Juliette’in kendi elleriyle yazdığı bir şey gibiydi, ya odanın işleyişini doğru zamanlamayla yapmak ya da diğerleri için yararlı bir kılavuz oluşturmak için hazırlamış olmalıydı. Kağıdın hamur haline getirilmeden geri dönüştürülmüş olduğunu gördü. Sadece arka kısımlarına yazmıştı. Kitapçığın tersini çevirdi ve arkasında satırlarca devam eden baskılı yazıya göz gezdirdi. Kenar boşluklarında yine notlar vardı ve bir isim defalarca daire içine alınmıştı:</p>

  <p>Juliette. Juliette. Juliette.</p>

  <p>Kitapçığı ters çevirip orijinal kapağını buldu. <span style="font-style:italic;">“Romeus ve Juliette’in Trajik Hikayesi,"</span> yazıyordu. Bir oyundu bu. Lukas adını daha önceden duymuştu. Önündeki sunucunun içinde bir fan devreye girdi ve silikonla kablodan oluşan sıcak çiplerin üzerine serin hava üfledi. Lukas alnındaki teri sildi ve ciltli oyunu kutuya tıktı. Diğer eşyaları özenle üstüne yerleştirip karton kutunun kanatlarını kapattı. Sonra ayağa kalktı ve fenerini söndürüp Juliette’in çoklu çakısının bulunduğu cebine tıktı. Kutuyu tek kolunun altına aldı ve Juliette’in saatini, yüzüğünü, üzerinde fotoğrafı bulunan kimliğini hissetmek için diğer eliyle göğsünü yokladı. Hepsi yerli yerindeydi.</p>

  <p>Lukas başını iki yana salladı. Aklımdan ne geçiyordu acaba, diye düşündü, küçük ve karanlık odadan sessizce sıvışırken. Üzerinde göz kırpan ve parlayan ışıklar bulunan uzun bir panel, onun odayı terk edişini sessizce seyretti.</p>

  <p><span style="font-style:italic;">"Ey gözler son kez bakın!</span></p>

  <p><span style="font-style:italic;">Kucaklayın son kez ey kollar!</span></p>

  <p><span style="font-style:italic;">Ve siz ey dudaklar, nefes kapılan, yasal bir öpüşle mühürleyin Doyumsuz ölümle yaptığım bu süresiz anlaşmayı!"</span></p>

  <p>Her yerde cesetler vardı. Juliette bir anda kendini toz ve çamurla kaplı, kıyafetleri rüzgârda yaşayan toksinler tarafından aşındırılmış cesetlerin arasında sendeleyerek yol alırken buldu. Hepsi durağandı, birbirlerine girmiş büyük kaya parçaları gibiydiler. Bazıları kendisininkine benzer kıyafetler giymişti, ama çoğunun üzerinde zehirli rüzgârlar tarafından lime lime edilmiş paçavralar vardı. Rüzgâr botlarını ve cesetleri yalayıp geçtiğinde kumaş şeritleri En-Derin’in balık çiftliklerindeki su yosunları gibi dalgalanıyordu. Cesetlerin etrafından dolanıp sensör kulesine doğru yol almaya çabalarken bir süre sonra üzerlerine basmak zorunda kaldı; yüzlerce ceset vardı yerde yatan, hatta belki de binlerce.</p>

  <p>Bu kişilerin kendi silosunun insanları olmadığını fark etti. Durum ne kadar aşikâr olursa olsun yarattığı hissiyat ürkütücüydü. <span style="font-style:italic;">Başka</span> insanlar. Ölü olmaları yürek parçalayan gerçeği bir nebze bile azaltmadı: bu kadar yakınlarında yaşamalarına rağmen bundan hiçbir zaman haberi olmamıştı. Juliette bir yolunu bulup yaşama elverişsiz o boşluğu aşmış, bir evrenden başka bir evrene yolculuk etmişti ve muhtemelen bunu yapabilen ilk kişiydi. Şimdiyse kendisininkine hem çok benzeyen hem de çok yakınlarındaki bir dünyada, tıpkı kendisi gibi yaşayıp kendisi gibi ölen yabancı insanlara ait bir mezarlıktaydı.</p>

  <p>Ufalanan kayalar kadar yoğun, biçimleri gitgide birbirlerinden ayırt edilemez hâle gelen cesetlerin arasında yol aldı. Üst üste yığılıydılar, o yüzden yolunu dikkatli seçmeliydi. <span style="font-style:italic;">Öteki</span> siloya inen rampaya yaklaştığında yoluna devam edebilmek için bir ya da iki cesedin üzerine daha basması gerekti. Görünüşe göre kaçmaya çalışırlarken birbirlerinin üzerine yığılmış, gerçek tepelere ulaşmaya çabalarken kendi küçük tepelerini oluşturmuşlardı. Ama sonra, aşağı inen rampaya vardığında, basınç odasının çelik kapısının önünde bir ceset yığını daha gördü ve aslında <span style="font-style:italic;">tekrardan içeri</span> girmeye çalıştıklarını fark etti.</p>

  <p>Eli kulağında kendi ölümünü daha da yakınında hissetti; muntazam bir farkındalık, yeni bir hissiyat istila etti tenini ve bunu bütün gözeneklerinde derinlemesine duyumsadı. Yakında bu bedenlerin arasındaki yerini alacaktı ve nedense bundan korkmuyordu. O korkuyu tepenin zirvesinde bırakmıştı ve şimdi yeni bir diyarda yeni şeyler görüyordu, minnettar olması gereken korkunç bir hediyeydi bu. Merakına yenik düşerek ilerlemeye devam etti, belki de onu buna sevk eden şey, hepsi de sürünerek ilerleme pozisyonunda yatan bu donmuş kalabalığın, birbirlerinin üzerinde yüzen ve aşağıdaki kapıya uzanan bedenlerin görüntüsüydü.</p>

  <p>Aralarından kulaç attı o da. Gitmesi gereken yere doğru bata çıka ilerledi. Dağılmış ve içi boşalmış bedenlerin üzerine bastı, kemikleri ve ufalanmış kalıntıları kenara tekmeledi, kısmen aralanmış kapıya doğru ilerlemek için savaştı. Kapının demir dişlerinin arasında donakalmış bir figür vardı, bir kolu içeride bir kolu dışarıdaydı, gri ve pörsümüş yüzünde bir çığlık kısılı kalmıştı, iki boş göz yuvasıyla dışarıyı seyrediyordu.</p>

  <p>Juliette de aslında onlardan, diğerlerinden biriydi. Ölüydü; ya da neredeyse ölüydü. Ancak onlar hareket anında donmuşken o hala kımıldayabiliyordu. Kapı aralığını boşaltmayı denedi ve cansız bedeni aralığın dışına çekti. Başlığının içinde derin derin soluk alıp veriyor, nefesi vizörünün burun hizasını buğulandırıyordu. Cesedin yansı eline geldi, diğer yarısı ise kapının iç tarafına yığıldı. Toza dönüşmüş insan eti, iki parçanın arasında bir bulut meydana getirdi.</p>

  <p>Kollarından birini eşikten içeri soktu ve yanlamasına girmeye çalıştı. Omzu içeri girmeyi başardı, sonra da bacağı; fakat başlığı yakalandı. Başını çevirip yeniden denedi ancak başlık kapıya sıkıştı kaldı. Çelik çenelerin kafasını yakaladığını ve başlığının, ağırlığının bir kısmını taşıyarak kendisini yan yarıya havada asılı tuttuğunu hissettiğinde bir panik anı yaşadı. Tutunacak bir yer bulmak ve kendisini içeri çekmek için kolunu sonuna kadar sokup kapının arkasına uzanmaya çabaladı, ancak gövdesi sıkışmıştı. Tek bacağı içeride, diğeri dışarıdaydı. Ne kendini içeri çekecek, ne de dışarıdan kendini içeri itecek bir şey vardı. Tuzağa düşmüştü, içerideki işe yaramaz kolunu telaşla sallıyordu, hızlı soluk alış verişleri giysisinde kalan oksijeni süratle tüketiyordu.</p>

  <p>Juliette diğer kolunu da içeri sokmaya çalıştı. Belini döndüremiyordu, ancak dirseğini büküp parmaklarını karnıyla kapının arasındaki dar boşluktan geçirebilirdi. Parmaklarını çelik kapının kenarına doladı ve asıldı. Bir manivela olarak kullanabileceği hiçbir şey yoktu. Sadece parmaklarının ve de kavrayışının gücüyle hareket ediyordu. Juliette birdenbire ölmek istemediğini fark etti, orada olmazdı. Yumruğunu sıkar gibi kuvvetlice büktü elini, parmakları çelik çenelerin kenarına kapandı, parmak eklemleri kasılmanın etkisiyle gıcırdadı. Kafasını başlığının içinde hızla salladı, lanet ekrana kafa atmaya çabaladı, kıvrandı, ittirdi, çekti... ve bir anda serbest kaldı.</p>

  <p>Basınç odasına doğru sendeledi, bir ayağı kapı aralığına hafifçe takıldı, dengesini sağlamak için kollarını bir değirmen gibi döndürdü, diğer ayağıysa yanmış bir kemik yığınına çarpıp havaya siyah bir kül bulutu kaldırdı. Bunlar basınç odasının arındırıcı ateşlerine yakalananların kalıntılarıydı. Juliette kısa bir süre önce terk ettiği odaya ürkütücü derecede benzeyen, yanmış bir odada buldu kendini. Yorgun ve afallamış zihni acımasız sanrıların etkisiyle döndü. Belki de çoktan ölmüştü ve bunlar onu bekleyen hayaletlerdi. Belki de kendi silosunun basınç odasında canlı canlı yanarak can vermişti ve bunlar onun kaçıkça hayalleri, acıdan kaçış şekliydi; artık hayaleti mütemadiyen bu yere musallat olacaktı.</p>

  <p>İnsanlardan artakalanları gerisinde bırakıp iç kapıya doğru sendeledi ve başını lombozun kalın camına dayadı. Camın arka tarafında, masasında oturan Peter Billings’i aradı gözleri. Ya da belki de koridorda kol gezen ve hayalet eşini arayan hortlak Holston'ı görürdü.</p>

  <p>Ancak bu aynı basınç odası değildi. Sakinleşmeye çalıştı. Oksijeninin bittiğinden şüphelendi, sıcak bir motorun egzoz dumanını içine çekmesi gibi kendi verdiği zehirli gazlan soluyarak beynini mi boğuyordu acaba?</p>

  <p>Kapı kusursuz yalıtımıyla tamamen kapalıydı. Gerçekti. Binlerce kişi ölmüştü, ama o hâlâ hayattaydı. Şimdilik.</p>

  <p>Kapıyı kapatan geniş volanı çevirmeye çalıştı, ancak ya o da donmuştu ya da kapı içeriden kilitlenmişti. Juliette silo şerifinin ya da bir kafeterya çalışanının duymasını ümit ederek cama vurdu. içerisi karanlıktı, ancak orada birilerinin olması gerektiği düşüncesi kolay kolay peşini bırakmadı. insanlar siloların <span style="font-style:italic;">içinde</span> yaşardı. Onların etrafında yığınlar oluşturmazdı.</p>

  <p>Yanıt gelmedi. Işık da yanmadı. Geniş volanın üzerine eğildi ve Marnes'ın verdiği bilgileri, bütün mekanizmaların nasıl işlediğinden bahsedişini hatırladı; fakat bu derslerin üzerinden asırlar geçmiş gibi hissediyordu ve zamanında onları önemsememişti. Ama bir şey hatırladı: argon banyosundan ve arındırıcı ateşlerden sonra iç kapının kilidi açılmıyor muydu? Otomatik olarak? Böylelikle basınç odası temizliğe hazır olmuyor muydu? Marnes'ın bunu söylediğinden emin gibiydi. Hatta odayı ateşler sardığında zaten kimsenin bir daha geri dönemeyeceği hakkında bir şaka da yapmıştı. Bunu hatırlıyor muydu yoksa kafasından mı uyduruyordu? Oksijene susamış beynin hüsnükuruntusu muydu bunlar?</p>

  <p>Öyle ya da böyle kapının volanı kımıldamıyordu. Juliette bütün ağırlığıyla bastırdı ancak kapı kesinlikle kilitli gibiydi. Geri çekildi. Temizlikçilerin ölümlerinden önce üzerlerini giyindikleri asma bank davetkar duruyordu. Yürüyüş ve içeri girme çabası onu yormuştu. Hem neden içeri girmeye çalışıyordu ki? Bir karara varamadan olduğu yerde döndü. Ne yapıyordu?</p>

  <p>Oksijene ihtiyacı vardı. Nedense siloda bir miktar bulabileceğini düşünüyordu. Etrafına, sayılamayacak miktardaki cesedin saçılmış kemiklerine baktı. Kaç ölü vardı? Tahmin yürütülemeyecek kadar birbirlerine girmişlerdi. Kafatasları, diye düşündü. Onları sayarsa öğrenebilirdi. Başını iki yana sallayarak bu saçmalığı kafasından attı. Duyulan gitgide zayıflıyordu.</p>

  <p>“Kapının üzerindeki volan inatçı bir somun,” dedi içinden bir ses ona. “Sıkışmış bir cıvata.”</p>

  <p>E genç bir gölgeyken onları açmakla nam salmamış mıydı?</p>

  <p>Juliette kendine bu işi başarabileceğini söyledi. Yağ, ısı, manivela. Bunlar yerinden kımıldamayan metal parçalarına deva olacak sırlardı. Bu üçlüden hiçbirisi şu an elinde yoktu, yine de etrafına bakındı. Dış kapıdan sıkışarak çıkamayacağını, bunu ikinci bir kez yapamayacağını, o tür bir eforu kaldıramayacağını biliyordu. O halde elinde sadece bu oda vardı. Bank arka kenarından duvara boydan boya sabitlenmiş, iki zincirle de desteklenmişti. Juliette zincirleri yokladı ancak onları nasıl sökeceğini, ya da daha önemlisi ne işe yarayacaklarını bilmiyordu.</p>

  <p>Odanın köşesinde bir yılan gibi kıvrılarak zeminden geçen ve havalandırmalara bağlanan bir boru vardı. Argon gazını taşıyan şey bu olmalı, diye düşündü. Ellerini borunun etrafına sardı, tek ayağını duvara dayadı ve asıldı.</p>

  <p>Havalandırma bağlantısı kımıldadı; toksik hava, birleşim yerini çürütmüş ve zayıflatmıştı. Juliette gülümsedi, dişlerini sıktı ve tüm kuvvetiyle çekti.</p>

  <p>Boru havalandırmadan ayrıldı ve alt kısmı büküldü. Aniden ürperdi, vahşi bir sıçanın koca bir parça ekmeğin üzerine çöreklenmesi gibiydi vaziyeti. Borunun serbest kalan ucunu kavradı ve ileri geri kanırtarak sabitlenmiş ucunu bükmeye çalıştı. Boruyu biraz daha hareket ettirebilirse, bunu yeterince uzun bir süre devam ettirebilirse parça bütünüyle eline gelecekti. Kırılıncaya dek büktüğü zayıflamış çeliklerin sıcaklıklarını bugüne dek sayısız kez hissetmişti.</p>

  <p>Bir ter damlası kaşının üzerine yerleşti ve vizör ekranının içeri girmesine müsaade ettiği solgun ışıkta parıldadı. Sonra yoluna devam edip burnunun ucundan ekranına damladı ve o kısmı buğulandırdı; ancak Juliette giderek artan bir çaresizlik ve korkuyla asılmaya, itmeye, kanırtmaya devam etti.</p>

  <p>Boru Juliette’in beklemediği bir anda koptu ve onu hazırlıksız yakaladı. Başlığının içinden kısık bir çıt sesi duydu yalnızca, içi boş ve uzun metal parçası sonunda elindeydi. Bir ucu ezik ve bükülmüş, diğer tarafı ise bütün ve yuvarlaktı. Juliette yeniden kapıya yöneldi, bu kez elinde bir alet vardı. Boruyu volanın içinden geçirdi, bir ucunu asılabileceği kadar dışarıda bırakmaya çalışırken diğer ucunu da duvara sürtmeyecek şekilde ayarladı. Her iki eldivenli elini de borunun etrafına doladı, parmak uçlarında yükseldi, başını kapıya yasladı ve borunun üzerine abandı. Sonra da zıplayıp tüm ağırlığını kaldıracın üzerine verdi; bir cıvatayı gevşeten şeyin sabit kuvvet değil, ani bir hareket olduğunu biliyordu. Ellerini borunun ucuna doğru kaydırdı, birazcık büküldüğünü görünce kapı aralanmadan evvel ortadan ikiye ayrılacağından korktu.</p>

  <p>Borunun sonuna, yani azami manivela kuvvet noktasına geldiğinde bütün gücüyle sıçradı ve tüm ağırlığını üzerine verdi. Boru kırıldığındaysa bir küfür patlattı. Yüksek sesli, kıyafetinin çok az emebildiği bir tangırtı duyuldu ve acı verici bir şekilde dirseğinin üzerine düştü.</p>

  <p>Juliette soluklanmak için biraz duraksadı. Teri vizörünün ekranına damlayıp görüşünü bulandırdı. Ayağa kalktığında borunun kırılmamış olduğunu fark etti. Kayıp yuvasından mı çıktı acaba, diye düşündü ancak hâlâ geniş volanın içindeki pozisyonunu koruyordu.</p>

  <p>Gözlerine inanamadı, çok heyecanlıydı, boruyu itip yerinden çıkardı. Ellerini volana sardı ve kuvvetle yüklendi.</p>

  <p>Ve volan.</p>

  <p>Kımıldadı.</p>

  <p>Walker koridorun sonuna ulaştı ve kendini dar koridorun rahatlatıcı sınırlarını terk edip Mekanik'in geniş antresine girerken buldu. Gördüğü kadarıyla oda bir sürü genç gölgeyle doluydu. Gruplar halinde takılıyor, kendi aralarında bir şeyler fısıldaşıyorlardı. Üç erkek çocuk bir duvarın yakınına çömelmiş, jetonuna taş atmaca oynuyorlardı. Walker odanın karşısındaki yemekhaneden yayılan, iç içe girmiş bir düzine ses duyabiliyordu. Gölgebüyütenler yetişkin meseleleri hakkında konuşurken genç kulakları yanlarından uzaklaştırmışlardı. Derin bir nefes aldı ve her bir adımına odaklanarak, her seferinde bir ayağını ısrarla öne doğru atarak ve her bir zemin motifini aşılması gereken bir hedef olarak düşünerek lanet olası açık alana doğru aceleyle ilerledi.</p>

  <p>Kısa bir ömür gibi gelen bir sürenin ardından nihayet karşı duvara tosladı ve rahatlayarak çelik panellere sarıldı. Gölgeler arkasından gülüştüler, ancak o anda bunu umursayamayacak kadar çok korkmuştu. Perçinlenmiş çeliğe tutunarak duvar boyunca kayarken yemekhane kapısının kenarını kavradı ve kendini içeri çekti. Hissettiği rahatlama muazzamdı. Yemekhane her ne kadar atölyesinden birkaç kat daha büyük olsa da en azından bir sürü mobilyayla ve tanıdığı insanlarla doluydu. Sırtı duvara yaslı, omzu açık kapıya yapışık durduğu müddetçe daha küçük olduğunu bile farz edebilirdi. Kendini yere atıp soluklandı. Mekanik departmanının insanları kendi aralarında tartışıyor, seslerini yükseltiyor, hararetleniyor ve birbirlerine kafa tutuyordu.</p>

  <div>
    <p><span style="font-style:italic;">“Bu sıcakta, delikanlılığı vurur herkesin başına."</span></p>
  </div>

  <p>“Her halükarda şimdiye kadar oksijeni bitmiştir,” diyordu Rick. “Bunu bilemezsin,” dedi Shirly. En az diğerleri kadar uzun olabilmek için bir sandalyenin üzerine çıkmıştı. Odaya bir göz gezdirdi. “Kıyafette ne gelişimler kaydettiklerini bilemeyiz.”</p>

  <p>“Çünkü bize anlatmıyorlar!”</p>

  <p>“Belki de bu sefer dışarıda işler daha iyi gitmiştir.”</p>

  <p>Oda bu son sözle birlikte sessizliğe büründü. Belki de sesin tekrar konuşmaya cesaret edip etmeyeceğini ya da anonimliğini ele vermesini görmek için bekliyorlardı. Walker kendisinden tarafa bakan gözleri şöyle bir süzdü. Korku ve heyecan karışımıyla fal taşı gibi açılmıştı hepsi de. Çifte temizlik bazı tabuları yıkmıştı. Gölgeler uzaklaştırılmıştı. Yetişkinler heyecanlarından yerlerinde duramıyor, kendilerini yasaklı fikirleri tartışabilir hissediyorlardı.</p>

  <p>“Ya sahiden de daha iyi gittiyse?” diye sordu başka biri.</p>

  <p>“iki hafta öncesine göre mi? Bakın arkadaşlar, olay kıyafetlerde! Kıyafet sorununu çözdüler!” Petrolcü Marck bakışlarını diğerlerinin üzerinde gezdirdi, gözlerinde öfke vardı. “Eminim,” dedi. “Artık kıyafet olayını çözdüler ve bir şansımız var!”</p>

  <p>“Neye şansımız var?” diye kükredi Knox. Mekanik'in kır saçlı amiri masalardan birine oturmuş, bir kahvaltı çanağını kaşıklıyordu. “Daha fazla insanımızı dışarıya, oksijenleri bitinceye kadar tepelere gezintiye yollamaya mı?” Başını iki yana salladı ve bir lokma daha aldı, sonra da kaşığını onlara doğru salladı. “Konuşmamız gereken asıl konu,” dedi ağzındakini çiğneyerek, “şu danışıklı seçim olayı; o sıçan götlü başkan ve bizi hiçbir boktan haberdar etmemeleri!”</p>

  <p>“Kıyafet sorununu çözmediler,” diye tısladı Walker, çetin sınavının etkisiyle hâlâ nefes nefeseydi.</p>

  <p>“Buranın tıkır tıkır işlemesini sağlayanlar <span style="font-style:italic;">biziz,"</span> diye devam etti Knox, sakalını silerek. “Peki karşılığında ne alıyoruz? Kırık parmaklar ve deli saçması maaşlar. Peki ya şimdi? Şimdi de umurumuzda olmayan bir görüntü için gelip insanlarımızı alıyor ve onları dışarı yolluyorlar!” Kudretli yumruğunu masaya indirdi ve çanağı havaya sıçradı.</p>

  <p>Walker boğazını temizledi. Hâlâ yere çömelmiş vaziyetteydi ve sırtı duvara yaslıydı. Kimse onun ne içeri girdiğini görmüş ne de ilk söylediklerini duymuştu. Ancak hazır odadakiler Knox'ın söylediklerinden korkup sessizliğe bürünmüşken Walker yeniden denedi.</p>

  <p>“Kıyafet sorununu <span style="font-style:italic;">çözmediler,"</span> dedi, bu defa biraz daha yüksek sesle. Shirly tüneğinden onu gördü. Çenesi düştü, ağzı bir karış açıldı. Parmağıyla Walker'ı işaret etmesiyle birlikte on kadar kafa ona döndü.</p>

  <p>Hepsinin ağzı açık kaldı. Walker hâlâ nefes nefeseydi ve ölmesine ramak kalmış gibi görünüyor olmalıydı. Atölyesine uğradığı zamanlarda ona her zaman iyi davranan genç su tesisatçılarından Courtnee sandalyesinden kalkıp ona doğru koştu. Kadın şaşkın bakışlarla adını fısıldadı, ayağa kalkmasına yardımcı oldu ve masaya gelip kendi yerine oturması için onu teşvik etti.</p>

  <p>Knox çanağını ittirdi ve masaya beşkardeşi indirdi. “Eh, artık insanlar bu lanet olası yerin her tarafına girip çıkıyor, değil mi?”</p>

  <p>Walker bakışlarını naifçe kaldırdığında yaşlı ustabaşının kendisine bıyık altından gülümsediğini gördü. Walker’a bakan iki düzine kişi vardı, hem de hepsi aynı anda. Walker bir elini yarı yarıya salladı ve gözlerini masaya dikti. Bir anda etrafındaki insanların sayısı gözüne çok göründü.</p>

  <p>“Bütün bu bağrışmalar seni rahatsız mı etti ihtiyar? Sen de mi tepelere doğru yola çıkıyorsun yoksa?”</p>

  <p>Shirly sandalyesinden aşağı atladı. “Tanrım, çok özür dilerim. Ona kahvaltısını götürmeyi unuttum.” Walker gerek olmadığını belirtmek için elini kaldırdığı sırada kadın ona yiyecek bir şeyler kapmak adına telaşla mutfağa doğru hareketlendi. Walker aç değildi.</p>

  <p>“Rahatsızlıktan değil...” Sesi çatladı. Yeniden denedi. “Buraya Jules’ün görüş alanının dışına çıktığını <span style="font-style:italic;">duyduğum</span> için geldim.” diye fısıldadı. Eliyle masanın üzerindeki hayali tepelerin üzerinden aşarmış gibi bir hareket yaptı. “Ama kıyafet olayını çözenler IT’deki dangalaklar <span style="font-style:italic;">değildi,"</span> dedi. Marck’la göz teması kurdu ve kendi göğsüne vurdu. “Bendim.”</p>

  <p>Köşede bir yerde fısıltılarla devam eden bir sohbet pat diye kesildi. Kimse meyve suyundan tek yudum almadı, kimsenin kılı kıpırdamadı. Walker’ın atölyesinden çıkmış olmasının şaşkınlığını henüz üzerlerinden atabilmiş değillerdi, bu kalabalığın arasına girmesi ise apayrı bir olaydı zaten. Aralarından hiçbiri onun etrafta dolaştığını hatırlayacak kadar yaşlı değildi. Hepsi onu bir mağarada yaşayıp gölge büyütmeyi artık reddeden deli elektrik adam olarak tanıyordu.</p>

  <p>“Ne <span style="font-style:italic;">dedin</span> sen?” diye sordu Knox.</p>

  <p>Walker derin bir nefes aldı. Tam konuşmak üzereydi ki Shirly geri dönüp önüne bir çanak sıcak yulaf koydu. Kaşık çanağın ağzına dayalı duruyordu, karışım çok yoğundu. Tam sevdiği gibi. Ellerini çanağın iki tarafına bastırarak sıcaklığı avuçlarında hissetti. Uykusuzluktan bir anda aşırı yorgun düşmüştü.</p>

  <p>“Walk?” diye sordu Shirly. “iyi misin?”</p>

  <p>Kafasını evet anlamında salladı ve eliyle geçiştirdi, sonra başını kaldırdı ve Knox’la göz göze geldi.</p>

  <p>“Geçen gün Jules bana geldi.” Başını yukarı aşağı sallayıp özgüven depoladı. Kaç kişinin konuşurken kendisini izlediğini veya tepe lambalarının sulanmış gözlerini kamaştırış biçimini düşünmemeye çalıştı. “Bu kıyafetler ve IT hakkında bir teorisi vardı.” Düşünülmesi bile yasak olan şeylerden bahsetme konusundaki kararını güçlendirmek için bir eliyle yulafını karıştırdı. Hem zaten kaç yaşındaydı artık? Tabuları neden umursayacaktı ki?</p>

  <p>“Isı bandını hatırlıyor musun?” ilk vardiyada çalışan ve Juliette'i iyi tanıyan Rachele’e döndü. Kadın başıyla onayladı. “Jules bantların parçalanış biçimlerinin tesadüf olmadığını çözdü.” Kendi kendine kafa salladı. “Her şeyi çözdü, başardı, evet.”</p>

  <p>Yiyeceğinden bir lokma aldı, aç değildi ancak sıcak kaşığın dilini yakma hissi hoşuna gitti. Oda sus pus olmuştu, beklemedeydiler. Dışarıdaki gölgelerin fısıltıları ve sessizce oyun oynayışları zar zor duyuluyordu.</p>

  <p>“Yıllarca Tedarik bölümüne karşılıksız olarak iyilik üstüne iyilik yaptım,” diye açıkladı. “iyilik üstüne iyilik. Ben de onları aradım. Onlara ödeşmiş olacağımızı söyledim.” Başını kaldırıp Mekanikli adam ve kadınlardan oluşan gruba baktı, koridorda daha fazlasının dikildiğini duyabiliyordu, geç gelseler de odadaki donakalmış insanların tavırlarına bakarak sessiz olmaları gerektiğini anlamaları güç olmamıştı. “Daha önce de IT’nin tedarik zincirinden malzemeler aldığımız oldu. Şahsen ben aldım. En kaliteli elektronik aksamlar ve kablolar kıyafet üretimi için onlara gidiyor-” “Aşağılık piçler,” diye mırıldandı birisi, hatırı sayılır sayıda kişi de onun dediğini onaylarcasına kafa salladı.</p>

  <p>“Ben de Tedarik'ten kıyaklarımın karşılığını rica ettim. Juliette’i tutukladıklarını duyar duymaz-” Walker duraksadı ve gözlerinin yaşını sildi. “Duyar duymaz bir mesaj yollayıp iyiliklerimin karşılığını istedim, o piçlerin talep ettiği her şeyi bizim ürettiklerimizle değiştirmelerini söyledim. Hepsinin en iyisiyle. Ve uyanıklık yapmalarına mani oldum.” “Ne yaptın, ne yaptın?” diye sordu Knox.</p>

  <p>Walker başını tekrar tekrar evet dercesine salladı; gerçekleri anlattığı için kendini iyi hissediyordu. “O kıyafetleri fazla dayanmasın diye özel olarak üretiyorlardı. Ama dışarısı günlük güneşlik olduğundan değil, öyle olduğunu sanmıyorum. Görüş alanlarının dışına çıkmamız istenmiyor, hayır efendim.” Yulaflarını karıştırdı. “Hepimizin burada, görebilecekleri bir yerde olmamızı istiyorlar.”</p>

  <p>“O hâlde iyi mi?” diye sordu Shirly.</p>

  <p>Walker kaşlarını çattı ve başını usulca iki yana salladı.</p>

  <p><span style="font-style:italic;">“Dediğim</span> gibi arkadaşlar,” dedi birisi. “Şimdiye kadar oksijeni tükenmiştir.”</p>

  <p>“Nasılsa <span style="font-style:italic;">ölecekti,"</span> diye ekledi birisi ve tartışma yeniden alevlenmeye başladı. “Bu yalnızca onların ne kadar aşağılık olduklarını gösterir!”</p>

  <p>Walker bu konuda hemfikirdi.</p>

  <p>“Herkes sakin olsun,” diye kükredi Knox. Ancak aralarında en az sakin olan kişi o gibiydi. Sükûnet bozulduğunda odaya başka çalışanlar da girdi. Endişeli yüzlerle masanın etrafına toplandılar.</p>

  <p>“işte böyle,” dedi Walker kendi kendine, yaşanan olayları, başlattığı şeyi gördüğünde. Arkadaşlarının ve meslektaşlarının öfkelenişini, gaipten cevaplar bekleyerek oraya buraya meydan okuyuşlarını, hırslarının kabarışını seyretti. “işte böyle,” dedi yeniden, sözcüklerinin patlak vermek üzere olduğunu hissedebiliyordu. “İşte böyle, işte böyle-”</p>

  <p>Hâlâ tepesinde dikilen, kendisine bir hastayla ilgilenirmiş gibi bakan Courtnee zarif elleriyle onun bileğini tuttu.</p>

  <p>“Ne böyle?” diye sordu. Cevabı duyabilmek için ötekilere susmalarını işaret etti. Walker’ın üzerine eğildi.</p>

  <p>“Walk, söyle bana, böyle olan ne? Bu ne anlama geliyor? Ne demek istiyorsun?”</p>

  <p>“İşte böyle başlıyor,” diye fısıldadı yaşlı adam, oda bir kez daha sessizliğe büründü. Başını kaldırıp yüzlerine baktı; hepsini dikkatle inceledi; gazaplarını, patlak veren tüm tabuları ve endişelenmekteki haklılığını gördü.</p>

  <p>“İşte böyle başlıyor isyanlar...”</p>

  <p><span style="font-style:italic;">“iliklerine işlemişti sefalet...</span></p>

  <p><span style="font-style:italic;">Raflardaysa tek tük kutular."</span></p>

  <p>Lukas otuz dördüncü kata nefes nefese ve ufak kutuyu kucaklamış bir vaziyette geldi; onu soluksuz bırakan şey her günkü rutin tırmanışı değil, yasalara karşı gelmiş olmasıydı. Sunucuların arkasına saklanıp Juliette’in eşyalarını kurcalamasının körüklediği adrenalinin metalik tadı hala ağzındaydı. Göğsünü yokladı, eşyaların varlığını hissetti, bir de küt küt atan kalbini.</p>

  <p>Kendini toparladığında IT'nin kapılarına doğru uzandı ve tam o esnada birisi koşarak dışarı çıkınca az kalsın parmak eklemlerinden birini kırıyordu. Tanıdığı teknisyenlerden biri olan Sammi aceleyle dışarı fırladı ve koşarak yanından geçti. Lukas ona seslendi ancak kendisinden yaşça büyük olan teknisyen çoktan basıp gitmiş, merdivenleri tırmanmış ve gözden kaybolmuştu.</p>

  <p>Ana giriş salonu daha da curcunalıydı: bağrışmalar vardı. Lukas bu karmaşanın nedenini sorgulayarak temkinli bir şekilde içeri girdi. Kapıyı dirseğiyle aralık tutup kutuya sımsıkı sarılarak içeri süzüldü.</p>

  <p>Görünüşe göre bağırış çağırışın çoğu Bernard'dan geliyordu. IT'nin baş sorumlusu güvenlik kapısının dışında duruyor ve sırayla bütün teknisyenleri haşlıyordu. Onun hemen yanında, IT'nin güvenlik şefi Sims, gri tulumlar içindeki üç adamı benzer biçimde azarlıyordu. Lukas kızgın ikiliden ürkerek kapıda donakaldı.</p>

  <p>Bernard kendisini gördüğünde Lukas kapıyı çarparak kapattı ve ona selam vermek için korkudan tir tir titreyen teknisyen ordusunun arasından zor bela ilerledi. Lukas bir şeyler söylemek için ağzını açtı ancak patronu ondan çok elinde tuttuğu kutuya odaklanmıştı.</p>

  <p>“Bu mu?” diye sordu Bernard, elindeki kutuyu kaparken.</p>

  <p>“Bu...?”</p>

  <p>“O yağdanlıkçının sahip olduğu her şey bu lanet kutuya mı sığmış?” Bernard kutunun kanatlarını açtı. “Hepsi bu mu?”</p>

  <p>“hı... bana verilen bu,” diye kekeledi Lukas. “Marsh dedi ki-”</p>

  <p>“Evet, Şerif Yardımcısı kramp falan yazmış mesajında. Antlaşma'da bunlara bir yaş sınırı koyulması şart. Sims!” Bernard güvenlik şefine döndü. “Konferans salonuna. Derhal.”</p>

  <p>Lukas güvenlik kapısını ve onun arkasındaki sunucu odasını işaret etti. “Sanırım benim şeye gitmem-”</p>

  <p>“Benimle gel,” dedi Bernard, kolunu Lukas’ın sırtına dolayıp omzunu sıkarken. “Bu işte sana ihtiyacım var. Belli ki buralarda güvenebileceğim kahrolasıca teknisyenlerin sayısı gün geçtikçe azalıyor.”</p>

  <p>“Sunucularla il-ilgilenmemi istemediğinden emin misin? On üçüncü kuleyle ilgili o olay devam ediyor-”</p>

  <p>“O işin acelesi yok. Bu daha önemli.” Bernard onu çekerek konferans salonuna doğru yönlendirdi, iri kıyım cüssesiyle Sims başı çekiyordu.</p>

  <p>Güvenlik görevlisi kapıyı açıp bekledi ve geçerken Lukas’a kaşlarını çattı. Lukas eşigi geçerken bir ürperti duydu. Ter damlacıklarının göğsünden aşağı kaydığını, suçluluk duygusunun körüklediği bir ateşin koltukaltını ve boynunun etrafını sardığını hissedebiliyordu. Bir anda masanın üzerine yatırılıp hareketsiz bırakıldığını, aşırdıklarının ceplerinden çıkarılıp nazire yapılırcasına gözüne gözüne sokulduğunu canlandırdı kafasında-</p>

  <p>“Otur,” dedi Bernard. Kutuyu masanın üzerine koydu ve Lukas bir sandalyeye otururken içindekileri Sims’le birlikte boşaltmaya başladı.</p>

  <p>“Tatil çekleri,” dedi Sims, kupon koçanını kutudan çıkarırken. Lukas adamın en küçük hareketinde dahi dalgalanan kol kaslarını seyretti. Sims de bir zamanlar teknisyendi, ta ki bedeni irileşip daha az beyin gücü ve daha çok efor gerektiren başka bir iş için biçilmiş kaftan oluncaya dek. Jetonları burnuna götürdü, kokladı ve kafasını hızla geri çekti. “Terli bir yağdanlıkçı gibi kokuyor.”</p>

  <p>“Sahte mi?” diye sordu Bernard.</p>

  <p>Sims başını iki yana salladı. Bernard ufak ahşap kutuyu inceliyordu. Salladı ve parmak eklemleriyle tıklattı, içinde tıkırdayan jetonların sesini dinledi. Kutunun dışında bir menteşe ya da kanca aradı.</p>

  <p>Lukas neredeyse tepesinin kaydırılıp açıldığını, ancak ince işçiliği çok iyi olduğundan birleşim yerlerini görmek için bayağı uğraşmak gerektiğini kaçırıyordu ağzından. Bernard bir şeyler mırıldanıp kutuyu kenara koydu.</p>

  <p>“Tam olarak aradığımız nedir?” diye sordu Lukas. Öne doğru eğildi, kutuyu kaptı ve onu sanki ilk defa görüyormuş gibi inceledi.</p>

  <p>“Herhangi bir şey. Lanet olasıca bir ipucu,” diye uludu Bernard. Lukas’a dik dik baktı. “Nasıl olur da bu yağdanlıkçı tepeleri aşar? Kendi marifeti mi? Yoksa teknisyenlerimden birinin mi? Kimin?”</p>

  <p>Lukas adamın öfkesinin nedenini anlayamıyordu. Temizlemediyse ne olmuştu yani; nasıl olsa bu bir çifte temizlik olacaktı. Yoksa Bernard, Juliette’in bu kadar uzun süre hayatta kalmasının <span style="font-style:italic;">nedenini</span> bilmediği için mi kızgındı? Bu son fikir Lukas'ın kafasına yattı. Ne zaman kazara bir şeyleri tamir etse Bernard neredeyse o şeyi bozmuş kadar çıldırırdı. Daha önceleri de adamın sinirli hallerini görmüştü, ancak bu seferki farklıydı. Adam deliye dönmüştü. <span style="font-style:italic;">Çıldırmıştı.</span> Bu tam da Lukas'ın nasıl becerdiğini bilmeden emsali görülmemiş bir başarı elde ettiğinde hissettiklerinin aynısıydı.</p>

  <p>O sırada Sims not defterini buldu ve sayfalarını çevirmeye başladı. “Hey patron-”</p>

  <p>Bernard defteri elinden kaptı ve sayfaları hiddetle çevirip okudu. “Birinin bunu iyice incelemesi lazım,” dedi. Gözlüklerini burnunun üzerinde geriye itti. “Bunda kurduğu tezgaha dair bir ipucu falan olmalı-” “Hey, bak,” dedi Lukas kutuyu uzatarak. “Açılıyor.” Onlara kayarak açılan kapağı gösterdi.</p>

  <p>“Ver bakayım.” dedi Bernard, not defterini masaya bırakıp ahşap kutuyu Lukas’ın elinden kaparak. Yüzünü buruşturdu. “Sadece jeton,” dedi tiksinmiş bir ifadeyle.</p>

  <p>Jetonları masanın üzerine döktü ve kutuyu da bir kenara fırlatmaya davrandı; fakat Sims onu elinden aldı. “Bu bir antika,” dedi iri cüsseli adam. “Sence bunda bir ipucu olabilir mi, yoksa ben bunu...?”</p>

  <p>“Al, al. Sende kalsın.” Bernard kollarını ana girişe bakan pencereye doğru salladı. “Zaten burada bundan daha önemli başka hiçbir lanet olasıca şey yok, değil mi sizi bok beyinliler?”</p>

  <p>Sims üstüne alınmayarak omuz silkti ve ahşap kutuyu cebine indirdi. Lukas çaresizce başka bir yerde olmayı istedi, silonun neresi olursa olsun ona uyardı.</p>

  <p>“Belki de sadece şansı yaver gitmiştir,” diye bir fikir attı ortaya Sims. Bernard geriye kalan eşyaları masanın üzerine dökmek ve Lukas’ın dibine sımsıkı yerleştirdiği kılavuzu düşürmek için karton kutuyu şiddetle sallamaya başladı. Sonra durdu ve gözlük çerçevesinin üzerinden Sims'e bir bakış attı.</p>

  <p>“Şansı yaver gitmiştir.” diye tekrarlardı.</p>

  <p>Sims başını evet anlamına gelecek biçimde salladı.</p>

  <p>“Siktir,” dedi Bernard.</p>

  <p>Sims dediğini onayladı. “Evet, haklısın.”</p>

  <p>“Hayır, siktir, çık git buradan!” Bernard kapıyı işaret etti. “Siktirgit-buradan!”</p>

  <p>Güvenlik şefi bunu komik bulmuş gibi sırıttı, ancak yine de hantal hantal kapıya doğru yöneldi. Odayı terk etti ve kapıyı ardından usulca çekti.</p>

  <p>“Moronlar sarmış dört bir yanımı,” dedi Bernard, yalnız kaldıklarında.</p>

  <p>Lukas bu hakaretin kendisine yöneltilmediğini düşünmek istedi.</p>

  <p>“Sözüm meclisten dışarı,” diye ekledi Bernard, sanki Lukas'ın aklını okuyormuş gibi.</p>

  <p>“Sağ ol.”</p>

  <p>“Hey, sen en azından lanet sunucuların arızalarıyla ilgilenebiliyorsun. Peki öteki bok kafalı teknisyenlere ne için jeton ödüyorum ben?”</p>

  <p>Gözlüğünü yeniden burun kemerinin üzerinden geriye kaydırdı, Lukas da o esnada IT'nin baş sorumlusunun her zaman bu kadar çok küfredip etmediğini hatırlamaya çalışıyordu. Sanmıyordu. Yoksa onu bu hale getiren şey geçici başkan olmanın yol açtığı baskı mıydı? Bir şeyler değişmiş olmalıydı. Bernard'ı arkadaşı olarak düşünmek bile garip geliyordu artık. Adam şimdi çok daha mühim, çok daha meşgul biri olmuştu. Belki de bu ekstra sorumluluğun getirdiği stres ve masum insanları temizliğe yollayan kişi olmanın verdiği acının altında eziliyordu-</p>

  <p>“Neden hiç gölge almadığımı biliyor musun?” diye sordu Bernard. Kılavuzun sayfalarını karıştırdı, arka yüzüne yazılmış oyunu gördü ve kağıt yığınını ters çevirdi. Avuçlarını bilmiyorum gibisinden açıp omuz silken Lukas’a bir bakış attı.</p>

  <p>“Çünkü burayı benden başka birinin yönettiğini düşündüğümde tüylerim diken diken oluyor.”</p>

  <p>Lukas onun IT'yi kastettiğini düşündü, siloyu değil. Ne de olsa başkan olalı çok olmamıştı.</p>

  <p>Bernard oyunu elinden bıraktı ve kısık sesli atışmaların yeniden yükseldiği pencereye doğru baktı.</p>

  <p>“Ama bu aralar bir gölge almam lazım. Arkadaşlarının, beraber büyüdüğün kişilerin birer sinek gibi döküldükleri yaştayım; ama sen hâlâ bunların başına gelmeyeceğini düşünecek kadar gençsin.”</p>

  <p>Gözlerini Lukas’a doğru devirdi. Genç teknisyen Bernard'la yalnız kalmaktan huzursuzdu. Bu duyguyu daha önce hiç hissetmemişti.</p>

  <p>“Daha önce bir adamın kibri yüzünden mahvolan silolar oldu,” dedi Bernard ona. “Bunun için tek gereken şey iyi planlama yapmamak ve sonsuza dek yaşayacağını düşünmek, ancak o adamın yok olup-” parmağını şıklattı, “ardında koca bir kara delik bırakması her şeyi tepe taklak etmeye yeter de artar bile.”</p>

  <p>Lukas patronuna neden bahsettiğini sormak için can atıyordu. “Sanırım bugün o gün.” Bernard Juliette’in hayatından geriye kalanları ardında darmadağın bırakarak uzun konferans masasının etrafında yürüdü. Lukas’ın bakışları eşyalara kaydı. Bernard'ın onlara nasıl muamele ettiğini görünce kutuyu önceden karıştırmış olmasının verdiği suçluluk duygusu uçup gitmişti. Artık sadece daha fazlasını cebe indirmiş olmayı diliyordu.</p>

  <p>“İhtiyacım olan kişi sunuculara hâlihazırda erişimi olan birisi,” dedi Bernard. Lukas yana döndüğünde kısa boylu, koca göbekli IT sorumlusunun hemen yanında durduğunu fark etti. Elini göğüs cebine atıp eşyaların Bernard'ın dikkatini çekecek şekilde şişkinlik meydana getirmediğinden emin oldu.</p>

  <p>“Sammi iyi bir teknisyen. Ona güveniyorum, ancak o da neredeyse benim kadar yaşlı.”</p>

  <p>“O kadar da yaşlı değilsin,” dedi Lukas, nazik görünüp aklını toplamaya çalışarak. Neler olup bittiğinden emin değildi.</p>

  <p>“Arkadaşım diyebileceğim çok fazla kişi yok,” dedi Bernard.</p>

  <p>“Bunun için müteşekkirim...”</p>

  <p>“Muhtemelen bana en yakın olan kişi sensin-”</p>

  <p>“Bilmukabele-”</p>

  <p>“Babanı da tanırdım. İyi bir adamdı.”</p>

  <p>Lukas yutkundu ve başını yukarı aşağı salladı. Başını kaldırıp Bernard'a baktı ve adamın elini uzattığını gördü. Bir süredir öylece bekliyordu. Kabul etmek için Lukas da elini uzattı, hala teklif edilen şeyin ne olduğundan emin değildi.</p>

  <p>“Bir gölgeye ihtiyacım var Lukas.” Bernard'ın eli Lukas’ınkinin yanında minicik kaldı. Kolu yukarı aşağı sallanırken izledi. “O kişinin sen olmanı istiyorum.”</p>

  <p><span style="font-style:italic;">“Yavaş evlat, acele işe şeytan karışır;</span></p>

  <p><span style="font-style:italic;">Telaşla koşanın ayağı dolaşır."</span></p>

  <p>Juliette basınç odasının iç kapısından geçti ve tekrar kapatmak için hemen harekete geçti. Ağır kapı, menteşelerinin üzerinde gıcırdayıp ve kuru yuvasına otururken karanlık her yanını sardı. Geniş kilitleme volanını kavradı ve üzerine abanıp kapı sımsıkı kapanana kadar çevirdi.</p>

  <p>Kıyafetinin içindeki hava bayatlıyordu; sersemlemeye başladığını hissedebiliyordu. Arkasını döndü, bir elini duvara dayadı ve karanlığın içinde ileriye doğru tökezledi. Onunla birlikte içeri girmesine müsaade etmek zorunda kaldığı dış dünya havası sırtını çılgına dönmüş bir haşere ordusu misali pençeliyormuş gibi hissediyordu. Juliette ardında bıraktığı ölümle arasına mesafe koymaya çabalayarak koridor boyunca körlemesine sendeledi.</p>

  <p>Ne yanan bir ışık ne de dış dünya manzaralı duvarekranlarda bir parıltı vardı. Yolunu bulabilmesi için silonun iç yapısının kendisininkiyle aynı olması için dua etti. Kıyafetindeki havanın biraz daha dayanması için dua etti, silodaki havanın dış dünyadaki kadar kokuşmuş ve toksik olmaması için dua etti. Ya da en azından silonun havasının kıyafetinde kalan hava kadar oksijenden yoksun olmaması için...</p>

  <p>Elleri tam olması gerektiği yerde bulunan bir hücrenin parmaklıklarına sürttü ve ona karanlıkta yönünü bulma cesareti aşıladı. Zifiri karanlıkta ne bulmayı umduğunu bilmiyordu, kurtuluş için bir planı yoktu, sadece dışarıdaki dehşetten sendeleyerek uzaklaşıyordu. Önce silosunda, sonra <span style="font-style:italic;">dışarıda,</span> şimdi de yepyeni bir yerde olduğunun çok da bilincinde değildi artık.</p>

  <p>Başlığındaki son oksijen kırıntılarını soluyup duvarları elleriyle yoklayarak ofise vardığı sırada ayağı bir şeye takıldı ve Juliette yere kapaklandı. Yumuşak bir tepeciğin üzerine sertçe iniş yaptı, onu eliyle yokladı ve bir kola rastladı. Bir cesetti bu. Birkaç ceset. Juliette üzerlerinde emekledi, yumuşak et dışarıdaki içi boş kabuk ve kemiklerden daha insansı ve de katıydı; ama bu durum onları aşmasını zorlaştırıyordu. Eline birinin çenesi ilişti. Vücudunun ağırlığı cesetlerin boyunlarının dönmesine neden oluyordu ve Juliette neredeyse dengesini kaybediyordu. Yapmakta olduğu şeyin onda uyandırdığı hissiyat irkilmesine neden oldu ve özür dilercesine bir hareket yapıp kollarını başka bir yere doğru kaydırdı; kendini bu ceset yığınının üzerinden aşıp karanlığın derinliklerine doğru ilerlemeye zorladı. Ta ki başlığı ofis kapısına çarpana dek...</p>

  <p>Beklemediği bir anda gelen darbe aslında Juliette'in yıldızları görmesine ve bayılmaktan korkmasına yetecek kadar sertti. Yukarı uzandı ve el yordamıyla kapı tutamağına erişti. Zifiri karanlık öylesine kusursuzdu ki gözleri tamamıyla kapalı olsa da bir şey fark etmezdi. Mekanik'in en ücra köşeleri dahi bu raddede derin ve kusursuz bir gölge görmemişti.</p>

  <p>Kapı kolunu buldu ve bastırdı. Kilitli değildi, ancak kımıldamıyordu da. Juliette botlarını cansız bedenlerin arasına gömerek güçlükle ayağa kalktı, sonra da kapıyı omuzladı. Buradan kurtulmak istiyordu.</p>

  <p>Kapı yerinden oynadı. Birazcık. Kapının arkasında kayan bir şeyler olduğunu hissedebiliyordu ve onların da üst üste yığılmış başka cesetler olabileceğini düşündü. Kendini tekrar tekrar kapıya fırlattı, çaba homurtuları ve ufak acı iniltileri başlığının içinde eko yaptı. Saçları açıldı ve yüzüne yapıştı; sırılsıklamdılar. Göremiyordu. Nefes alamıyordu. Kendi iç atmosferinde zehirlenip gittikçe daha da bitkin düşüyordu.</p>

  <p>Kapı birazcık daha açıldığında aradan geçmeye çabaladı. Önce bir omzunu ve başlığını ite kaka içeri soktu, ardından diğer kolunu ve bacağını kurtardı. Zemine kapaklandı, güçlükle ayağa kalktı ve kapıyı itip sımsıkı kapattı.</p>

  <p>İçeride ilk bakışta göze çarpmayan, solgun bir ışık mevcuttu. Burnunun dibinde masalardan ve sandalyelerden oluşturulmuş bir barikat vardı, çabaları nihayetinde etrafa saçılmışlardı. Sert kenarları ve ince bacaklarıyla onu kapana kıstırmaya niyetleniyormuş gibi görünüyorlardı.</p>

  <p>Juliette nefes alabilmek için hırıltılar çıkardığını duyduğunda zamanının dolduğunu anladı. Zehrin her yanını bir makine yağı gibi kapladığını hayal etti. İçeri aldığı toksik hava onu yemek için kabuğunun dışına çıkmasını bekleyen bir haşere bulutuydu.</p>

  <p>Öyle yapmaktansa yere uzanıp oksijen tedarikini öylece tüketmeyi geçirdi aklından. Walker'ın ve Tedarik'tekilerin hediye ettiği, incelikle hazırlanmış bu kıyafetin içinde bir kozadaymışçasına korunurdu bedeni. Cesedi hiçbir zaman var olmaması gereken bu loş silonun içinde sonsuza dek yatardı; cansız tepelerde çürüyüp kancık rüzgârla parça parça etrafa saçılmaktan çok daha iyi bir sondu bu. Güzel bir ölüm olurdu. Kendi seçtiği bir yere varmanın, bu son birkaç engeli aşmış olmanın gururuyla kesik kesik soludu. Kapıya yaslanıp gözlerini kapattı ve tüm farkındalıklarını yitirir gibi oldu; başının etini yiyen merakı hariç.</p>

  <p>Juliette ellerini kaldırıp merdivenden gelen zayıf ışıkta onları inceledi. Isı bandıyla sarmalanmış ve parlak bir yüzey oluşturması için eritilmiş ışıltılı eldivenler onu bir tür makine gibi gösteriyordu. Ellerini başlığının tepesinde gezdirdi ve yürüyen bir ekmek kızartma makinesine benzediğini fark etti. Mekanik'te daha yeni gölge olduğu zamanlar nesneleri parçalara ayırmak gibi kötü bir alışkanlığı vardı; bozuk olmayanları bile. Walker onun için ne demişti? <span style="font-style:italic;">Ekmek kızartma makinelerinin içini kurcalamaktan daha fazla keyif aldığı bir şey yok.</span></p>

  <p>Juliette doğrulup oturdu ve odaklanmaya çalıştı. Duyularını kaybediyordu, onlarla birlikte yaşama arzusunu da. Başını silkeledi ve bir sandalye yığınını yere devirerek ayağa kalktı. Bir kez daha bir ekmek kızartma makinesi olduğunu düşündü. Merakı açmasını buyuruyordu. Ama bu defa <span style="font-style:italic;">dışında</span> olanları görmek için. Tek bir nefeste öğrenecekti.</p>

  <p>Beraberinde içeri girmesine müsaade ettiği pis havayla arasına olabildiğince fazla mesafe koymak amacıyla masalarla sandalyelerin arasında kulaç attı. Şerif ofisindeyken üzerlerinde emeklediği bedenler bütün gibiydi. Doğal yollardan ölmüşlerdi. Belki de içeride hapis kalmış, ya açlıktan ya da havasızlıktan ölmüşlerdi. Ancak çürümemişlerdi. Yine de, başının dönmesine ve nefes alma ihtiyacına rağmen, başlığını kırıp açmadan önce tıpkı Mekanik'te üzerine başka bir kimyasal sıçradığında yaptığı gibi kendini bir şekilde ıslatmak, toksinlerin etkisini azaltmak istiyordu.</p>

  <p>Masalarla sandalyelerden oluşturulmuş barikattan kendini kurtardı ve kafeteryaya doğru yollandı. Merdivenden yansıyan yeşil renkli acil durum ışıkları yolu az da olsa aydınlatıyordu. Servis kapısından geçip mutfağa girdi ve geniş eviyenin musluklarını denedi. Musluğun vanası döndü ancak oluktan bir damla bile su akmadı, uzaklardaki pompalardan da ses seda yoktu. Bulaşık tezgâhının üzerinde asılı duran hortuma doğru yürüdü ve kolu çevirdi; bu çabasının karşılığında aldığı ödül aynıydı. Su yoktu.</p>

  <p>Sonra aklına soğuk oda dolapları geldi, kıyafetinin her yanına yayıldığını hissettiği pisliği dondurmayı deneyebilirdi belki. Ocak tezgahlarının etrafından dolandı ve kapıdaki gümüş renkli kulpu çekti, hırıltılı nefesi başlığının içinde yankılanıyordu. Mutfağın arka taraflarındaki ışık oldukça sönüktü ve Juliette önünü şöyle böyle görebiliyordu. Kıyafeti soğuğu geçirmiyordu, ama zaten geçse bile hissedebileceğinden emin değildi. Kıyafeti onu muhafaza etmek için üretilmişti; hem de bu defa iyi malzemeden. Dolabın tepe ışıklan yanmadı, o da çalışmıyor olmalıydı. Açtığı kapıdan içeri bakınıp herhangi bir sıvı aradı ve çorba kazanına benzeyen bir şeyler ilişti gözüne.</p>

  <p>Her şeyi deneyebilecek kadar çaresizdi. Juliette kapının ardından yavaşça kapanmasına müsaade ederek soğuk oda dolabının içine girdi. Geniş plastik kaplardan birini, en geniş tencerelerin ebatlarındaki derin bir kabı salladı ve kapağını sertçe açtı. Kapı bir çıt sesiyle kapanarak onu karanlıkta bıraktı. Juliette rafın önünde diz çöktü ve kabı başından aşağı devirdi. Üzerine dökülen sıvı çorbanın kıyafetini kırıştırdığını ve zemine sıçradığını hissedebiliyordu. Dizleri, dökülen sıvının üzerinde kaydı. Sıradaki kaba da aynı tarifeyi uyguladı, sonra parmaklarını yerdeki birikintilerin üzerinde gezdirerek kendini iyice sıvadı. Çıldırıp çıldırmadığını, işleri daha beter hale getirip getirmediğini ya da tüm bunların bir öneminin olup olmadığını bilmesine imkan yoktu. Botu kaydı ve sırt üstü yere düştü, başlığı zemine çarpıp çatladı.</p>

  <p>Juliette, hiçbir şey göremez halde buz gibi bir çorba birikintisinin içinde yatıyordu, nefesi hırıltılı ve bitkindi. Zamanı tükenmişti. Sersemlemiş vaziyetteydi ve başka ne yapabileceğini düşünecek durumda değildi; düşünebilse bile ne oksijeni ne de enerjisi kalmıştı zaten. Başlığını çıkarması gerekiyordu.</p>

  <p>El yordamıyla başlığının mandallarına uzandı, eldivenlerinden ötürü onları zar zor hissedebiliyordu. Eldivenleri çok kalındı. Onu öldürüyorlardı.</p>

  <p>Yüzükoyun uzandı ve elleriyle dizleri kaya kaya çorbanın içinde emekledi. Nefes nefese kapıya uzanıp kulpu aradı, buldu ve kapıyı açtı. Tezgahın arka tarafında parıldayan bir bıçak rafı gördü. Sendeleyerek ayağa kalktı, bıçaklardan birini kaptı, keskin ağzını eldivenleriyle kavradı ve bitkin, sersemlemiş bir vaziyette zemine yığıldı.</p>

  <p>Bıçağın ağzını boğazına doğru çevirip el yordamıyla kelepçeyi aradı ve düğmenin aralığına denk gelinceye dek keskin ucunu kapanış kelepçesinin üzerinde gezdirdi. kolları titriyordu. Sabit durmaya çalışarak bıçağı hareket ettirdi ve bütün insani içgüdülerine karşı koyarak sivri ucunu kendine doğru bastırdı.</p>

  <p>Zayıf bir klik sesi duyuldu. Juliette'in soluğu kesildi ve bıçağı başlık kelepçesinin kenarı boyunca diğer düğmeyi bulana dek kaydırdı. Az önce yaptığı hareketi tekrarladı.</p>

  <p>Bir klik sesi daha duyuldu ve başlık serbest kaldı.</p>

  <p>O andan itibaren Juliette’in bedeni komutayı devraldı ve onu pis havayı derin derin soluması için zorladı. Koku dayanılmazdı ancak daha fazla havayı içine çekme isteğine karşı koyamıyordu. Bozulmuş yiyeceklerin, biyolojik çürümenin, atıl kirin kötü kokusu ağzını, dilini ve burnunu istila etti.</p>

  <p>Yan döndü ve öğürdü, ancak kusamadı. Elleri hâlâ çorba yüzünden kaygandı. Nefes almak acı vericiydi, derisinde bir yanma hissi var gibiydi, ama bu onun hararetli vaziyetinden kaynaklanıyor da olabilirdi. Soğuk oda dolabından uzaklaşarak kafeteryaya, bozulmuş çorba bulutunun dışına süründü ve bir nefes daha çekti içine.</p>

  <p>Hava.</p>

  <p>Ciğerlerini sonuna kadar doldurdu, koku hâlâ dayanılmazdı, her tarafı çorba kaplıydı. Ancak o kokunun ötesinde başka bir şey daha vardı. Zayıf bir şey. Sersemliğini ve paniğini geçirmeye başlayan ve ciğerlere gönül rahatlığıyla <span style="font-style:italic;">doldurulabilecek</span> bir şeydi. <span style="font-style:italic;">Oksijendi</span> bu. Yaşam.</p>

  <p>Juliette hâlâ hayattaydı.</p>

  <p>Çıldırmışçasına güldü ve yeşil ışığın çekimine kapılarak merdivene doğru sendeledi. Derin derin nefes alıyordu ve buna, hâlâ onu terk etmemiş <span style="font-style:italic;">imkansız</span> yaşamına minnettar olabilmek için bile fazla yorgundu.</p>

  <p><span style="font-style:italic;">“Dans etmek bizden geçti. ”</span></p>

  <p>Knox Mekanik'teki kargaşayı ilgilenilmesi gereken diğer acil durumlardan pek de farklı görmüyordu. Tıpkı zemin kattaki yan duvarlarda bir sızıntı olduğunda, ya da petrol kuyusu platformu o metan haznesine çarptığında hava işleme ünitesi ortamı güvenli hale getirene dek sekiz katı tahliye etmek zorunda kaldıkları zamanlar gibiydi. Kargaşanın kaçınılmaz gürültüsünü bastırmak için tek yapması gereken emirler yağdırmaktı. Görev dağılımı yapmaktı. Devasa bir oluşumu lime lime etmesi ve ardından yönetimin doğru ellere geçtiğinden emin olması gerekiyordu. Bir defalığına o ve insanları bir şeyleri tamir etmeyeceklerdi. Mekanik'in iyi kalpli insanlarının <span style="font-style:italic;">bozması</span> gereken şeyler vardı.</p>

  <p>“Kilit nokta Tedarik,” dedi ustabaşılarına, duvarda asılı duran büyük ölçekli planı işaret ederken. Merdiveni otuz kat yukarıdaki Tedarik’in ana üretim katına kadar işaretledi. “En büyük avantajımız IT'nin geldiğimizden haberdar olmaması.” Vardiya amirlerine döndü. “Shirly, Marck ve Courtnee, siz benimle geliyorsunuz. Malzeme depolayacağız, gölgelerinizi de yanınıza alın. Walker, onlara geleceğimizi şimdiden mesajla bildirebilirsin. Ama dikkatli ol. IT'nin her yerde kulağı vardır. Tamiri tamamlanmış çok sayıda cihaz teslimatı var falan dersin.”</p>

  <p>Sakal bırakıp üçüncü vardiyada çalışmaya başlamadan önce altı yıl gölgeliğini yapmış Jenkins'e döndü. Herkes Knox'tan sonra bayrağı devralacak kişinin o olacağını düşünüyordu. “Jenkis, aşağısıyla senin ilgilenmeni istiyorum. Bir süreliğine kimseye izin yok. Mekanın tıkır tıkır çalışmasını sağlayın, ancak en kötü senaryo için de hazırlıklı olun. Olabildiğince fazla erzak depolanmasını istiyorum. Bir de su. Su tankının ağzına kadar dolu olduğundan emin olun. Gerekirse hidrofonik beslemelerin bir kısmım bu tarafa çevirin, ama tedbirli davranın. Bir gerekçe uydurun, bir sızıntı ya da onun gibi bir şey, hani çakarlarsa diye. Bir yandan da çatışmanın buraya kadar inme ihtimaline karşı etrafı kolaçan edip bütün kilitleri ve menteşeleri kontrol edecek birilerini ayarla. Ve silah olarak ne bulursanız stoklayın. Borular, çekiçler. .. her ne bulursanız artık.”</p>

  <p>Bu son sözünün ardından bazı kaşlar havaya kalktı, ancak Jenkins bütün bunlar mantıklı ve yapılabilir şeylermiş gibi başını yukarı aşağı sallamakla yetindi. Knox ustabaşılarına döndü. “Ne? Bunun sonunun nereye varacağını biliyorsunuz, değil mi?"</p>

  <p>“Evet ama resmin tamamına bakınca ne görüyorsun? diye sordu Courtnee, yerin altına gömülü evlerinin uzun planına bir bakış atarak. TF'ye saldırdıktan sonra ne yapacağız? Silonun yönetimini ele mi geçireceğiz?”</p>

  <p>“Bu yerin işleyişini zaten biz sağlıyoruz," diye kükredi Knox. Elini otuzlu katların ortasına şiddetle indirdi. “Tek fark bunu karanlıkta yapıyor oluşumuz. Tıpkı bu katların bize karanlık gelmesi gibi. Ama şimdi onların sıçan yuvalarına ışık tutup tüm kirli çamaşırlarını açığa çıkarmayı hedefliyorum."</p>

  <p>“Ne yaptıklarını anladın, değil mi?" dedi Marck, Courtnee’ye dönerek. “İnsanları ölmeleri için dışarı yolladılar. Bilerek. <span style="font-style:italic;">Yollamaları gerektiği için</span> değil, canları öyle istediği için!"</p>

  <p>Courtnee dudağını ısırdı ve tek kelime etmedi, yalnızca plana dikti gözlerini.</p>

  <p>“Harekete geçmemiz gerekiyor," dedi Knox. “Walker, sen mesajı yolla. Biz de malzemeleri yüklenelim. Ve biz harekattayken aranızda konuşacak eğlenceli bir şeyler düşünün. Bazı taşıyıcıların bir-iki jeton karşılığı ötebileceği konulan onların duyacakları yerlerde konuşmak yok."</p>

  <p>Hepsi başlarıyla anladıklarını ifade ettiler. Knox, Jenkins'in sırtına vurdu ve ona güvendiğini göstermek için başını genç adama doğru eğdi. “Hepinize ihtiyacımız olduğunda haber yollayacağım. Mutlak surette burada kalması gerektiğini düşündüğünüz kişiler haricinde herkesi yukarı yollayın. Zamanlama çok kritik, tamam mı?"</p>

  <p>“Ne yapacağımı biliyorum,” dedi Jenkins. Kibrinden demiyordu, sadece kıdemli gölgebüyüteninin içini rahatlatmak içindi.</p>

  <p>“Peki o zaman," dedi Knox. “Hadi başlayalım.”</p>

  <p>Mırın kırın etmeden on kat tırmandılar, ancak Knox bacak kaslarının ağır yükün altında yanmaya başladığını hisseder olmuştu. Geniş omuzlarında kaynakçı önlükleriyle dolu kanvas bir çanta, artı bir balya dolusu başlık vardı. Çene kayışlarından bir halat geçirilmişti ve adamın geniş sırtını dövüyorlardı. Marck, kayıp birbirlerinin üzerine binmeye ve devamlı olarak kucağından düşmeye çalışan bir boru yığınıyla boğuşuyordu. Gölgeler kadınların arkasından geliyor, boyunlarının etrafına asabilmeleri için birbirine bağlanmış ağır barut torbalan taşıyorlardı. Hepsi benzer biçimlerde tıka basa yüklü profesyonel taşıyıcılar yanlarından her iki yönde de rüzgâr gibi geçtiler, bakışları merak ile rekabetçi bir öfkenin karışımını işaret ediyordu. Bir taşıyıcı, Knox’ın En-Derin’e yapılan sevkiyatlardan tanıdığı bir kadın, durup yardım teklif ettiğinde Knox ona kabaca kendi işine bakmasını söyledi. Kadın basamakları hızla tırmandı ve sarmallar çizerek gözden kaybolmadan önce omzunun üzerinden onlara bir bakış attı. Knox yorgunluğunun acısını ondan çıkardığı için pişmanlık duydu.</p>

  <p>“Devam edin," dedi diğerlerine. Küçük bir grup olmalarına rağmen dikkat çekiyorlardı ve Juliette’in hayret veren kayboluş haberi yayılmaya başladığında çenelerini tutmak giderek daha yorucu olmaya başlıyordu. Neredeyse her sahanlıkta genellikle gençlerden oluşan bir grup insan duruyor ve bütün bunların ne anlama geldiği hakkında dedikodu yapıyorlardı. Tabu düşünceden taşıp fısıltıya dönüşmüştü. Yasaklı kavramlar dillerde çiçek açmış, sonra da polenlerini havaya savurmuştu. Knox sırtındaki ağrıya aldırmadı ve zor bela tırmanmaya devam etti; her bir basamak onları Tedarik’e biraz daha yaklaştırıyor ve oraya çabucak varmaları gerektiği hissiyatını pekiştiriyordu.</p>

  <p>Yüz otuzlu katları geçtiklerinde homurtular havada uçuşuyordu. Orta-Katlar'da çalışan, alışveriş yapan ve yemek yiyen insanlar ile onların bunu yapmasından hoşnut olmayanların bir araya geldikleri En-Derin'in üst yarısına yaklaşıyorlardı. Şerif Yardımcısı Hank yüz yirmi sekizinci katın basamaklarında tartışan iki kalabalığa arabuluculuk etmeye çalışıyordu. Knox adamın dönüp ağır yüklü kafilesini görmemesini ve bu kadar yukarılarda ne yaptıklarını sormamasını umarak oyalanmadan kalabalığın arasından sıkışıp geçti. Knox karmaşayı geçince arkasını döndü ve gölgelerin iç tırabzanlara yapışıp olay mahallinden sıvışmalarını seyretti. Merdiven sahanlığı görüş alanlarının dışına çıkarken Şerif Yardımcısı Hank hâlâ bir kadından sakinleşmesini rica ediyordu.</p>

  <p>Yüz yirmi altıdaki toprak çiftliğini geçtiler ve Knox bu bölümün mücadeleleri için önemli bir kazanç olacağını düşündü. IT'ye ait otuzlu katlar oldukça yukarıdaydı, ancak geri çekilmeleri icap ederse Tedarik’i ellerinde tutmaları gerekecekti. Tedarik’in üretimleri, bu kattaki erzaklar ve Mekanik’teki makineler kendi kendilerini idare etmelerine yeterdi. Aklına birkaç zayıf halka geliyordu, ancak IT’nin dezavantajı çok daha fazlaydı. İstedikleri zaman elektriklerini kesip su arıtımını durdurabilirlerdi; fakat yorgun bacaklarla Tedarik’e yaklaşırlarken tüm kalbiyle işin bu raddeye varmamasını umut etti.</p>

  <p>Yüz onuncu katta çatık kaşlarla karşılandılar. Yaşlı bir kadın olan Tedarik'in baş sorumlusu McLain sarı tulumunun üzerinde kavuşturduğu kollarıyla hoş gelmiyorsunuz diye bağırıyordu adeta.</p>

  <p>“Merhaba Jove.” Knox yüzünde koca bir gülümsemeyle ona odaklandı.</p>

  <p>“Bana Jove falan deme,” dedi McLain. “Yine ne anlamsız işler peşindesin sen?”</p>

  <p>Knox merdivenin bir yukarısına bir de aşağısına baktı ve silkinerek omzundaki yükünü zıplatıp düzeltti. “Bunu içeride konuşsak?”</p>

  <p>“Burada sorun istemiyorum,” dedi, çatık kaşlarının altındaki gözleri alev saçıyordu.</p>

  <p>“Hadi içeri geçelim,” dedi Knox. “Yola çıktığımızdan beri azıcık bile dinlenmedik. Buraya yığılıp kalmamızı istemiyorsan tabii.”</p>

  <p>Mclain bu fikri düşünüyormuş gibi göründü. Göğsündeki kolları gevşedi. Arkasında aman vermez bir duvar oluşturan üç çalışanına döndü ve başıyla sorun yok işareti yaptı. Onlar Tedarik'in ışıltılı kapılarım çekip ardına kadar açarlarken Mclain de döndü ve Knox’ın kolunu kavradı. “Oturduğun yere çok da kurulma,” dedi kadın.</p>

  <p>Tedarik'in karşılama odasına girdiklerinde karşısında sarı tulumlarıyla bekleyen, kadın ve erkeklerden oluşan küçük bir ordu buldu Knox. Çoğu, normalde silo sakinlerinin kah üretimini kah tamirini bekledikleri parçaları alabilmek için başında dikildikleri alçak ve uzun tezgahın arkasında duruyordu. Paralel ve derin raf koridorlarının ileri uçları karanlıkta kalıyor, raflardaki kutular ve tenekeler ise koridora taşıyordu. Odaya belirgin bir sessizlik hakimdi. Burada, genelde ya üretimden gelen mekanik tıngırtı ve şıngırtıların ya da yeni üretilmiş cıvata ve somunları karnı aç kutulara yerleştirirken sohbet eden çalışanların seslerini duyardınız.</p>

  <p>Şimdiyse sadece sessizlik ve şüpheci bakışlar vardı içeride. Tedarik’in erkekleri ve kadınlan kımıldamaksızın onları izlerken, Knox kendi insanlarının yanında durdu; ellerindeki çantaları ve yükleri gürültüyle zemine bıraktılar, kaşlarından ter damlıyordu.</p>

  <p>Knox daha dostane bir karşılama beklemişti. Mekanik ve Tedarik birlikteliğinin köklü bir geçmişi vardı. Mekanik’in en alt katlarının altında yer alan ve silonun metal stokunu besleyen ufak madeni beraber işletiyorlardı.</p>

  <p>Ancak şimdi McLain adamlarını Tedarik’in iç kısımlarına doğru takip ederken Knox’a, hor gören, iri adamın annesinin öldüğü günden beri karşılaşmadığı gözlerle bakmıştı.</p>

  <p>“Bütün bu lanet olasıca şeylerin anlamı nedir?” diye tısladı kadın, Knox’a.</p>

  <p>McLain kullandığı dille onu küçük düşürmüştü, hem de kendi insanlarının önünde. Knox kendisini her zaman McLain’le eşit görmüştü, ancak şimdi Tedarik’in köpeklerinden biriymiş gibi muamele görüyordu. Kendini küçük ve değersiz hissettiriliyordu.</p>

  <p>McLain bakışlarını bitkin mekanikerlerle gölgelerinden oluşan grubun üzerinde gezdirdi, sonra yeniden Knox'a döndü.</p>

  <p>“Bu sorunu nasıl çözeceğimizi konuşmadan önce çalışanlarına ne yaptırım uygulayacağını duymak isterim, artık sorumlusu her kimse.” Gözleri Knox’ı deldi geçti. “Bu olayla senin bir alakan olmadığını düşünmekle bir hata yapmıyorum, değil mi? Buraya özür dilemeye ve beni rüşvete boğmaya gelmiş olmalısın.”</p>

  <p>Shirly bir şeyler söylemeye başlamıştı ki Knox bir elini sallayarak onu susturdu. Odada bu konuşmanın diplomatik olmayan yollarla devam etmesi için bekleyen bir sürü kişi bulunuyordu.</p>

  <p>“Evet, özür dilerim,” dedi Knox, dişlerini sıkıp başını eğerek. “Ve hayır, bunun haberini daha bu sabah aldım. Temizlik olayını öğrendikten sonra yani.”</p>

  <p>“Yani hepsi senin elektrikçinin başının altından çıktı,” dedi McLain, ince kollarını yeniden göğsünde kavuştururken. “Tek bir adam.”</p>

  <p>“Aynen öyle. Ama-”</p>

  <p>“Olaya buradan karışanların cezasını kestim, haberin olsun. Sen de o yaşlı bunağı odasından çıkartmaktan daha fazlasını yapmalısın diye düşünüyorum.”</p>

  <p>Tezgâhın ardından kahkahalar duyuldu. Knox, Shirly’nin kımıldamasına engel olmak için bir elini omzuna koydu. Bakışları McLain’i geçip arkasına, sıralanmış adamlarla kadınların üzerinde dolaştı.</p>

  <p>“Gelip işçilerimizden birini aldılar,” dedi. Göğsünde bir ağırlık vardı ama sesi hala gür çıkıyordu. “Nasıl olduğunu bilirsin. Temizlik için birini istediklerinde <span style="font-style:italic;">alırlar"</span> İri göğsüne hafif bir yumruk attı. “Ve ben de onlara <span style="font-style:italic;">müsaade</span> ettim. Öylece durdum çünkü bu sisteme güveniyorum. <span style="font-style:italic;">Korkuyorum,</span> tıpkı sizler gibi.”</p>

  <p>“Eh-” diye söze başladı Mclain, ancak Knox kadının lafını kesti ve çılgınlar gibi çalışan makinelerin gürültüsü eşliğinde, sakince emirler yağdırmaya alışkın sesiyle konuşmaya devam etti.</p>

  <p>“İnsanlarımdan birisi elimizden alındı ve ona yardım eli uzatan kişi aramızdaki en yaşlı, en bilge kişiydi. Bu iş için kellesini gözden çıkaran, aramızdan en zayıf ve en korkak olandı. Ve aranızdan her kimden yardım istedi ve aldıysa ona bunun için hayatımı borçluyum.” Knox bulanıklığı gidermek için başka tarafa bakıp gözünü kırpıştırdı ve sözlerine devam etti. ‘Juliette'e o tepeyi aşması, görüş alanının dışına çıkması ve huzur içinde ölmesi için bir şans verdiniz. <span style="font-style:italic;">Bana</span> gözlerimi açmam için cesaret verdiniz. Arkasında yaşadığımız bu yalan perdesini görmemi sağladınız-” “Bu kadarı yeter,” diye bağırdı Mclain. “Sadece bu <span style="font-style:italic;">zırvalan,</span> bu saçmalıkları <span style="font-style:italic;">dinlediği</span> için bile birileri temizliğe gönderilebilir.”</p>

  <p>“Bunlar saçmalık değil,” diye bağırdı Marck, sıranın sonundan. “Juliette'in ölmesinin nedeni-”</p>

  <p>“O tam da bu yasayı çiğnediği için öldü!” diyerek sözünü kesti McLain, yüksek ve tiz bir sesle. “Şimdi de daha fazlasını hiçe saymak için mi yukarı tırmandınız? <span style="font-style:italic;">Benim</span> katıma?”</p>

  <p>“Hedefimiz kafa kırmak!” dedi Shirly.</p>

  <p>“Kesin sesinizi!” dedi Knox ikisine. Mclain'in gözlerindeki öfkeyi görmüştü, ancak gördüğü başka bir şey daha vardı: Kadının ardında sıralanmış, başını onaylarcasına sallayan ve kaşlarını kaldıran bir işçi ordusu.</p>

  <p>Bir taşıyıcı iki elinde boş çantalarla içeri girdi ve etrafındaki gergin sessizliğe baktı. iri kıyım Tedarik çalışanlarından birisi ondan özür dileyip başka zaman gelmesini söyledi ve onu yeniden sahanlığa yönlendirdi. Knox bu aradan faydalanıp sözlerini özenle seçti.</p>

  <p>“Tabu ne denli büyük olursa olsun hiçbir insan <span style="font-style:italic;">dinledikleri</span> yüzünden temizliğe gönderilmemiştir.” Bir müddet bu sözlerinin odadakilerin içine işlemesini bekledi. Lafını kesmeye yeltenen ancak sonradan vazgeçmişe benzeyen McLain'e kızgın bir bakış attı. “Öyleyse bırakın söyleyeceklerim yüzünden aranızdan biri tarafından temizliğe gönderileyim. Eğer anlatacağım gerçekler benimle ve adamlarımla birlikte hareket etmenize neden olmazsa cezasını sorun çıkarmadan, paşa paşa çekerim. Çünkü Walker'ın ve aranızdaki birkaç cesur kişinin bu sabah bize ispatladıkları şey buydu. Bize vermeye cesaret ettikleri umudun çok daha fazlasını bizler yarattık. Bizim görmemize müsaade ettikleri sınırların ötesinde görülecek başka ufuklar var. Yalanlardan örülü bir koza içinde büyütüldük, tepelerin üzerinde yatan yakınlarımızın görüntüsüyle korkutulduk, ancak şimdi aramızdan biri bu sınırlan aştı! Yeni ufuklar gördü! Bize contalarla pullar verildi ve bunların kafi geleceği söylendi, ancak ne oldu?”</p>

  <p>Tezgâhın sonundaki adamlarla kadınlara baktı. McLain’in göğsünde kavuşturduğu kolları çözülmeye başlamış gibiydi.</p>

  <p>“Arıza çıkarsın diye tasarlanmışlardı, işte olan bu! Sahteydiler. Ve kim bilir daha başka ne yalanlar var açığa çıkarılacak. Ya temizliğe gönderilenleri yeniden içeri alıp onları kurtarmak için elimizden geleni yapsaydık? Temizleyip dezenfekte etseydik? Yapabileceğimiz her şeyi deneseydik? Yaşarlar mıydı? Yaşayamayacaklarını söyleyen IT’ye daha fazla inanamayız!”</p>

  <p>Knox çenelerin yükselip alçaldığını gördü. Kendi insanlarının ihtiyaç durumunda bu odanın altını üstüne getirmeye hazır olduğunu biliyordu; bütün bu olanlar tıpkı kendisi gibi onların da tansiyonlarını yükseltmiş ve hepsini çılgına çevirmişti.</p>

  <p>“Buraya sorun çıkarmaya gelmedik,” dedi, “buraya <span style="font-style:italic;">düzen getirmeye</span> geldik! isyan zaten çoktan yaşanmış.” McLain'e döndü. “Görmüyor musun? Zaten bir isyanın <span style="font-style:italic;">içinde</span> yaşıyoruz. Annelerimiz ve babalarımız bu isyanın çocuklarıydı ve şimdi bizler de aynı entrika için büyütüyoruz çocuklarımızı. Bu yeni bir şeyin başlangıcı <span style="font-style:italic;">olmayacak;</span> aksine eski bir şeyin sonu olacak. Ve bu mücadelede Tedarik bizimleyse bir şansımız var demektir. Eğer değilse, o zaman varsın bedenlerimiz <span style="font-style:italic;">dışarı manzaranıza</span> musallat olsun, kaldı ki artık orayı bu lanet silo kadar kokuşmuş görmüyorum!”</p>

  <p>Knox bu son sözünü bütün tabulara açıkça kafa tutarcasına haykırarak söyledi. Bu eğimli duvarların ötesinde bulunan her şeyin içinde olanlardan daha iyi olabileceği itirafını kustu ve bunun tadını çıkardı.</p>

  <p>Birçoklarının ölümüne neden olmuş fısıltı koca sinesinden taşan bir kükremeye dönüşmüştü.</p>

  <p>Ve bu ona kendini iyi hissettirdi.</p>

  <p>McLain sindi. Geriye doğru bir adım attı, gözlerinde korkuyu andıran bir ifade vardı. İnsanlarıyla yüzleşmek için sırtını Knox'a döndü ve iri adam o an başarısız olduğunu anladı. Bu sessiz ve hareketsiz kalabalığı harekete geçirmek için az da olsa bir şansı vardı; ancak bu şans ya usulca avucundan kayıp gitmişti ya da onu ürkütmüştü.</p>

  <p>Sonra McLain bir hareket yaptı. Knox kadının ince boynundaki ten-donların şiştiğini seçebiliyordu. Çenesini insanlarına doğru kaldırdı, beyaz saçları kafasının tepesinde topluydu, “Ne dersiniz Tedarik?” dedi usulca.</p>

  <p>Bu bir soruydu, emir değil. Knox daha sonra bu soruyu üzülerek mi sorduğunu, ya da cinneti sırasında bu konuşmayı sabırla dinleyen insanlarının kadını hayal kırıklığına mı uğrattığını merak edecekti. McLain'in bu soruyu sadece meraktan mı sorduğunu yoksa insanlarını onu ve mekanikerlerini dışarı atmaya davet mi ettiğini de merak edecekti.</p>

  <p>Ancak o esnada Knox, gözlerinden yaşlar oluk oluk akarken, Juliette'i düşünmek kalbini dağlarken, Tedarik'in iyi kalpli kadın ve erkeklerinin öfkeli savaş çığlıklarının arasında bir avuç yoldaşının bağrışmalarını duyup duyamadığını merak ediyordu.</p>

  <p><span style="font-style:italic;">"Öyle erken evlenen ama tez bozulur.</span></p>

  <p><span style="font-style:italic;">Ondan başka, toprak yuttu tüm umutlarımı.”</span></p>

  <p>Lukas, IT koridorları boyunca Bernard'ı takip etti. Gergin teknisyenler, ışıktan korkan gece böcekleri misali önlerinden kaçışıyorlardı. Ancak Bernard teknisyenlerin ofislere sıvışıp camlardan onları izlediğini görmüyor gibiydi. Lukas ona yetişmek için hızlandı, gözleri hızla etrafı gözlüyordu ve onları gizlice izleyen diğerlerinin önünde kendini son derece korumasız hissediyordu.</p>

  <p>“Başka bir işte gölgelik yapmak için biraz yaşlı değil miyim?” diye sordu. işi kabul etmediğine emindi, en azından sözlü olarak etmemişti; ancak Bernard sanki bir anlaşmaya varmışlar gibi konuşmuştu.</p>

  <p>“Saçmalama,” dedi Bernard. “Hem bu bildiğimiz geleneksel gölgelikler gibi olmayacak.” Bir elini havada salladı. “Sen görevine eskisi gibi devam edeceksin. Benim sadece bana bir şey olduğunda yerime geçip ne yapacağını bilen birisine ihtiyacım var, o kadar. Vasiyetim-”</p>

  <p>Sunucu odasına açılan ağır kapının önünde durdu ve Lukas’a döndü. “Eğer iş o noktaya gelirse, yani bir acil durum yaşanırsa, vasiyetim bir sonraki IT sorumlusuna her şeyi anlatacak, fakat-” Lukas’ın omzunun üzerinden koridorun sonuna doğru bir bakış attı. “Benim vasim Sims ve bunu değiştirmemiz gerekecek. işlerin çok da tıkırında gitmediği ortada.”</p>

  <p>Bernard çenesini sıvazladı ve düşüncelerinin arasında kayboldu. Lukas kısa bir süreliğine bekledi, sonra da onun yanına gelip kapıdaki panele güvenlik kodunu girdi. Ardından cebinden kimliğini çıkardı -çıkardığı kimliğin Juliette’inki değil, kendisininki olmasına dikkat etti - ve okuyucudan geçirdi. Kapı Bernard'ı düşüncelerinden uyandırarak ardına dek açıldı.</p>

  <p>“Evet, şey, böylesi çok daha iyi olacak. Ama bir yere gitmeyi beklediğimden değil, yanlış anlama.” Gözlüklerini düzeltti ve çelikten yapılma ağır kapının eşiğinden geçti. Lukas onu takip etti, canavarımsı kapıyı iterek arkalarından kapattı ve kilidin devreye girmesini bekledi.</p>

  <p>“Ama olur da başına bir şey gelirse temizlikleri ben mi yöneteceğim?” Lukas bunu hayal dahi edemiyordu. Sunuculardan ziyade o kıyafetler hakkında daha fazla şey öğrenmesi gerektiğinden kuşkulandı. Sammi bu işe daha uygundu, hatta bunu <span style="font-style:italic;">isterdi</span> de. Bir de ... yıldız haritası çıkarmayı bırakması da gerekir miydi acaba?</p>

  <p>“O, bu işin küçük bir kısmı ama evet.” Bernard onu sunucuların yanına götürdü, boş ön paneli ve hareketsiz fanlarıyla on üç numarayı geçip odanın arka kısımlarına doğru ilerlediler.</p>

  <p>“Silonun gerçek kalbine açılan anahtarlar işte bunlar,” dedi Bernard, elini tulumunun içine daldırıp şıngırdayan birkaç anahtar çıkarırken. Boynuna asılı deri bir kordona takılıydılar. Lukas onları daha önce hiç fark etmemişti.</p>

  <p>“Bu odanın bilmen gereken başka özellikleri de var, zamanla hepsini öğreneceksin. Şimdilik merdivenlerden nasıl ineceğini öğrensen kafi.” Anahtarı sunucunun arkasındaki birkaç kilide sırasıyla yerleştirdi, kilitler çapraz oyuklu vida görünümünde tasarlanmıştı. Bu hangi sunucuydu? Yirmi sekiz mi? Lukas odaya baktı ve konumunu saymaya çalıştı ancak daha önce hiç bu bilgisayarın bakımı için görevlendirilmediğini fark etti.</p>

  <p>Kasanın arka paneli hafif bir tıngırtı eşliğinde yerinden çıktı. Bernard onu kenara koydu ve Lukas o anda neden bu bilgisayarın üzerinde hiç çalışmadığını gördü. içi boş bir kabuktu yalnızca bu, sanki uzun yıllar hizmet verdikten sonra ıskartaya çıkmıştı.</p>

  <p>“Tekrar yukarı döndüğünde bunu kilitlemen çok önemli.”</p>

  <p>Lukas, Bernard'ın boş kasanın alt tarafındaki bir kolu kavrayışını izledi. Bernard kolu kendine doğru çekti ve yakınlardan bir yerlerden hafif bir sürtünme sesi duyuldu. “Izgara yeniden yerine oturduğunda kilitlemek için sadece şu düğmeye basıyorsun.”</p>
</body>
</html>