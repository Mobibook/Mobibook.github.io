<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Sonuçlardan ikisi fazla gençti. Bir tanesi daha bir yaşını bile doldurmamıştı. Diğeriyse bir taşıyıcı gölgesiydi. Tek bir adam kalmıştı, otuz iki yaşındaydı. Pazarda çalışıyordu, meslek sütununda ‘diğer’ yazıyordu, evliydi ve iki çocuğu vardı. Lukas adamın Kimlik Departmanı'ndaki bulanık fotoğrafını inceledi. Bıyık. Dökülen saçlar. Ağzının kenarında bir sırıtış. Gözlerinin arasında çok fazla mesafe var, diye düşündü Lukas, kaşları fazla kara ve gür.</p>

  <p>Lukas kılavuzu aldı ve şiiri tekrar okudu.</p>

  <p>Adam ölmüş, dedi içinden. <span style="font-style:italic;">Gömsünler seninle birlikte toprak altına onları.</span></p>

  <p>Bir arama daha başlattı; bu defa kapalı kayıtlan da kapsayacak geniş bir tane. Yüzlerce sonuç yansıdı ekrana, isyandan bu yana yaşamış bütün George'ların dökümü. Bu sonuçlar Lukas’ı yıldırmadı. Juliette’in otuz dört yaşında olduğunu biliyordu, bu yüzden kadına on sekiz yıllık bir aralık tanıdı, eğer bu platonik aşka kapıldığında daha on altısına girmemişse bunu kafaya takmayacak, içini yakan kıskançlık ve utanç hissini kalbine gömecekti.</p>

  <p>On sekiz yıllık süre içinde, George listesinden yalnızca üç kişi En-Derin’de ölmüştü. Biri ellilerinde, diğeriyse altmışlı yaşlarındaydı. İkisi de doğal nedenlerden ölmüştü. Lukas Juliette'le çapraz karşılaştırma yapıp herhangi bir iş ilişkisi kurup kurmadıklarına, ya da bir ihtimal aynı soyağacından olup olmadıklarına bakmayı düşündü.</p>

  <p>Ama sonra üçüncü dosyayı gördü. Bu, Lukas’ın George'uydu. <span style="font-style:italic;">Kadının</span> George’u. Lukas biliyordu. Eğer hâlâ yaşasaydı bugün otuz sekiz yaşında olacağını hesap etti. Üç yıl evvel ölmüştü, Mekanik’te çalışmıştı, <span style="font-style:italic;">hiç evlenmemişti.</span></p>

  <p>Kimlik taraması yaptı, çıkan fotoğraf korkularını doğrular nitelikteydi. Yakışıklı bir adamdı, köşeli bir çene, geniş bir burun, kara gözler. Fotoğraf makinesine gülümsüyordu, sakin, rahat bir hâli vardı. Kolay kolay nefret edemeyeceğiniz türden bir adamdı, özellikle de ölü olduğu düşünüldüğünde ...</p>

  <p>Lukas ölüm nedenine baktı ve yapılan soruşturma neticesinde kayıtlara iş kazası olarak geçirildiğini gördü. <span style="font-style:italic;">Soruşturma.</span> En-Tepe, yeni şerifine kavuştuğu vakitlerde Jules’le ilgili duyduğu bir şeyi anımsadı. Mesleki yeterliği ihtilaf ve gerginlik sebebi olmuş, kulaktan kulağa fısıltı rüzgârları estirmişti. Bilhassa IT çevresinde. Ama uzun zaman önce bir davaya yardım ettiğine ve bu yüzden kendisinin seçildiğine dair bir muhabbet dönmüştü.</p>

  <p>Dava buydu işte. Ölmeden önce âşık mıydı adama? Yoksa öldükten sonra adamın hatırasına mı tutulmuştu? İlk ihtimal üzerinde karar kıldı. Lukas masada bir karakalem arandı, bir tane bulup adamın kimlik ve dava numarasını not etti. Boş vakti için bir meşgale bulmuş, kadını daha yakından tanımak için bir fırsat yakalamıştı. Kadın onu arayıncaya dek kafasını dağıtacak bir şeyler keşfetmişti. Oturduğu yerde gevşedi, klavyeyi kucağına aldı ve araştırmaya koyuldu.</p>

  <p>• Silo 17 •</p>

  <p>Solo’nun ayağa kalkmasına yardım ederken, Juliette’i soğuk yüzünden bir titreme aldı. Adam yalpaladı, sonra iki eliyle tırabzanlara yapışıp dengesini sağladı.</p>

  <p>“Ne dersin, yürüyebilecek misin?” diye sordu. Bir gözü, sarmallar çizerek onlara kadar uzanan boş merdivenlerdeydi, Solo’ya saldıran ve kendisinin canına kasteden kişiye karşı her daim tetikteydi.</p>

  <p>“Galiba,” dedi adam. Avucunu alnına sürdü ve eline bulaşan kam inceledi. “Ama ne kadar uzağa gidebilirim bilmiyorum.”</p>

  <p>Merdivenlere kadar adama destek oldu, erimiş kauçuk ve benzin kokusu burnunu yakıyordu. Tenini saran siyah içliği hâlâ ıslaktı, verdiği nefesler, önünde ufak çaplı bulutlar oluşturuyordu ve ne zaman konuşmayı bıraksa dişlerinin takırdamasına bir türlü hâkim olamıyordu. Solo kıvrılan dış tırabzana sıkıca tutunurken, Juliette de bıçağını almak için yere eğildi. Başını yukarı çevirdiğinde önlerinde uzanan görevi gözden geçirdi. Dosdoğru IT’ye gitmelerinin imkânı yok gibiydi. Yüzmekten dolayı ciğerleri yorulmuş, kaslan titremekten ve soğuktan kasılmıştı. Solo daha da beter görünüyordu. Ağzı istemsizce açılmış, bakışları kaymıştı. Nerede olduğunun bile şöyle böyle farkında gibiydi.</p>

  <p>“Şerif yardımcısı ofisine kadar dayanabilecek misin?” diye sordu. Juliette tedarik turları sırasında orada epey gece geçirmişti. Nezarethane ne tuhaftır ki uyumaya oldukça müsait bir yerdi. Anahtarı hâlâ askısında duruyordu, belki kendilerini içeri kilitleyip anahtarı da yanlarında tutarlarsa içleri daha rahat ederdi.</p>

  <p>“Kaç kat var oraya?” diye sordu adam.</p>

  <p>Solo kendi silosunun En-Derin’ini Jules kadar iyi tanımıyordu. Oralara kadar inme riskine pek girmemişti.</p>

  <p>“On ya da on beş. Başarabilir misin?”</p>

  <p>Adam bir botunu kaldırıp ilk basamağın üzerine koydu. “Denerim.”</p>

  <p>Ona sahip olduğu için Juliette’in kendini şanslı sayabileceği tek bıçakla yola koyuldular. Bıçağın nasıl olup da Mekanik’in karanlıklarında kaybolmadığı konusu tüm gizemini koruyordu. Onu sıkıca kavradı; sapı soğuk, eli ondan da soğuktu. Basit bir mutfak eşyası elinde bir güvence totemine dönüşmüş, daima yanında taşıması gerektiğini düşündüğü saatinin yerini almıştı. Merdivenleri çıkarlarken, ne zaman dengesini sağlamak için elini ileri uzatsa bıçağın sapı tırabzana çarpıp takırdıyordu. Öbür kolunu her basamağı sızlanıp homurdanarak çıkmaya çalışan Solo’nun beline dolamıştı.</p>

  <p>“Sence kaç kişiler?” diye sordu Juliette, önce adamın adımlarına, sonra da tedirginlikle merdivenlerden yukarı bakarken.</p>

  <p>Solo homurdandı. “Hiç olmaması gerekiyordu.” Biraz yalpalar gibi oldu, ama Juliette dengesini sağlamasına yardım etti. “Hepsi öldü. Herkes.” Dinlenmek üzere bir sonraki sahanlıkta durdular. <span style="font-style:italic;">“Sen</span> kurtuldun ya,” dedi Juliette. “Bunca yıl geçti ve hâlâ hayattasın.”</p>

  <p>Adam somurttu ve elinin tersiyle sakalını sildi. Zar zor nefes alıyordu. “Ama ben Solo’yum,” dedi. Üzgün bir ifadeyle başını iki yana salladı. “Hepsi gitmişti. Hem de hepsi.”</p>

  <p>Juliette gözlerini şafta, merdivenle beton arasındaki boşluğa dikti. Soluk yeşil renkli kamış-merdiven aman vermez karanlığın içine doğru yükseliyordu. Bir ses, bir hayat belirtisi duyabilmek için kulak kesildiği sırada takırdamasınlar diye dişlerini birbirine kenetledi. Solo sıradaki merdivenin basamaklarını çıkmak için sendeleyerek ileri atıldı. Juliette de apar topar adama ayak uydurdu.</p>

  <p>“Yüzünü seçebildin mi? Ne hatırlıyorsun?”</p>

  <p>“Aynı bana- Aynı bana benziyor diye düşündüğümü hatırlıyorum.” Juliette adamın hıçkırdığını duyduğunu sandı, ama belki de basamaklara takılmamak için gösterdiği çabadan kaynaklı bir sesti bu. Başını çevirip yanından geçtikleri kapıya baktı, içerisi karanlıktı, IT’den elektrik gelmemişti. Solo'nun saldırganını geçiyor olabilirler miydi? Yaşayan bir hayaleti arkalarında mı bırakıyorlardı?</p>

  <p>Tüm kalbiyle öyle olmasını umdu. Evim diyebileceği bir yere varmak şöyle dursun, şerif yardımcısı ofisine bile daha çok yollan vardı.</p>

  <p>Seslerini çıkarmadan, zorlukla bir buçuk kat tırmandılar; Juliette titriyor, Solo ise sızlanıyor ve acıyla yüzünü ekşitiyordu. Jules arada bir kollarını ovuyor, basamakları çıkmaktan ve adamın dengesini sağlamasına yardım etmekten dolayı terlediğini hissedebiliyordu. İçliği ıslak olmasa bu ter onu ısıtmaya yeter gibiydi aslında; ama şimdi, üç katı gerilerinde bırakırlarken, çektiği açlık yüzünden vücudunun yavaş yavaş iflas edeceğini düşünüyordu. Yakıta, yakacak ve onu sıcak tutacak bir şeye ihtiyacı vardı.</p>

  <p>“Bir kat daha çıktıktan sonra durmam gerekecek,” dedi Solo'ya. Adam homurdanarak katıldığını belirtti. Hedeflerinin ödülünü bir istirahat olarak belirlemek keyiflerini yerine getirdi; basamaklar sayılı ve sınırlı olunca tırmanmak daha kolaydı. Yüz otuz ikinci katın sahanlığına vardıklarında, Solo tırabzanlara tutuna tutuna kendini yavaşça yere bıraktı. Kalçası zemine temas edince sırt üstü uzandı ve elleriyle yüzünü kapadı.</p>

  <p>Juliette adamın yalnızca hafif bir beyin sarsıntısı geçirdiğini umut etti. Delikanlılık taslayan ve kask giymeye gerek duymayan adamlarla yeterince çalıştığı için buna benzer durumlarla epey karşılaşmıştı; ama bir alet ya da çelik kiriş kafalarına çarpmaya görsün, kimsede delikanlılık falan kalmıyordu. Solo’nun dinlenmekten başka devası yoktu.</p>

  <p>Ama dinlenmek de bedenini soğuttuğu için Juliette’e iyi gelmiyordu. Kan dolaşımını hızlandırmak için ayaklarını yere vurdu. Tırmanış sırasında vücudunun ürettiği hafif ter şimdi aleyhine çalışıyordu. Merdivenlerin cereyan yaptığını hissedebiliyordu; aşağıdan yükselen soğuk hava, doğal bir iklimlendirme ünitesi misali dondurucu sulan aşıp siloda döne döne yukarı yükseliyordu. Omuzlan sarsıldı, titreyen bıçağının üzerindeki yansıması gümüşi bir bulanıklık halini aldı. ilerlemek bir zulümdü; olduğu yerde durmaksa ölüm. Üstelik şu saldırganın yerini de hâlâ bilmiyor ve yalnızca aşağılarında kalmış olmasını umut edebiliyordu.</p>

  <p>“Devam etmemiz gerek,” dedi Solo’ya. Adamın arkasında kalan kapılara baktı, pencerelerinden içerisinin karanlık olduğunu görebiliyordu. Tam o anda biri kapıdan dışarı fırlayıp onlara saldırsa ne yapardı? Ne tarz bir mücadele ortaya koyabilirdi ki?</p>

  <p>Solo kolunu kaldırdı ve ona doğru salladı. “Sen git,” dedi. “Ben kalıyorum.”</p>

  <p>“Hayır, sen de benimle geliyorsun.”Juliette ellerini ovuşturdu, avuçlarına üfledi ve yola devam etmek için tüm gücünü topladı. Solo’nun yanına gitti ve elini tutmaya çalıştı, ama adam elini kaçırdı.</p>

  <p>“Biraz daha dinleneyim,” dedi. “Ben sana yetişirim.”</p>

  <p>“Seni yalnız bırakmaktansa-” Dişleri istemsizce takırdadı. Ürperdi, maruz kaldığı istem dışı kasılmayı kollarını sallamak için bir bahane olarak kullandı, kanın vücudunun uç noktalarına ulaşmasını sağlamaya çalıştı. “-yalnız bırakmaktansa ölürüm daha iyi,” diyerek cümlesini tamamladı.</p>

  <p>“Çok susadım,” dedi Solo.</p>

  <p>Tüm ömrüne yetecek kadar çok su görmesine rağmen, Juliette de susamıştı. Şöyle bir yukarı baktı. “Bir kat daha çıktık mı aşağı çiftliklere varacağız. Hadi. Bugünlük hedefimiz orası olsun. Yemek, su, bir de kuru kıyafetler buluruz bana. Hadi Solo, kalk. Eve dönmemiz bir hafta sürecek olsa bile umurumda değil, bu noktaya gelmişken pes etmeyeceğiz.”</p>

  <p>Adamın bileğini kavradı. Solo bu sefer elini çekmedi.</p>

  <p>Sonraki kata varmaları fazlasıyla uzun sürdü. Solo tırabzanlara yaslanmak için birkaç kez durmuş ve önündeki basamağa şuursuzca gözlerini dikmişti. Boynundan aşağı taze kan damlıyordu. Juliette buz tutmuş ayaklarını biraz daha yere vurdu ve kendine sövdü. Bütün bunlar aptalcaydı. Çok büyük aptallık etmişti.</p>

  <p>Sonraki sahanlığa birkaç basamak kala Solo’yu merdivenlerde bırakıp çiftliklere açılan kapıyı kontrol etmeye gitti. IT’den aşağı uzanıp yılankavi salınımlarla içeri kıvrılan eğreti elektrik kabloları onlarca yıl öncesinden kalmaydı. Solo gibi sağ kalanların, soylarının kurumasını önlemek için ellerine geçen her malzemeyi arıza yapmış yerlere sıvadıkları bir zamandan. Juliette içeriye bir bakış attı ve sera ışıklarının kapalı olduğunu gördü.</p>

  <p>“Solo? Zamanlayıcıları aktivite etmeye gidiyorum. Sen burada dinlen.”</p>

  <p>Adam cevap vermedi. Juliette kapıyı açtı ve sapını bir takoz olarak kullanabilmek için bıçağını ayaklarının dibindeki metal ızgaraların deliklerinden geçirmeye çalıştı. Ama kolları zangır zangır titrediğinden bunu başarabilmek için hatırı sayılır bir efor sarf etmesi gerekiyordu. O sırada içliğinin yanık kauçuk gibi, ateşten yükselen duman gibi koktuğunu fark etti.</p>

  <p>“Tuttum,” dedi Solo. Kapıyı kapanmasın diye tuttu, ardına kadar açıp tırabzana dayadı ve önüne oturdu.</p>

  <p>Juliette bıçağını sımsıkı kucakladı. “Sağol.”</p>

  <p>Adam başını oynatıp elini önemi yok dercesine salladı. Göz kapaklan kapanıverdi. “Su,” dedi, dudaklarını yalayarak.</p>

  <p>Juliette adamın omzuna usulca vurdu. “Hemen dönerim.”</p>

  <p>***</p>

  <p>Çiftliğin giriş koridoru merdivenlerin acil durum ışıklarını yuttu ve solgun yeşil rengi zifiri karanlığa dönüştürdü. Uzaklardan bir yerden bir devridaim pompasının pırpır sesleri geliyordu, birkaç hafta önce yukarı çiftliklerde onu karşılayan gürültünün aynısıydı. Ama artık sesin neye ait olduğunu ve orada içilecek su bulabileceğini biliyordu. Su, yemek ve belki de içliğinin yerine giyebileceği bir şeyler. Tek yapması gereken ışıklan yakmaktı, böylece önünü görebilecekti. Yedek el feneri getirmediği ve çantasıyla alet edevatlarını kaybettiği için kendine sövdü.</p>

  <p>Güvenlik kapısının üzerinden atlar atlamaz karanlık onu kucakladı. Yolu biliyordu. İşe yaramaz hidrofonik pompalarla ve su tesisatıyla uğraşırlarken, bu çiftlikler Solo'yla ikisini haftalarca doyurmuştu. Juliette’in aklına bağladığı yeni pompa geldi; içindeki mekaniker, bağlantının durumunu, aletin çalışıp çalışmayacağını ve sahanlıktan ayrılmadan önce şalteri indirmeyerek hata mı ettiğini merak ediyordu. Çılgınca bir düşünceydi ama görebilecek kadar yaşamasa bile bir parçası silonun kurumasını, taşkının çekilmesini istiyordu. Silonun derinliklerinde verdiği çetin sınav tuhaf bir biçimde daha şimdiden gözüne uzak geliyordu, sanki rüyasında gördüğü ancak gerçekten yaşamadığı bir şey gibiydi, ama yine de bütün bunların <span style="font-style:italic;">boşuna olmadığını</span> bilmek istiyordu. Solo’nun boşu boşuna yaralanmadığını bilmek istiyordu.</p>

  <p>Yürürken içliği gürültülü bir biçimde hışırdıyor, bacakları birbirine sürtüyor, her bir adımında ıslak ayaklan cık cık ötüyordu. Bir elini duvardan ayırmıyor, öbür elinde tuttuğu bıçakla içini rahatlatıyordu. Sera ışıklarının son yakılışından kalan sıcaklığı daha şimdiden hissetmeye başlamıştı. O dondurucu merdivenlerden ayrıldığına şükrediyordu. Hatta kendini <span style="font-style:italic;">daha iyi</span> hissediyordu. Gözleri karanlığa alışmaya başlamıştı. Biraz yemek, biraz su, bir de uyuyabilecekleri güvenli bir yer bulacaktı. Yarın da Orta-Katlar şerif yardımcısı ofisine ulaşmaya çalışırlardı. Kendilerine silah bulur, güçlerini toplarlardı. Solo da o zamana dek güçlenirdi. Güçlenmeliydi.</p>

  <p>Koridorun sonuna varınca, el yordamıyla kumanda odasına açılan kapı boşluğunu aradı. Eli alışkanlıkla içerideki ışık düğmesine uzandı, ama zaten açıktı. Otuz yılı aşkın süredir hiç çalışmamıştı.</p>

  <p>Kollarını öne uzatıp odada körlemesine ilerledi, gövdesinden önce duvara onların toslamasını umuyordu. Bıçağının ucu kumanda kutularından birine sürttü. Juliette, uzun zaman önce birileri tarafından tavana tutturulmuş teli bulmak için elini uzattı. Bağlı olduğu zamanlayıcıya kadar teli takip etti, el yordamıyla programlanabilir kolu buldu ve tık sesini duyana dek usulca çevirdi.</p>

  <p>Dışarıdaki rölelerden gelen bir dizi patırtı bitki yetiştirme bölmelerinde gürültüyle yankılandı. Loş bir parıltı meydana geldi. Tamamen ısınmaları birkaç dakika sürebilirdi.</p>

  <p>Juliette kumanda odasından çıktı ve etrafı parmaklıklarla çevrelenmiş uzunlamasına toprak parçalarının arasında kalan yollardan birini takip etti. Yakınlardaki bölümler âdeta talan edilmişti. Her iki yandan uzanıp ortada el sıkışan bitkileri yararak geçti ve devridaim pompasına doğru ilerledi.</p>

  <p>Solo’ya su, kendisine de ısı. Bir yandan ışıkların daha çabuk ısınması için yalvarırken bir yandan da bu mantrayı tekrarlayıp durdu. Etrafını saran hava, kara bulutların gölgesindeki bir sabah manzarası gibi loş ve puslu kalmayı sürdürdü.</p>

  <p>Uzun zamandır el sürülmeyen bezelyelerin arasından geçti. Bezelye dallarından birkaç kabuk koparıp açarak, midesinin ağrımak dışında başka bir şeyle daha meşgul olmasını sağladı. Suyu damlama borularından geçirmeye çalışırken pompa daha da gürültülü bir şekilde pırpır etti. Juliette bezelyelerden birini daha çiğneyip yuttu ve parmaklıklardan içeri süzülerek pompanın etrafındaki ufak açıklığa gitti.</p>

  <p>Pompanın altındaki toprak karaydı, Solo’yla birlikte orada haftalar boyunca su içtikleri ve boşalan şişelerini doldurdukları için ezilip dümdüz olmuştu. Yere saçılmış birkaç bardak vardı. Juliette pompanın yanına çömeldi ve yerden kendine uzun bir bardak seçti. Tepesindeki ışıklar yavaş yavaş kuvvetlenmeye başlamıştı. Sıcaklıklarını şimdiden hissediyor gibiydi.</p>

  <p>Az bir uğraşla, pompanın alt kısmındaki tahliye tapasını çevirip bir iki tur gevşetmeyi başardı. Su tazyikliydi ve berrak bir püskürtü hâlinde dışarı fışkırdı. Sıçramayı en aza indirmek için bardağı pompaya sıkıca dayadı. Bardak şırıltılar eşliğinde doldu.</p>

  <p>Bir tane daha doldururken ilkini bir dikişte içti, ağzına gelen toprak parçaları dişlerinin arasında çıtırdadı.</p>

  <p>İki bardak da dolunca, devrilmemeleri için onları çevire çevire ıslak toprağa hafifçe gömdü ve pompanın püskürtüsü kesilene dek tapayı çevirdi. Juliette bıçağı koltuk altına sıkıştırdı ve yerdeki iki bardağı aldı. Geldiği yolu aksi istikamette katederek parmaklıklara vardı, bardakları ve bıçağı yere bıraktı, bacağını en alt parmaklığın üzerinden atıp sürünerek topraklı alanın dışına çıktı.</p>

  <p>Artık ısınması gerekiyordu. Bardakları oldukları yerde bırakıp bıçağını eline aldı. İlerideki köşede bürolarla bir kafeterya vardı. Silo on yedide giydiği ilk kıyafeti hatırladı: ortasına kesik attığı bir masa örtüsü. Köşeyi dönerken kendi kendine güldü, geri geri gidiyormuş gibi hissediyordu, haftalardır bir şeyleri düzeltmeye yönelik verdiği uğraş onu başladığı noktaya geri döndürüyordu sanki.</p>

  <p>İki bitki yetiştirme bölümünün arasından geçen uzun koridor karanlıktı. Tavandaki borulardan sarkan bir düzine kablo alelacele bağlandıkları toprak parsellerinin sınırlarına uzanıyordu. Bu kablolar tepe taklak bir hâlde uzaktaki sera parsellerinin vızıltı ve ışıltısına doğru devam ediyorlardı.</p>

  <p>Juliette büroları kontrol etti, ama kendisini sıcak tutacak bir şey bulamadı. Ne bir tulum, ne de bir perde. Tam kafeteryaya girmek üzere dönmüştü ki önündeki parselin hemen ötesinde bir ses duyar gibi oldu. Bir tıkırtı. Hışırdama. Işıklar için başka röleler devreye girmiş olabilir miydi? Takılmışlardı belki de?</p>

  <p>Gözlerini koridora ve ötesindeki parsele dikti. Oradaki ışıklar daha parlaktı, ısınmaya başlamışlardı. Belki de ilk onlar yanmıştı. Tıpkı ateşe çekilen titrek bir sinek misali koridorda ilerleyerek ışıklara doğru sokuldu, kuruma ve sahiden ısınabilme hayaliyle tüyleri diken diken olmuştu.</p>

  <p>Parselin kıyısında başka bir ses daha duydu. Bir gıcırtı, metalin metale sürtüş sesi; muhtemelen devreye girmeye uğraşan başka bir devridaim pompasının gürültüsüydü bu. Solo’yla ikisi bu kattaki diğer pompalara bakmamışlardı. İlk parsellerde iki kişinin yiyip içebileceğinden fazlası vardı.</p>

  <p>Juliette olduğu yere mıhlanmışçasına durdu ve arkasını kolaçan etmek için döndü. &nbsp;&nbsp;&nbsp;'</p>

  <p>Bu yerde hayatta kalmaya çalışıyor olsaydı nereye kamp kurardı? Elektriği için IT’yi mi seçerdi? Yoksa yemek ve su için burayı mı? Şiddet döneminde Solo gibi bir adamın daha kendini bir deliğe tıktığını, dikkatlerden sakınarak uzun yıllar boyunca hayatta kaldığını hayal etti. Belki de adam hava kompresörünün sesini duymuş, neler olup bittiğini öğrenmek için aşağı inmiş ve korkunun etkisiyle Solo’nun kafasına vurduktan sonra kaçmıştı. Belki de sırf yerde öylece duruyor diye teçhizat çantalarını almıştı, ya da belki de çanta devrilip kazara tırabzanlardan aşağı uçmuş ve Mekanik’in derinliklerine gömülmüştü.</p>

  <p>Bıçağını ileri doğrulttu, bitkilerin oluşturduğu yeşil duvarı hışırdatarak yardı ve içinden sessizce geçti. Buradaki bitkiler fazla gelişkindi, el sürülmemişti. Tavırları düşmancaydı. Bu da Juliette’in içini karmaşık duygularla doldurdu. Muhtemelen yanılıyordu, muhtemelen yine gaipten sesler duymaya başlamıştı, tıpkı haftalar önce duyduğu gibi, ama bir parçası bu sefer yanılmamış olmayı <span style="font-style:italic;">diliyordu.</span> Solo'nun benzeri olan bu adamı bulmak istiyordu. Onunla irtibata geçmek istiyordu. Her gölgede, her köşe başında birilerinin onu sessizce takip ettiği korkusuyla yaşamaktansa böylesi daha iyiydi.</p>

  <p>Ama ya sayılan birden fazlaysa? Bir grup insanın bunca süre hayatta kalması mümkün müydü? Bu şekilde, tespit edilmeden kaç kişi yaşayabilirdi? Silo devasa bir yerdi, ama Solo’yla ikisi En-Derin’de <span style="font-style:italic;">haftalar</span> geçirmiş, bu çiftliklere defalarca girip çıkmışlardı. En fazla iki kişi olmalıydılar, iki yaşlı insan, hepsi bu. Solo adamın kendisiyle aynı yaşta olduğunu söylemişti. Öyle olsa gerekti.</p>

  <p>Bu hesaplar ve çok daha fazlası kafasında döndü durdu, sonunda kendini korkacak bir şey olmadığına ikna etti. Tir tir titrese de, vücudu adrenalin pompalamaktaydı. Silahlıydı. Yabani ve bakımsız bitkilerin yapraklan yüzüne sürtüyordu; Juliette bu sık bariyeri yarıp geçerken öbür tarafında bir şeylerle karşılaşacağını biliyordu.</p>

  <p>Buradaki çiftlikler farklıydı. Bakımlıydılar. İşlenmişlerdi. Bir insanoğlu parmağı değmişti buralara. Juliette bir korku ve rahatlama dalgasına kapıldı; bu iki zıt his, tırabzanlar ve merdivenler gibi iç içe girmişti. Yalnız olmayı, bu silonun böylesine ıssız ve boş olmasını istemiyordu, ama saldırıya uğramak da istemiyordu. Bir yanı oradaki kişiye seslenmek, zarar vermeye niyeti olmadığını haykırmak istiyordu. Diğer yanıysa bıçağı sıkıca kavrıyor, takırdayan dişlerini birbirine kenetliyor ve arkasını dönüp kaçması için ona yalvarıyordu.</p>

  <p>Bakımlı yetiştirme merkezinin sonuna geldiğinde koridor karanlık bir dönemece sapıyordu. Köşe başında durdu ve bu keşfedilmemiş bölgeye bir göz attı. Upuzun bir karanlık şeridi silonun öbür tarafına doğru, büyük ihtimalle IT'nin elektriğini sömüren başka bir yetiştirme merkezinin uzaktaki parlak ışıklarına kadar uzanıyordu.</p>

  <p>Orada birisi vardı. Bunu biliyordu. Haftalardır hissettiği o bakışları sezebiliyor, fısıltıları teninde hissedebiliyordu, ama bu sefer uydurmuyordu; bu defa farkındalığıyla savaşmasına ya da gitgide çıldırdığını düşünmesine gerek yoktu. Hazırda beklettiği bıçağı ve bu kişiyle korumasız durumdaki Solo’nun arasında bir tampon oluşturduğu fikrinin rahatlığıyla her iki yanında uzanan kapısı açık ofislerin ve tadım odalarının arasından geçti. Bir elini ona yol göstermesi ve dengesini sağlaması için duvarın üstünde tuttu, karanlık koridorda ağır ağır fakat cesurca ilerledi-</p>

  <p>Juliette durdu. Yanlış giden bir şeyler vardı. Bir ses mi duymuştu? Ağlayan biri mi vardı? Az önce yanından geçtiği kapıya geri döndü, önünde bir kapı olduğunu bile zar zor görüyordu ve o anda kapalı olduğunu fark etti. Koridor boyunca kapalı olduğunu görebildiği tek kapıydı.</p>

  <p>Geriye doğru bir adım attı ve diz çöktü. İçeriden bir ses gelmişti. Bundan emindi. Tıpkı cılız bir inilti gibiydi. Yukarı doğru baktığında, zayıf ışığa rağmen tavandan geçen bazı kabloların ana hattan ayrılıp kapının üzerindeki duvardan içeri girdiğini gördü.</p>

  <p>Juliette kapıya iyice yanaştı, çömeldi ve kulağını dayadı. Ses seda yoktu. Uzanıp kapı kolunu çevirdi ama kilitliydi. Nasıl kilitli olabilirdi ki, tabii içeriden-?</p>

  <p>Kapı birden ardına dek açıldı, eli hâlâ kapının kolunda olduğundan Juliette de kapıyla birlikte karanlık odanın içine dalmış bulundu. Yüzüne bir ışık tutuldu, bir adam üstüne çullandı ve başına doğru bir nesne savurdu.</p>

  <p>Juliette kıç üstü yıkıldı. Gümüşi bir bulanıklık hemen gözlerinin önünden geçti, ağırca bir cıvata anahtarı bir çatırtı eşliğinde omzuna indi ve onu sırtüstü yere yığdı.</p>

  <p>Odanın arkalarından gelen hayli tiz bir çığlık Juliette'in acı dolu inlemesini bastırdı. Bıçağı öne doğru savurdu ve adamın bacağına denk getirdiğini hissetti. Cıvata anahtarı takırdayarak yere çarptı, başka çığlıklar duyuldu, bağıran insanlar vardı. Juliette geri geri sürünerek kapıdan uzaklaştı ve ayağa kalktı, omzunu kavradı. Adamın üstüne atlamasını bekledi, ama saldırganı tek ayağının üzerinde seke seke geri kaçıyordu, on dört, taş çatlasa on beş yaşında bir erkek çocuğuydu.</p>

  <p>“Olduğun yerde kal!" dedi Juliette, bıçağı çocuğa doğrultarak. Oğlanın gözleri korkudan fal taşı gibi açılmıştı. Bir grup çocuk karşı duvarın önündeki şilte ve battaniye yığınlarının üzerinde dip dibe sokulmuşlardı. Birbirlerine yapışıp koca koca açılmış gözlerini Juliette’e diktiler.</p>

  <p>İnanılmaz derecede afallamıştı. Bir yanlışlık hissi aklını başından almıştı. Diğerleri neredeydi? Yetişkinler? Kötü niyetli insanların üzerine atlamaya hazır bir şekilde arkasındaki karanlık koridordan sessizce yaklaştığım hissedebiliyordu. Çocuklar buradaydı, güvenlik için buraya kilitlilerdi. Yuvalarına el sürdüğü için anne sıçanların onu cezalandırmaya gelmesi çok sürmezdi.</p>

  <p>“Diğerleri nerede?” diye sordu, eli soğuktan, şaşkınlıktan ve korkudan titriyordu. Odayı gözleriyle taradığında ayaktaki oğlanın, yani ona saldıranın en büyükleri olduğunu fark etti. Yeniyetme bir kız çocuğu karmakarışık battaniyelerin arasında kıpırtısız oturuyordu, iki genç oğlan ve bir genç kız kendisine sımsıkı sarılmıştı.</p>

  <p>En büyük çocuk bacağına şöyle bir göz attı. Yeşil tulumuna bir kan lekesi yayılmaktaydı.</p>

  <p>“Kaç kişi var orada?” Bir adım daha yaklaştı. Juliette’in korkusu, çocukların hissettiği korkunun yanında devede kulak kalırdı.</p>

  <p>“Bizi rahat bırak!" diye bağırdı yaşça büyük kız. Göğsünde bir şey tutuyordu. Yanındaki küçük kız kafasını onun kucağına bastırmış, gözükmemeye çalışıyordu. İki genç oğlan ise köşeye sıkışmış köpekler gibi bakıyor, ama kıpırdamıyorlardı.</p>

  <p>“Buraya nasıl geldiniz?” diye sordu onlara. Bıçağı uzun boylu çocuğa doğrulttu, ama bunu yaptığı için kendini aptal gibi hissetmeye başlamıştı. Çocuk soruyu anlamamışçasına, afallamış bir ifadeyle ona baktığında Juliette bir anda durumu kavrayıverdi. Tabii ya. İnsanın en kuvvetli ikinci duygusu olmadan bir savaş bu siloda onlarca yıl sürebilir miydi?<a id="footnote1"></a><sup><a href="#bookmark0">1</a></sup></p>

  <p>“Burada doğdunuz, değil mi?”</p>

  <p>Kimse cevap vermedi. Sorduğu soru deliceymiş gibi, oğlanın yüzü şaşkınlıktan allak bullak olmuştu. Juliette omzunun üzerinden geriye bakıp arkasını kolladı.</p>

  <p>“Ebeveynleriniz nerede? Ne zaman dönecekler? Ne kadar var daha dönmelerine?”</p>

  <p>“Hiçbir zaman!" diye cırladı kız, bağıracağım diye başı yerinden fırlayacaktı. “Öldüler!"</p>

  <p>Kızın ağzı öylece açık kaldı, çenesi titriyordu. Körpe boynundaki tendonlar belirginleşmişti.</p>

  <p>Diğerlerinden yaşça büyük gibi duran çocuk döndü ve kıza bir bakış attı, sessiz kalmasını ister bir hâli vardı. Juliette karşısındakilerin yalnızca birer çocuk olduklarını idrak etmeye çalışıyordu. Yalnız olamayacaklarını biliyordu. Sonuçta birisi Solo’ya saldırmıştı.</p>

  <p>Kızın gözleri Juliette’e cevap verircesine, döşemede duran cıvata anahtarına çevrildi. Solo'nun cıvata anahtarıydı bu. Üzerindeki pas lekelerinden kolaylıkla ayırt edilebiliyordu. İyi ama bu nasıl mümkün olabilirdi? Solo’nun dediğine göre...</p>

  <p>O anda Juliette adamın sözlerini hatırladı. Bu çocukların, bu genç adamın, Solo’nun kendini hissettiği yaşta olduğunu fark etti. Solo’nun bir başına bırakıldığı yaştaydı. En-Derin’den hayatta kalan son kişiler de ebediyete kavuşup arkalarında çocuklarını mı bırakmışlardı?</p>

  <p>“Adın ne?" diye sordu Juliette çocuğa. Bıçağını indirdi ve ona öbür avucunu gösterdi. “Benim adım Juliette," dedi. Başka silodan, daha iyi koşullardaki bir dünyadan geldiğini eklemek istese de çocukların kafalarını karıştırmak ya da onları korkutmak istemedi.</p>

  <p>“Rickson," dedi çocuk hırıldayarak. Göğsünü şişirdi. “Babam tesisatçı Rick’ti."</p>

  <p>‘Tesisatçı Rick." Juliette kafasını yukarı aşağı salladı. Bir duvarın önüne yığılmış gereçlerden ve süprüntülerden oluşan bir tepenin ucunda, çocukların onlardan çaldığı teçhizat çantasının durduğunu fark etti. Yedek giysileri çantanın açık ağzından dışarı taşıyordu. Havlusu da orada olsa gerekti. Yavaşça çantaya doğru ilerledi, bir gözü eğreti yatağın üzerinde birbirlerine girmiş çocukların üzerindeydi, özellikle büyük çocuğa dikkat kesilmişti.</p>

  <p>“Pekâlâ Rickson, sizden eşyalarınızı toplamanızı istiyorum." Çantasının yanına diz çöküp içini karıştırdı ve havluyu aradı, sonra da onu çıkarıp ıslak saçlarını kuruladı; bu tarifsiz bir lükstü. Bu çocukları burada bırakmasına imkân yoktu. Ensesinden sarkan havlusuyla yüzünü diğerlerine döndü, çocukların gözleri onunkilere kilitlenmişti.</p>

  <p>“Hadi bakalım," dedi. “Toplayın pılınızı pırtınızı. Böyle yaşamaya devam-"</p>

  <p>‘Bizi rahat bırak yeter,” dedi büyük kız. İki erkek çocuk yataktan kalkıp eşya yığınlarını karıştırmaya başlamışlardı hâlbuki. Ne yapacaklarını bilmez hâlde önce kıza sonra da Juliette'e baktılar.</p>

  <p>“Geldiğin yere geri dön,” dedi Rickson. En büyük iki çocuk birbirlerinden cesaret buluyor gibiydiler. “Gürültücü makinelerini al ve git.”</p>

  <p>Demek bütün mesele buydu. Juliette kompresörün devrik görüntüsünü hatırladı, Solo'ya yapılan saldırının çok daha fazlasına maruz kalmış bir hâli vardı. İki küçük erkek çocuğuna onaylarcasına başını salladı, yaşlarının on ya da on bir olduğuna kanaat getirmişti. “Hadi devam,” dedi onlara. “Arkadaşımla evimize varmamıza yardım edeceksiniz. Orada güzel yiyeceklerimiz var. Gerçek elektriğimiz. Sıcak suyumuz var. Eşyalarınızı topl-”</p>

  <p>Bunları der demez en genç kız cıyakladı, korkunç bir gürültüydü, Juliette'in karanlık koridordayken duyduğu sesin aynısıydı.</p>

  <p>Rickson volta atıyor, gözleri Juliette’le yerdeki cıvata anahtarı arasında gidip geliyordu. Cıyaklama sesinin kızdan gelmediğini fark edince Juliette ondan usulca uzaklaştı ve sesin sahibini yatıştırmak için yatağa yaklaştı.</p>

  <p>Yaşça diğerlerinden büyük kızın kollarının arasında bir şey kıpırdandı.</p>

  <p>Juliette yatağın ucuna vardığında donakaldı.</p>

  <p>“Hayır,” diye fısıldadı.</p>

  <p>Rickson ona doğru bir adım attı.</p>

  <p>“Yaklaşma!” Bıçağın ucunu delikanlıya doğrulttu. Çocuk bacağındaki yaraya bakıp fikrinden caydı. Çantalarını doldurmaya girişmiş iki çocuk donup kaldılar. Kızın kollarında cıyaklayan ve kıpırdanan bebek dışında odada hareket eden kimse kalmadı.</p>

  <p>“Bir bebek mi o?”</p>

  <p>Kız omuzlarını bebeğe siper etti. Anaç bir hareketti, ama en çok onbeş yaşında olsa gerekti. Juliette bunun mümkün olduğunu bilmiyordu. İmplantların o kadar erken takılmasının nedeninin bu olup olmadığını merak etti. Teninin altındaki şişliği ovacakmışçasına elini kalçasına kaydırdı.</p>

  <p>“Git buradan,” diye bir feryat kopardı genç. “Sen yokken de idare edebiliyorduk.”</p>

  <p>Juliette bıçağı yere koydu. Her ne kadar silahını bırakmak yanlış bir davranış olsa da, onunla yatağa yaklaşmak çok daha yanlıştı. “Size yardım edebilirim,” dedi. Oğlanın da onu duyabilmesi için döndü. “Eskiden yenidoğanların bakımından sorumlu bir yerde çalışırdım. İzin verirsen...” Ellerini uzattı. Kız duvara doğru dönerek kendini bebeğe kalkan yaptı.</p>

  <p>“Tamam.” Juliette ellerini havaya kaldırarak avuçlarını gösterdi. “Ama artık böyle yaşamaya devam etmeyeceksiniz.” Başını iki genç oğlan çocuğuna salladı ve yüzünü yerinden dahi kıpırdamayan Rickson’a döndü. “Hiçbiriniz. Bu hiç kimsenin hak etmediği bir yaşam biçimi. Hem de hayatının son günlerinde bile.”</p>

  <p>Başını yukarı aşağı sallayarak kararının doğruluğundan emin oldu. “Rickson? Eşyalarınızı topla. Yalnızca mecburi olanları al. Başka bir şey lazım olursa geri geliriz.” Kafasını iki erkek çocuğuna doğru eğdi ve tulumlarının dizden aşağısının kesilmiş olduğunu, bacaklarının çiftlik toprağına bulanmış olduğunu gördü. Çocuklar bu hareketi toplanmalarına devam etmeleri için bir izin olarak yorumladı. Bu iki oğlan kontrolün başka birinde olması, hatta belki de ağabeyleri - şayet ağabeyleri idiyse tabii - dışında herhangi birinde olması için can atıyor gibiydiler.</p>

  <p>“Adınız ne sizin?” Öbürleri eşyaların altını üstüne getirirken, Juliette yatağın üzerindeki iki kızın yanına oturdu. Sakin kalmaya, çocuk sahibi çocuk fikrinin yarattığı bulantıya teslim olmamaya çalıştı.</p>

  <p>Aç olduğu her hâlinden belli çocuk ağlamaya başladı.</p>

  <p>“Size yardıma geldim,” dedi Juliette kıza. “Bakabilir miyim? Kız mı, oğlan mı?”</p>

  <p>Genç anne kollarını gevşetti. Katlanmış bir battaniye açılarak, taş çatlasa birkaç aylık bir bebeğin kısık gözlerini ve büzülmüş kırmızı dudaklarını açığa çıkardı. Bebek kolunu annesine doğru salladı.</p>

  <p>“Kız,” dedi anne, yumuşak bir dille.</p>

  <p>Yaşça daha küçük olan kız, genç annenin sırtına yapışmış ve çekingen gözlerle Juliette’i izliyordu.</p>

  <p>“Bir isim koydun mu ona?”</p>

  <p>Anne başını iki yana salladı. “Henüz koymadım.”</p>

  <p>Rickson arkasında, bir şey için didişen iki erkek çocuğunu engellemek için bir şeyler söylüyordu.</p>

  <p>“Benim ismim Elise,” dedi küçük kız, başı öbür kızın yanında beliriverdi. Elise ağzını işaret etti. “Dişim sallanıyor.”</p>

  <p>Juliette güldü. “istersen bu konuda sana yardımcı olabilirim.” Şansını denedi ve küçük kızın kolunu sıkmak üzere elini uzattı. Babasının bakımevinde geçirdiği çocukluğuna ait görüntüler zihnini hızla istila etti: endişeli aileler, değerli çocuklar, ikramiyenin yeşertip yıktığı tüm umutlar ve düşler. Juliette’in aklı yasak erkek kardeşine kaydı ve gözlerinin dolduğunu hissetti. Bu çocukların başından neler geçmişti? Solo en azından geçmişinden kalma normal tecrübelere sahipti. Güvenli bir dünyada yaşamanın ne demek olduğunu biliyordu. Bu beş, hatta altı çocuk ne şartlarda büyümüştü? Neler görmüşlerdi? İçinde onlara karşı müthiş bir merhamet hissetti. Bu duygu hiç doğmamış olmalarını dileyen hastalıklı, yanlış, üzücü bir arzuya dönüştü...</p>

  <p>Ki bunu aklına getirebilmiş olmasının neden olduğu suçluluk dalgası, bu kötücül fikri hemen alıp götürdü.</p>

  <p>“Sizi buradan çıkaracağız,” dedi iki kıza. “Eşyalarınızı toplayın.”</p>

  <p>Genç çocuklardan bir tanesi yanına geldi ve teçhizat çantasını ayağının dibine bıraktı. Bir yandan eşyalarını içine geri koyuyor bir yandan da özür diliyordu ki, Juliette bir başka garip cıyaklama sesi duydu.</p>

  <p>Yine ne vardı?</p>

  <p>Juliette havluyla ağzını kurulayıp, kızların bir yetişkinin buyruğunu gönülsüzce yerine getirmesini, eşyalarını bulmalarını ve doğru olanı mı yapıyoruz dercesine birbirlerine bakmalarını izledi. Teçhizat çantasından bir hışırtı geliyordu. Çocukların eseri olan bu sıçan yuvasında karşılaşabileceklerinin bilincinde bir tetiktelikle çantanın kapalı ağzını açmak için fermuar sürgüsünü çekti ve tam o sırada çantanın içinden zayıf bir ses duyuldu.</p>

  <p>Ses kendi ismini sesleniyordu.</p>

  <p>Havluyu bıraktı ve çantanın içini eşelemeye koyuldu, aletleri ve su şişelerini kenara itti, yedek tulumuyla bol çoraplarının altına baktı ve telsizini buldu. Solo’nun onu nasıl arayabildiğini merak etti. Öbür telsiz, kıyafetinin içinde mahvolmuştu...</p>

  <p>“-lütfen bir şeyler söyle,” diye hışırdadı telsiz. ‘Juliette, orada mısın? Ben Walker. Lütfen, tanrı aşkına, cevap ver-”</p>

  <p>• Silo 18 •</p>

  <p>“Ne oldu? Niye cevap vermiyorlar?" Courtnee, sanki ikisinden biri cevabı biliyormuş gibi önce Walker’a, sonra da Shirly’ye baktı.</p>

  <p>“Bozuldu mu?" Shirly boyayla işaretlenmiş ufak düğmeyi aldı ve kazara frekansın değişip değişmediğini anlamaya çalıştı. “Walk, bozduk mu dersin?”</p>

  <p>“Hayır, hâlâ çalışıyor," dedi adam. Kulaklığı yanağına yapıştırdı, gözleri aygıtın muhtelif aksamlarının üzerinde dolaşıyordu.</p>

  <p>“Arkadaşlar, daha ne kadar vaktimiz var bilmiyorum." Courtnee, pencereden jeneratör odasında yaşananları seyrediyordu. Shirly ayağa kalktı ve gözlerini kontrol panelinin üzerinden dışarıdaki ana girişe dikti. Jenkins ve adamlarından bazıları içerideydi, tüfekleri omuzlarında diğerlerine emirler yağdırmakla meşguldüler. Ses geçirmez cam yüzünden neler olup bittiğini duymak imkânsızdı.</p>

  <p>“Alo?”</p>

  <p>Walker’ın ellerinin arasından cızırtılı bir ses geldi. Sözcükler adamın parmakları arasından kayıp gidiyordu sanki.</p>

  <p>“Kiminle konuşuyorum?” diye seslendi, düğmeye basarak. “Kimsiniz?”</p>

  <p>Shirly hızla Walker’ın yanına gitti. inanamaz hâlde ellerini adamın koluna doladı. ‘Juliette!" diye bağırdı.</p>

  <p>Walker elini kaldırarak Courtnee’yle ikisini susturmaya çalıştı. Patlayıcı tuşunu zar zor bulup da nihayet kırmızı düğmeye bastığında elleri titriyordu.</p>

  <p>“Jules?” Yaşlı sesi çatallanmıştı. Shirly adamın kolunu sıktı. “Sen misin?"</p>

  <p>Bir duraklama yaşandı, sonra hoparlörden bir ağlama sesi, bir hıçkırık yükseldi. “Walk? Walk, sen misin? Neler oluyor? Neredesin? Ben sanmıştım ki...”</p>

  <p>“Neredeymiş?” diye fısıldadı Shirly.</p>

  <p>Courtnee, elleri yanaklarında, ağzı açık ikisini izliyordu.</p>

  <p>Walker düğmeye bastı. ‘Jules, neredesin?”</p>

  <p>Ufak hoparlörlerden hışırtılı ve uzun bir iç çekiş sesi geldi. Kadının sesi çok az ve uzaklardan geliyordu. “Walk. Ben <span style="font-style:italic;">başka bir silodayım.</span> Bir sürü silo var. Anlatsam inanmaz..."</p>

  <p>Sesi parazite karışıp duyulmaz oldu. Courtnee önlerinde volta atarken bakışları bir telsize, bir pencereden dışarı kayıyordu, Shirly ise Walker’a yaslanmıştı.</p>

  <p>“Öbürlerinden haberimiz var,” dedi Walker, mikrofonu sakalının ucunda tutarak. “Onları duyabiliyoruz Jules. Hem de <span style="font-style:italic;">hepsini."</span></p>

  <p>Düğmeyi bıraktı. Juliette'in sesi geri döndü.</p>

  <p>“Sen nasılsın, Mekanik ne durumda? Çatışmayı duydum. Hâlâ devam ediyor mu?” Juliette konuşmasını kesmeden önce başkasına bir şeyler daha söyledi, sesi çok zor duyuluyordu.</p>

  <p>Juliette çatışmadan bahsedince Walker kaşlarını kaldırdı.</p>

  <p>“Nereden duymuş olabilir ki?” diye sordu Shirly.</p>

  <p>“Keşke burada olsaydı,” dedi Courtnee. ‘Jules ne yapılacağını bilirdi.” “Egzozdan bahset ona. Plandan.” Shirly mikrofonu işaret etti. “Dur, bana bırak.”</p>

  <p>Walker başıyla onay verdi. Kulaklığı ve telsizi Shirly’ye uzattı.</p>

  <p>Shirly düğmeye basmaya uğraştı. Düşündüğünden daha sertti. ‘Jules? Beni duyabiliyor musun? Ben Shirly.”</p>

  <p>“Shirly...” Juliette’in sesi dalgalandı. “Selam. İyi misin?”</p>

  <p>Arkadaşının sesindeki duygusallık Shirly’nin gözlerini yaşarttı. “Evet-” Başım evet dercesine salladı ve yutkundu. “Bak ne diyeceğim, birkaç kişi egzoz beslemesini IT’nin soğutucu hava menfezlerine yönlendiriyor. Ama bir keresinde karşı basıncı kaybetmiştik, hatırlıyor musun? Endişelerim var, motor şey olacak-”</p>

  <p>“Hayır.” Juliette sözünü kesmişti. “Onları durdurmalısın. Shirly, beni duyuyor musun? Onları durdurmalısın. Bu hiçbir işe yaramaz. Soğutucular <span style="font-style:italic;">sunucular</span> için. Orada bulunan insanların-” Boğazını temizledi. “Beni dinle. Onları durdurmalı-”</p>

  <p>Shirly kırmızı düğmeye basamaz gibi oldu. Walker yardım etmek istercesine elini uzatmıştı ki, kadın en sonunda alete hâkim olmayı başardı. “Bekle," diye iletti telsize. “Menfezlerin nereye açıldığını nereden biliyorsun?”</p>

  <p>“Biliyorum. Bulunduğum yer de aynı şekilde tasarlanmış. Hay ben böyle işin, telsizi onlara ver de konuşayım. Buna izin verme sakın-” Shirly yeniden düğmeye bastı. Courtnee kapıyı hızla açıp dışarı fırlarken jeneratör odasından bir patlama sesi geldi. “Courtnee gidiyor,” dedi. ‘Tam şu anda gitti. Jules- Nasıl oluyor da-? Kim var yanında? Bize yardım edebilirler mi? Burada durumlar hiç iyi görünmüyor.”</p>

  <p>Ufak hoparlörler yeniden hışırdadı. Shirly, Juliette'in aldığı derin nefesi, arka plandaki öbür sesleri duyabiliyordu, sonra Juliette’in birine talimat veya emir verdiğini duydu. Shirly arkadaşının sesinin yorgun çıktığını fark etti. Bitkindi. Üzgündü.</p>

  <p>“Benim yapabileceğim hiçbir şey yok,” dedi Juliette. “Burada kimse yok. Bir adam. Birkaç da çocuk. Herkes ölmüş. Burada yaşayanların kendilerine hayrı olmamış.” Hat sessizliğe gömüldü, sonra Juliette yeniden düğmeye bastı. “Çatışmayı durdurmalısınız,” dedi. “Ne pahasına olursa olsun. Lütfen, benim yüzümden savaşılmasın. Lütfen durdur-” Kapı tekrar açıldı. Courtnee geri gelmişti. Shirly jeneratör odasından gelen bağrışmaları ve silah seslerini duydu.</p>

  <p>“O sesler ne?” diye sordu Juliette. “Neredesiniz siz?”</p>

  <p>“Kumanda odasında.” Shirly, Courtnee’ye baktı, kadının gözleri korkudan fal taşı gibi açılmıştı. “Jules, fazla zamanımız kaldığını sanmıyorum. Ben-” Söylemek istediği o kadar çok şey vardı ki. Ona Marck’ı anlatmak istiyordu. Daha çok vakte ihtiyacı vardı. “Peşimizdeler,” demek geldi aklına bir tek. “iyi olmana sevindim.”</p>

  <p>Telsiz hışırdadı. “Tanrım, durdurun onları. Artık çatışmasınlar! Shirly, beni dinle-”</p>

  <p>“Ne yaparsan yap,” dedi Shirly, düğmeye basılı tutup yanaklarını silerken. “Durmayacaklar.” Silah sesleri gittikçe yaklaşıyordu, mermi sesleri kalın kapının arkasından onlara kadar ulaşıyordu. İnsanları ölürken, Shirly kumanda odasına saklanmış ve bir hayaletle konuşuyordu. insanları ölüyordu.</p>

  <p>“Kendine iyi bak,” dedi Shirly.</p>

  <p>“Dur!”</p>

  <p>Shirly kulaklığı Walker’a uzattı. Pencerenin başında dikilen Counnee’nin yanına gitti ve insanların itiş kakış jeneratörün öbür tarafına kaçıp saklanmalarını, tırabzana dayalı namluların ateşlenip geri tepmelerini, Mekanik’in mavi tulumunu giymiş birinin yerde kıpırtısız yatışını izledi. Daha fazla kısık silah sesi. Uzaklardan gelen başka takırtılar.</p>

  <p>‘Jules!” Walker telsizi elinde evirip çevirdi. Kadının ismini haykırdı, hâlâ onunla konuşmaya çalışıyordu.</p>

  <p>“Bırak da onlarla konuşayım!” diye bağırdı Juliette, sesi oldukça uzaklardan geliyor gibiydi. “Walk, niçin seni duyabiliyorum da onları duyamıyorum? Şerif yardımcılarıyla konuşmam lazım, Peter ve Hank’le. Walk, beni nasıl aradın? Onlarla konuşmam gerek!”</p>

  <p>Walker havyalarla ve büyüteçlerle ilgili bir şeyler geveledi. İhtiyar ağlıyordu, devre kartlarını, telleri ve elektrik kablolarını yaralı bir çocuğa sarılır gibi dikkatle kucaklamış ve onlara fısıldayarak ileri geri sallanmaya koyulmuştu, üzerlerine damlayan tuzlu gözyaşları tehlike arz ediyordu.</p>

  <p>Başka mavili adamlar da yere yıkılır, kollar tırabzanların üzerine yığılıp kalır ve yetersiz tüfekler sessizce yere düşerken Juliette'e anlaşılmaz sözler etti durdu. Bir aydan beri dehşet içinde yaşamalarına neden olan insanlar içerideydiler. Her şey bitmişti. Shirly el yordamıyla Courtnee’yi buldu, olanları çaresizce izlerlerken kolları birbirine kenetlendi. Arkalarındaki ihtiyar Walk’ın hıçkırıkları ve deli saçması lafları giderek azalan, tıpkı bir anda dengesini yitirip kontrolden çıkan bir makinenin gümbürtüsünü andıran silah seslerine karışıyordu...</p>

  <p>• Silo 18 •</p>

  <p>Lukas'ın ters çevirip üzerine çıktığı çöp kutusu sağa sola yalpaladı, botlarının tabanındaki dişler yumuşak plastiğe sürtüyordu, kutunun her an altından kayıp gidebileceği ya da ağırlığının altında ezilebileceği hissine kapıldı. On iki numaralı sunucunun tepesine tutunarak dengesini sağladı, dokunduğu yerdeki toz tabakası yıllardır kimsenin merdiven ve bez kullanarak sunucuyu temizlemediğinin kanıtıydı. Burnunu havalandırma menfezine dayayıp kokuyu yeniden içine çekti.</p>

  <p>Yakınındaki kapı öttü, kilidin dili kapı pervazına geri çekilirken takırdadı. Devasa menteşeler hafif bir gıcırtıyla yerlerinden oynadı ve kapı içeri doğru açıldı.</p>

  <p>Bernard içeri girdiğinde Lukas’ın sunucunun tepesinden tutan elleri az kalsın kayıyordu. IT şefi ona sorgulayan bir bakış attı.</p>

  <p>“O deliğe asla sığmazsın,” dedi Bernard. Kapıyı ittirip kapatmak için dönerken gülüyordu. Kilit pimleri tıkırdadı, panel bipledi ve kırmızı ışık odayı gözetlemeye kaldığı yerden devam etti.</p>

  <p>Lukas tozlu sunucuyu bıraktı ve çöp kutusundan atladı, plastik kova yana devrilip yerde bir müddet döndü. Ellerini çırparak temizledi, sonra da onları tulumunun arkasına sildi ve zoraki bir şekilde gülümsedi.</p>

  <p>“Bir koku gelir gibi oldu,” diye açıkladı. “Oda biraz dumanlı değil mi sence de?”</p>

  <p>Bernard kısık gözlerle çevresine bakındı. “Burası bana hep puslu gelmiştir. Ayrıca ben hiçbir koku almıyorum. Sıcak sunuculardandır o.” Elini göğüs cebine götürdü ve birkaç katlanmış kâğıt çıkardı. “Al bakalım. Annenden gelen mektuplar. Mektuplan taşıyıcılarla bana göndermesini, benim de onları sana ileteceğimi söylemiştim.”</p>

  <p>Lukas utana sıkıla gülümsedi ve mektuplan aldı. “Yine de bence bir sorsan...” Havalandırma menfezine şöyle bir göz attı ve Mekanik'te durumu sorabilecekleri kimselerin kalmadığını fark etti. Telsizlerden, aşağısı hakkında kulağına gelen son şey Sims ve diğerlerinin düşmanı temizlediğiydi. Onlarca ölü vardı. Bunun üç ya da dört katı kadarı da gözaltına alınmıştı. Orta-Katlar'daki daireler hepsini zapt etmek için hazırlatılıyordu. Kulağa temizliğe uzun yıllar yetecek kadar insan varmış gibi geliyordu.</p>

  <p>“Mekanikerliğe geçiş yapacak birine baktırırım," diye söz verdi Bernard. “Aklıma gelmişken, seninle bu konunun üzerinden geçmek istiyordum. Çiftçileri Mekanik’e gönderirken yeşilden maviye doğru büyük çaplı bir değişim yaşanacak. Sammi’nin aşağının tamamını yönetmesi hakkında ne düşündüğünü merak ediyordum."</p>

  <p>Lukas annesinin gönderdiği mektuplardan bir tanesine hızla göz atarken olumlu anlamda başını salladı. “Mekanik'in başına Sammi’yi getirmek mi? Orası için fazla nitelikli olsa da bence tam adamı. Ondan çok şey öğrendim." Bernard kapının yanındaki dosya dolabını açıp iş emirlerine göz gezdirirken Lukas adama baktı. “Harika bir öğretmendir, ama kalıcı olarak mı orayı yönetecek?"</p>

  <p>“Hiçbir şey kalıcı değildir." Bernard aradığı şeyi buldu ve göğüs cebine sıkıştırıverdi. “Başka bir isteğin var mı?" Gözlüklerini burnunun üstünden geriye doğru ittirdi. Lukas onun geçen aya göre daha yaşlı gözüktüğünü düşündü. Daha yaşlı ve bitkin. “Akşam yemeğin birkaç saate gelir..."</p>

  <p>Lukas'ın istediği bir şey vardı aslında. Hazır olduğunu, gelecekteki işinin dehşetini yeterince kavradığını, kafayı çizmeden gerekli her şeyi öğrendiğini söylemek istiyordu. Şimdi evine gidebilir miydi?</p>

  <p>Ama buradan çıkış yolu bunlardan geçmiyordu. Lukas bunu kendi kendine çözmüştü.</p>

  <p>“Şey," dedi. “Okuyacak başka bir şeyler olmasına hayır demezdim-" On sekiz numaralı sunucuda keşfettiği şeyler beynine kısa devre yaptırmıştı. Bernard'ın orada yazılanları okumuş olabileceğinden korkuyordu. Lukas adamın haberi olduğunu düşündü, ama emin olmak için dosyayı istemesi gerekiyordu.</p>

  <p>Bernard gülümsedi. “Elinde yeterince okuyacak şey yok mu?" Lukas annesinden gelen mektupları sallayarak gösterdi. “Bunlar mı? Bunlar anca buradan <span style="font-style:italic;">merdivene</span> gidene kadar oyalar beni-"</p>

  <p>“Aşağıdakileri kastetmiştim. Düzen kitabını. Çalışman gerekenleri." Bernard başını bir yana eğdi.</p>

  <p>Lukas hayıflandı. “Evet, var, ama günde on iki saat onu okumamı bekleme benden. Ben daha hafif şeylerden bahsediyordum." Başını iki yana salladı. “Neyse ya, boş ver. Olmuyorsa-"</p>

  <p>“Ne istiyorsun?" dedi Bernard. “Fazla üstüne geliyorum." Dosya dolabına sırtını dayadı ve parmaklarını göbeğinin üzerinde kenetledi. Gözlüğünün altından Lukas'ı inceledi.</p>

  <p>“Kulağa garip gelebilir, ama bir tane dava var da. <span style="font-style:italic;">Eski</span> bir dava. Sunucuda yazana göre, senin bürondaki kapalı soruşturmaların yanına kaldırılmış-”</p>

  <p>“Bir <span style="font-style:italic;">soruşturma</span> mı?” Bernard'ın sesi sorgulayıcı bir tonla yükselmişti.</p>

  <p>Lukas başıyla onayladı. “Aynen. Bir arkadaşın arkadaşıyla ilgili. Davanın nasıl çözüldüğünü merak ediyorum sadece. Sunucuda hiç dijital kopya yok-”</p>

  <p>“Bu Holston’la alakalı değildir herhâlde, değil mi?”</p>

  <p>“Kim? Ha, eski şerifi mi diyorsun? Yo, hayır. Neden ki?”</p>

  <p>Bernard elini unut gitsin dercesine salladı.</p>

  <p>“Wilkins dosyası,” dedi Lukas, Bernard'ı dikkatle izliyordu. “George Wilkins.”</p>

  <p>Bernard'ın yüzü ciddileşti. Bıyığı bir perde misali dudaklarının üzerine düştü.</p>

  <p>Lukas boğazını temizledi. Bernard'ın yüzünde gördüğü ifade ona yetmişti. “George birkaç yıl önce Mekanik’te öl-” diye söze girişti.</p>

  <p>“Nasıl öldüğünü biliyorum.” Bernard başını eğdi. “O dosyayı neden görmek istiyorsun?”</p>

  <p>“Yalnızca merak. Bir arkadaşım var-”</p>

  <p>“Neymiş o arkadaşının adı?” Bernard ufak ellerini göbeğinden çekip tulumunun içine soktu. Dosya dolabından uzaklaşıp ona bir adım yaklaştı.</p>

  <p>“Ne oldu ki?”</p>

  <p>“Şu arkadaşının George’la herhangi bir tanışıklığı var mıydı? Ne kadar yakın arkadaştılar?”</p>

  <p>“Hayır. Bildiğim kadarıyla yoktu. Dinle, önemli bir mesele falansa unut gitsin-” Lukas yalnızca neden yaptığını sormak istemişti, o kadar. Ama Bernard onun sormasını beklemeden her şeyi anlatmaya niyetli gibiydi.</p>

  <p>“Çok önemli bir mesele hem de,” dedi Bernard. “George Wilkins tehlikeli bir adamdı. Bir <span style="font-style:italic;">fikir</span> adamıydı. Fikirlerini fısır fısır anlatırken yakaladığımız, etrafındaki insanlara zehir saçan türden biri-”</p>

  <p>“Anlamadım? Ne demek istiyorsun?”</p>

  <p>“Düzen kitabı, on üçüncü kısım. Oku. Onlara izin verseydik bütün isyanlar tam <span style="font-style:italic;">o an,</span> onun gibi adamlar yüzünden başlardı.”</p>

  <p>Bernard başını eğdi, gözlük çerçevesinin üzerinden bakıyordu, hakikat Lukas’ın aklında tasarladığı onca yalana gerek kalmaksızın ortaya dökülüyordu.</p>

  <p>Lukas’ın o dosyaya hiç mi hiç ihtiyacı yoktu; George’un ölümüyle kesişen seyahat kayıtlarını, Holston’a davayı kapatmasını söyleyen onlarca mesajı bulmuştu. Bernard'ın hiç de öyle mahcup bir hâli yoktu. George Wilkins ölmemiş, öldürülmüştü. Ve Bernard ona bunun nedenini anlatacaktı.</p>

  <p>“Ne yapmıştı?" diye sordu Lukas, sessizce.</p>

  <p>“Sana ne yaptığını söyleyeyim. Kendisi bir mekaniker, bir yağdanlıkçıydı. Taşıyıcıların herkesin dilindeki şu planlardan, yanal kazı yaparak madeni genişletme fikrinden bahsettiklerini duyar olduk. Senin de bildiğin gibi, yanal kazılar yasaktır-"</p>

  <p>“Evet, şüphesiz." Lukas on sekiz numaralı silodaki madencilerin kazarak ilerleyip on dokuz numaralı silonun madencileriyle karşılaştıklarını hayal etti zihninde. En hafif tabirle <span style="font-style:italic;">garip</span> bir durum ortaya çıkardı.</p>

  <p>“Mekanik’in eski şefiyle yapılan uzun bir konuşmanın ardından bu saçmalığa bir son verildi, ama sonra George Wilkins <span style="font-style:italic;">aşağı yönde</span> genişletme fikriyle çıkageldi. Diğerleriyle birlikte yüz ellinci katın planını çizdi. Sonra da yüz altmışıncı katın."</p>

  <p>“On <span style="font-style:italic;">altı</span> ilave kat mı?"</p>

  <p>“Sadece başlangıç için. En azından söyledikleri böyleydi. Fısıltılar ve taslaklar. Ama bu fısıltılardan bazılan taşıyıcılardan birinin kulağına geldi ve <span style="font-style:italic;">bizim</span> kulaklar da dikiliverdi."</p>

  <p>“Siz de onu öldürdünüz?"</p>

  <p>“Birisi öldürdü, evet. Kim olduğu önemli değil." Bernard tek eliyle gözlüğünü düzeltti. Öbür elini tulumundan çıkarmadı. “Günü geldiğinde senin de bu tür şeyler yapman gerekecek evlat. Farkındasın, değil mi?"</p>

  <p>“Evet, ama-"</p>

  <p>“Aması maması yok." Bernard başını usulca iki yana salladı. “Bazı insanlar virüs gibidirler. Veba gibi yayıldıklarını görmek istemiyorsan siloyu onlara karşı aşılarsın olur biter. Hepsini ortadan kaldırırsın."</p>

  <p>Lukas sessizliğini korudu.</p>

  <p>“Bu yıl on dört tehdidi ortadan kaldırdık Lukas. Bu konularda ileriye yönelik faaliyette bulunmasaydık ortalama yaşam süresi kaç olurdu haberin var mı?”</p>

  <p>“Ama temizlikler-<sup>11</sup></p>

  <p><span style="font-style:italic;">“Dışarı</span> çıkmak isteyen insanlarla mücadelede etkili. Daha güzel bir dünyanın hayalini kuranlarla. Şu anda yaşadığımız isyan da böyle insanlarla dolu, ama bu uğraştığımız hastalıklardan sadece biri. Temizlik de yalnızca bir çeşit tedavi. Farklı hastalığı olan bir insanı dışarı gönderdiğimizde temizliği yapacağını bile pek sanmıyorum. Bunun işe yaraması için onlara gösterdiğimiz şeyi <span style="font-style:italic;">görmek</span> istemeleri şart."</p>

  <p>Bu da Lukas’a başlıklar ve vizörler hakkında öğrendiği şeyi hatırlattı. Bunun mevcut tek hastalık olduğunu düşünmüştü. Keşke Miras’ı daha az Düzen’i daha çok okusaydım demeye başlamıştı içinden.</p>

  <p>“Bu son salgını telsizden duymuşsundur. Hastalığı daha erken tespit edebilseydik bunların hepsi önlenebilirdi. Sence de böylesi daha iyi olmaz mıydı?”</p>

  <p>Lukas gözlerini botlarına dikti. Çöp kutusu devrik vaziyette hemen yakınlarındaydı. Hüzünlü bir hâli vardı. Devrik hâliyle artık bir şeyleri içinde tutma kapasitesine sahip değildi.</p>

  <p>“Fikirler bulaşıcıdır Lukas. Düzen kitabının ana fikri budur. Bunu sen de çok iyi biliyorsun.”</p>

  <p>Başıyla onayladı. Juliette’i düşündü, epeydir niye aramadığını merak etti. O da Bernard'ın bahsettiği şu virüslerdendi, kadının sözleri sinsice zihninden içeri süzülüyor ve ona tuhaf hayaller bulaştırıyorlardı. Kendisinin de hastalığa ucundan köşesinden yakalandığını fark edince bütün vücuduna sıcak bastığını hissetti. Göğüs cebine dokunup Juliette’in şahsi eşyalarının, saatinin, yüzüğünün, kimliğinin meydana getirdiği şişliği hissetmek istedi. Eşyaları ölen kadını anmak adına almışsa da Juliette’in yaşadığını öğrenince daha da kıymetlenmişlerdi.</p>

  <p>“Bu isyan, bundan öncekinin yanında devede kulak kalıyor,” dedi Bernard. “Ve o isyandan sonra bile işler er ya da geç yoluna girmiş, yaşanan zarar lehimlenip tazmin edilmiş, insanların unutması sağlanmıştı. Şimdi de aynı şey olacak. Anlaşıldı mı?”</p>

  <p>“Evet efendim.”</p>

  <p>“Harika. Peki, bu dosyayla ilgili bilmek istediklerin bunlar mıydı?”</p>

  <p>Lukas başını sallayıp onayladı.</p>

  <p>“Güzel. Hem zaten okuman gereken başka şeyler varmış gibi duruyor.” Bıyığı yarım bir gülümsemeyle seğirdi. Bernard gitmek üzere arkasını döndü.</p>

  <p>“Sendin değil mi?”</p>

  <p>Bernard duraksadı, ama Lukas’ın yüzüne bakmak için dönmedi.</p>

  <p>“George Wilkins’i öldüren kişi. Sendin, değil mi?”</p>

  <p>“Bir önemi var mı?”</p>

  <p>“Evet. Şey için- Benim için- Bir anlam ifade-”</p>

  <p>“Yoksa <span style="font-style:italic;">arkadaşın</span> için mi bir önemi var?” Bernard dönüp ona baktı. Lukas odadaki sıcaklığın bir kerte arttığını hissetti.</p>

  <p>“Tereddütlerin mi var evlat? Bu işle ilgili olarak? Hakkında yanıldım mı yoksa? Çünkü daha önce de yanıldığım oldu.”</p>

  <p>Lukas yutkundu. “Sadece şunu bilmek istiyorum, böyle bir şeyi benim de yapmam gerekecek mi... Yani, sonuçta gölgelik yapıyorum...” Bernard birkaç adım atıp ona yaklaştı. Lukas refleks olarak yarım adım kadar gerilediğini fark etti.</p>

  <p>“Hakkında yanıldığımı sanmıyordum. Ama yanılmışım, öyle değil mi?” Bernard başını iki yana salladı. Tiksinmiş bir hâli vardı. “Hay sokayım,” diye bağırdı.</p>

  <p>“Hayır efendim. Yanılmadınız. Sanırım epeydir burada olduğum için öyle oldu.” Lukas alnına düşen saçını geri ittirdi. Kafası kaşınıyordu. Bir banyo yapsa iyi olacaktı. “Biraz hava almaya ihtiyacım vardır belki, anlıyorsunuz ya? Bir süre eve gitsem? Yatağımda uyusam. Ne kadar oldu, bir ay mı? Daha ne kadar-?”</p>

  <p>“Buradan çıkmak mı istiyorsun?”</p>

  <p>Lukas başını evet anlamında salladı.</p>

  <p>Bernard gözlerini botlarına dikti ve düşünüp taşınırcasına bir süre öyle kaldı. Başını kaldırıp yeniden ona baktığında gözlerinde, burulmuş bıyıklarında ve o gözleri kaplayan yaşla dolu tabakada hüzün vardı. “İstediğin bu mu yani? Buradan çıkmak mı?”</p>

  <p>Tulumunun içindeki ellerini kıpırdadı.</p>

  <p>“Evet efendim.” Lukas başıyla onayladı.</p>

  <p>“Söyle o zaman.”</p>

  <p>“Buradan çıkmak istiyorum.” Lukas, Bernard'ın arkasındaki ağır çelik kapıya göz ucuyla baktı. “Lütfen. Dışarı çıkmama izin vermenizi istiyorum.” “Dışarı.”</p>

  <p>Lukas bezmiş bir şekilde kafasını salladı, çene hattına doğru süzülen ter yanağını gıdıklıyordu. Aniden karşısındaki adama, gittikçe daha çok kendi babasını hatırlatan bu adama karşı büyük bir korku duyar olmuştu.</p>

  <p>“Lütfen,” dedi Lukas. “Sadece ... Kafese kapatılmış gibi hissetmeye başladım. Lütfen dışarı çıkmama izin verin.”</p>

  <p>Bernard başıyla onayladı. Yanaklan seğirdi. Dokunsalar ağlayacakmış gibi bir hâli vardı. Böyle bir yüz ifadesine adamda daha önce hiç rastlamamıştı. “Şerif Billings, orada mısın?”</p>

  <p>Ufak elini tulumundan çıkardı ve telsizi hüzünlü, titrek bıyıklarına doğru götürdü.</p>

  <p>Peter hışırtıyla dolu bir geri dönüş yaptı. “Buradayım efendim.” Bernard vericiye bastı. “Adamı duydun,” dedi, gözlerinde yaşlar birikmişti. “Lukas Kyle, birinci sınıf IT teknisyeni, <span style="font-style:italic;">dışarı çıkmak</span> istediğini söylüyor...”</p>

  <p>• Silo 17 •</p>

  <p>“Alo? Walk? Shirly?”</p>

  <p>Juliette telsize bağırdı, kimsesiz çocuklar ve Solo birkaç basamak aşağıdan onu izliyordu. Çocukları alelacele çiftliklerden geçirmiş, onları apar topar tanıştırmış ve bütün bu süre boyunca da telsizi kontrol edip durmuştu. Birkaç katı geride bırakmışlardı, diğerleri peşinden takibi sürdürüyordu ve öteki silodan hâlâ haber yoktu. Hattı kapattıklarından ve Walker'ın konuşmasına silah sesleri karıştığından beri sesleri sedaları kesilmişti. Daha yukarı mı çıkması gerektiğini, bir kez daha deneyip denememeyi düşünüp duruyordu. Güç düğmesinin yanındaki ışığa bakarak bataryanın durumunu kontrol etti, aletin çalıştığından emin olmak için parazit sesini duyana değin telsizin sesini açtı.</p>

  <p>Düğmeye bastı. Parazit sesi kesildi, telsiz Juliette'in konuşmasını bekliyordu. “Lütfen bir şeyler: söyleyin millet. Ben Juliette. Beni duyabiliyor musunuz? Bir şey söylesenize.”</p>

  <p>Solo’ya baktı, onu bayıltan adam şimdi koluna girmişti. “Sanırım daha yükseğe çıkmamız lazım. Kıpırdayın. Koşar adım.”</p>

  <p>Homurdanmalar oldu; silonun bu zavallı sığınmacıları asıl aklını yitiren oymuş gibi davranıyorlardı. Ama Juliette’in peşi sıra merdivenleri ağır ağır çıkıyorlardı, tempolarını Solo belirliyordu, adam biraz meyve yiyip su içerek gücünü toplamışsa da bitmek bilmeyen katları çıkarken yavaşlamıştı.</p>

  <p>“Şu konuştuğun arkadaşların nerede?” diye sordu Rickson. “Yardıma gelebilirler mi?” Solo yana doğru sendeleyince çocuk homurdandı. “Adam ağır.”</p>

  <p>“Yardıma gelmiyorlar,” dedi Juliette. “Oradan buraya geçiş yok.” Aynı şekilde buradan da oraya yok, dedi kendine.</p>

  <p>Endişeden midesi büzüldü. IT’ye ulaşıp Lukas’ı araması, neler olduğunu öğrenmesi gerekiyordu. Planlarının nasıl da ters gittiğini, her adımın başarısızlıkla sonuçlandığını ona anlatması lazımdı. Geri dönmesinin mümkün olmadığını fark etti. Arkadaşlarını kurtarması mümkün değildi. Bu siloyu kurtarması mümkün değildi. Başını çevirip arkaya bir göz attı. Birbirlerine dehşet saçan, çekip giden insanların sırf onları öldürecek cesaretleri olmadığı için hayatta kalmış bu kimsesiz çocuklara annelik etmekle geçecekti artık hayatı. Ya da <span style="font-style:italic;">yürekleri</span> olmadığı için, dedi içinden.</p>

  <p>Artık hepsi Juliette’in eline bakıyordu. Bir de Solo’nun eline tabii; ama daha düşük oranda. Muhtemelen Solo da Juliette’in ilgileneceği çocuklardan biri olacaktı.</p>

  <p>Usul usul bir kat daha çıktılar, Solo’nun bilinci az da olsa yerine gelir gibiydi, aşama kaydediyordu. Ama önlerinde daha çok yol vardı.</p>

  <p>Tuvalet molası için Orta-Katlar’da durup sifonu çalışmayan başka boş klozetleri doldurdular. Juliette küçüklere yardım etti. Böylesi hoşlarına gitmemişti, toprağa yapmayı yeğliyorlardı. Onlara bu isteklerinde yanlış bir şey olmadığını, seyahat hâlinde oldukları için tuvaletleri kullandıklarını söyledi. Solo’nun onlarca silo katını mahvederek geçirdiği yıllardan bahsetmedi. Gördüğü sinek bulutlarını onlara anlatmadı.</p>

  <p>Son lokmalarını da tükettiler, ama daha litrelerce sulan vardı. Juliette gecelemek için durmadan önce elli altıncı kattaki hidrofonik çiftliklere ulaşmak istiyordu. Yolculuğun geri kalanına yetecek kadar yiyecek ve su vardı orada. Bataryayı bitirdiğinin farkındaydı ama telsizin tuşuna art arda basmaktan kendini alamıyordu. Cevap veren yoktu. Zaten onların sesini nasıl duyduğunu da anlayamamıştı; bütün silolar farklı bir şey, birbirlerini duyamamalarını sağlayan bir yöntem kullanıyor olsa gerekti. Kesin Walker’ın yaptığı bir şeydi, adam icat etmiş olmalıydı. IT'ye geri döndüğünde bu bilmeceyi kendisi de çözebilecek miydi? İhtiyarla ya da Shirly’yle irtibat kurabilecek miydi? Bundan emin değildi ve bulunduğu yer itibarıyla Lukas’ın ne Mekanik'le konuşması, ne de Juliette’i yönlendirmesi mümkündü. Bunu ona mükerrer kereler sormuştu.</p>

  <p>Lukas...</p>

  <p>Ve Juliette <span style="font-style:italic;">hatırlayıverdi.</span></p>

  <p>Solo'nun mezbelesindeki telsiz. Lukas bir gece ona ne demişti? Konuşurlarken vakit geç olmuştu ve keşke En-Derin'in sakinliğinde muhabbet edebilseydik demişti. Lukas isyanla ilgili gelişmeleri de oradan almıyor muydu? Hepsi telsizden duyuluyordu, Solo’nun mekânındaki telsiz de benzer şekilde, Lukas’ın anahtarını bulamadığı bir çelik kafesin ardına kilitlenmişti.</p>

  <p>Juliette dönüp gruba bir göz attı; hepsi de basamakları çıkmayı bırakıp tırabzanlara tutunarak ona baktılar. Daha kendi yaşını bile bilmeyen genç anne Helena, cıyaklamaya başlayan bebeğini yatıştırmaya çalışıyordu. isimsiz bebek durmaktansa basamakları çıkmanın neden olduğu sallantıyı tercih ediyordu.</p>

  <p>“Daha hızlı çıkmam gerekiyor," dedi onlara. Solo’ya baktı. “Nasıl hissediyorsun?"</p>

  <p>“Ben mi? İyiyim."</p>

  <p>Hiç de öyle durmuyordu.</p>

  <p>“Onlara eşlik edebilir misin?" Başıyla Rickson'ı işaret etti. “Sen iyi misin?"</p>

  <p>Delikanlı başını eğdi. Tırmanış esnasında, özellikle de tuvalet molası sırasında direnci kırılmış gibiydi. Küçük çocuklarsa silonun yeni kısımlarını görmenin, başlarına korkunç şeyler gelmeden istedikleri gibi seslerini yükseltebileceklerini fark etmenin heyecanı içindeydiler. Geride yalnızca iki yetişkin kaldığı ve onların da öcü olmadığı gerçeğini kabullenmeye başlamışlardı.</p>

  <p>“Elli altıncı katta yiyecek var," dedi Jules.</p>

  <p>“Sayılar-" Rickson olumsuzca başını iki yana salladı. “Ben saymayı-"</p>

  <p>Öyle ya. Hiç görmediği katların sayılarını öğrenmeye niçin ihtiyaç duysundu ki?</p>

  <p>“Solo size neresi olduğunu gösterir," dedi ona. “Daha önce orada kalmıştık. Yiyecekler güzeldir. Konserveler de var. Solo?" Adam başını kaldırıp ona bakana dek bekledi, donuk yüz ifadesi kısmen erimişti. “Senin mekânına gitmem lazım. Aramam gereken insanlar var, tamam mı? Dostlarımın iyi olup olmadıklarını öğrenmem gerek."</p>

  <p>Adam başıyla onayladı.</p>

  <p>“Bensiz halledersiniz, değil mi?" Onları bırakmaktan nefret ediyordu, ama buna mecburdu. “Yarın yeniden yanınıza inmeye çalışırım. Yukarı çıkarken acele etmeyin, tamam mı? Eve koştura koştura gitmenize gerek yok."</p>

  <p><span style="font-style:italic;">Eve.</span> Orayı ne ara evi bellemişti?</p>

  <p>Gruptakiler başlarını onaylarcasına salladılar. Oğlanlardan biri diğerinin çantasından bir su şişesi çıkardı ve kapağını açtı. Juliette döndü ve basamakları ikişer ikişer çıkmaya koyuldu; bacakları yapma diye yalvarıyordu.</p>

  <p>***</p>

  <p>Başaramayacağı ihtimali aklına düştüğünde, Juliette kırklı katlardaydı. Üzerinden boşanan ter tenini donduruyordu; bacakları sızının ve acının bir kademe ötesine geçmişti artık: yorgunluktan uyuşmuşlardı. ileri doğru atılırken işin büyük kısmını kollarının hallettiğini fark etti, terli ellerle tırabzanlara tutunuyor ve kendini çekip her seferinde iki basamak daha çıkıyordu.</p>

  <p>Nefes alış verişleri artık düzensizdi; zaten son altı katı o hâlde çıkmıştı. Sualtında çektiği çile sırasında ciğerlerine hasar verip vermediğini merak etti. Böyle bir şey mümkün müydü? Babası olsa bilirdi. Hayatının geri kalanını doktorsuz geçirdiğini, dişlerinin Solo’nunkiler gibi sarardığını düşündü. Hayatının tamamını çocuk büyüterek ve çocuklar büyüyene dek başka bir doğum göremeyerek geçirecekti.</p>

  <p>Sıradaki sahanlıkta yeniden kalçasına, derisinin altına gömülü doğum kontrol çubuğunun bulunduğu bölgeye dokundu. Bazı şeyler silo on yedide daha anlamlıydı. Geçmiş yaşamının <span style="font-style:italic;">büyük</span> bir kısmı artık daha çok şey ifade ediyordu. Önceleri sorunlu gördüğü şeylerin şimdilerde bir düzenin parçaları olduğunu, belli bir mantık taşıdıklarını anlamıştı. Mesaj gönderme bedelinin pahalılığı, katlar arası mesafe, tek ve dar merdiven, belli başlı işlere özel parlak renkler, silonun bölümlere ayrılmış olması, ekilen kuşku tohumları... hepsi önceden planlanmıştı. İpuçlarını daha önce de görmüştü, ama nedenini hiç anlamamıştı. Ancak şimdi, bu boş silo ve bu çocukların varlığı şüphelerini haklı çıkarıyordu. Bazı eğri şeylerin düzeltildiklerinde daha da kötü göründüklerini fark etmişti. Bazı karışık düğümler ancak çözüldüklerinde anlam kazanıyorlardı.</p>

  <p>Basamakları çıkarken ağrıyan kaslarını düşünmemek, günün çilesinden kaçabilmek için zihni konudan konuya atlıyordu. Nihayet otuzlu katlara vardığında, çektiği acı sonlanmasa bile, dikkatini yeniden toplayabildi. Telsizi sık sık kontrol etmeyi bırakmıştı. Parazit sesi hiç değişmemişti, Walker'la nasıl temas kuracağına dair başka bir fikir vardı kafasında, sunucuları baypas edip öbür silolarla doğrudan iletişime geçmesine yarayacak bu yöntem aslında aklına çok daha önceleri gelmeliydi. Hep gözlerinin önündeydi belki de, öylece onu ve Solo'yu seyretmişti. İçindeki bir şüphe kırıntısı ona yanılma ihtimali olduğunu söylüyordu, ama o zaman da ulaşmak için zaten iki kilit aşılması gereken bir telsizi ne için bir kez daha korumaya alsınlardı ki? Bunun tek mantıklı açıklaması aletin inanılmaz tehlikeli oluşuydu. Ki bu da Juliette'in olmasını dilediği şeydi.</p>

  <p>Mecali kalmamış hâlde, ayaklarını yere vura vura otuz beşinci kata ulaştı. Ne küçük pompayı kurarken, ne de dışarıda yaptığı yolculuk sırasında vücudunu bu kadar zorladığını hatırlıyordu. Yalnız ve yalnız irade gücünün yardımıyla ayağını kaldırıp yere basabiliyor, bacağını düzeltip koluyla kendini çekebiliyor ve tekrar tutunmak için öne doğru hamle yapabiliyordu. Basamakları artık tek tek çıkıyordu. Botunun burnu önündeki basamağa çarptı; ayağını yeterli yüksekliğe kaldırmakta zorlanıyordu. Yeşil acil durum ışıkları ona geçen zaman hakkında tek bir tüyo bile vermiyordu; ne havanın kararıp kararmadığından, ne de ne zaman sabah olacağından haberi vardı. Saatini öyle çok özlemişti ki ... Bugünlerde sahip olduğu tek değerli şey bir bıçaktı. Bu değişime güldü, eskiden saniyeleri sayarken artık her biriyle boğuşmak zorunda kalmıştı.</p>

  <p>Otuz dört. Yalnızca yaşıyor olduğu için mutlu olup çelik döşemeye pat diye yığılmanın, uyumanın, silodaki ilk gecesinde yaptığı gibi dertop olmanın cazibesi akıllara zarardı. Ama Juliette onun yerine kapı koluna asılıp onu açmayı seçti, bu iş için gereken çabaya hayret etti ve medeniyetin beşiğine geri döndü. Işık. Elektrik. Isı.</p>

  <p>Koridoru sendeleyerek geçerken görüş alanı o kadar sınırlıydı ki, kendini sanki bir kamışın içinden bakıyormuş da çemberin etrafında kalan her şey bulanıkmış ve dönüp duruyormuş gibi hissediyordu.</p>

  <p>Omzu duvara sürttü. Yürümek çaba gerektiriyordu. Tek istediği Lukas’ı aramak, sesini duymaktı. O sunucunun arkasında uyuyakaldığını, fanlarının üzerine sıcak hava üflediğini, kulaklıkların kulaklarını sımsıkı örttüğünü hayal etti. Juliette günlerce uyur, Lukas da kulağına uzak yıldızlar hakkında bir şeyler mırıldanırdı...</p>

  <p>Ama Lukas bekleyebilirdi. Çünkü kilitli kapılar ardında ve güvendeydi. Onu ne zaman isterse arayabilirdi.</p>

  <p>Onun yerine Kıyafet Laboratuvarı'na yöneldi ve ayaklarını sürüyerek alet edevat asılı duvara doğru ilerledi, karyolasına bakmaya cesaret edemedi. Ona göz ucuyla bile bakacak olsa gözlerini ancak ertesi gün tekrar açabilirdi. Artık o hangi gün oluyorsa.</p>

  <p>Tam cıvata keskisini almış çıkmak üzereydi ki, ufak balyozu da almak için geri döndü. Aletler ağır olmasına ağırdı, ama ona kendini iyi hissettiriyorlardı. Her iki elinde tuttuğu birer alet, kollarını aşağı doğru çekip kaslarını geriyor ve onu iyice yere sabitleyip ayakta kalmasını sağlıyorlardı.</p>

  <p>Koridorun sonuna vardığında omzunu sunucu odasının ağır kapısına dayadı ve gıcırtılar eşliğinde açılana dek yüklendi. Sadece küçücük bir aralık belirdi. Tam da geçmesine yetecek genişlikte. Juliette uyuşuk kasları elverdiğince el merdivenine doğru koşturdu. Yani ayaklarını sürüyerek. En fazla bu kadar hızlı gidebiliyordu.</p>

  <p>Izgara yerindeydi; onu yolundan çekti ve elindeki aletleri delikten aşağı bıraktı. Büyük bir gürültü koptu. Umursamadı, kırılacak hâlleri yoktu ya. Kaygan elleriyle aşağı inmeye koyuldu, çenesi bir basamağa çarptı, zemine tahmin ettiğinden daha çabuk yaklaşıyordu.</p>

  <p>Juliette zemine yıkıldı, boylu boyunca yerde uzanıyordu, kaval kemiği balyoza çarpmıştı. Ayağa kalkabilmesi için muntazam bir irade gücü, bir mücbir sebep gerekti. Ama başardı.</p>

  <p>Koridorun sonuna vardı ve küçük masanın yanından geçti. Orada, çelik bir kafes içerisinde koca bir telsiz vardı. Şeriflik günleri geldi aklına. Ofisinde de tıpkı buna benzer bir telsizleri vardı, devriyeye çıktığı zaman Marnes'ı, Hank'i ve Şerif Yardımcısı Marsh'ı aramakta kullanırdı. Ama bu telsiz farklıydı.</p>

  <p>Balyozu yere koydu ve kafesin menteşelerinden birini cıvata keskisinin dişleri arasına sıkıştırdı. Keskiyi sıkmakta zorlandı. Kolları sarsıldı, hatta zangır zangır titrediler.</p>

  <p>Juliette duruşunu düzeltti, keskinin kollarından birini boynuna dayayıp köprücük kemiğiyle omzunun arasına sıkıştırdı. Keskinin öbür kolunu iki eliyle birden kavradı ve kendine doğru çekerek aleti âdeta kucakladı. Kuvvetle sıktı. Keski kollarının kıpırdadığını hissetti.</p>

  <p>Şiddetli bir çatırtı, kopan çeliğin sesi duyuldu. Öteki menteşeye döndü ve aynı işlemi ona da uyguladı. Keski kolunu dayadığı köprücük kemiği acıyordu, sanki menteşe değil de o çatırdayıp kırılacak gibi hissediyordu.</p>

  <p>Metalin gürültülü çatırtısı yeniden duyuldu.</p>

  <p>Juliette çelik kafesi tuttu ve asıldı. Bağlantı plakasına bağlı menteşeler esnedi. Kendini kaybetmişçesine kutuya saldırarak içindeki ödüle ulaşmaya çalıştı, Walker’ı ve tüm ailesini, dostlarını, arka planda çığlıklar atan insanların seslerini düşündü. Çatışmayı durdurabilmek için onlara ve diğerlerine ulaşması gerekiyordu.</p>

  <p>Bükülen çelikle duvar arasında yeterince boşluk oluştuğunda parmaklarını buradan içeri sokup kafesin etrafına iyice doladı ve asılmaya devam etti. Koruyucu kafesin ön yüzünü iyice büktü ve sonunda onu duvardan, üzerinde bulunduğu raftan ayırarak tüm telsiz ünitesini açığa çıkardı. Anahtarlara kimin ihtiyacı vardı ki? Siktir et anahtarları.</p>

  <p>Cihazın ön yüzünde bulunan düğme tanıdık geldi. Üniteyi çalıştırmak için o düğmeyi çevirmeye çalıştı ama döndürülerek değil de basılarak çalıştığını keşfetti. Juliette dizlerinin üzerine çöktü, nefes nefese kalmış ve bitkin düşmüştü, boynundan aşağı ter boşanıyordu. Telsizin üzerinde başka bir düğme daha vardı, diğeri yerine bunu çevirmeyi denedi; hoparlörden parazit sesi yükseldi ve oda hışırtıyla doldu.</p>

  <p>Diğer düğme. Asıl aradığı, bulmayı umduğu şey işte buydu. Bu düğmenin sunucuların arkasındaki yedek kablolar ya da pompa kontrol aksamlarındaki dip anahtarları gibi bir şey olduğunu düşünmüştü, ama kenarlarında sıralı ve minik rakamlar bulunuyordu. Juliette gülümsedi, bitkindi, ibreyi ‘18'e getirdi. Eve. Mikrofonu aldı ve düğmeye bastı.</p>

  <p>“Walker? Orada mısın?”</p>

  <p>Juliette bir çuval gibi yere yığıldı ve sırtını masaya yasladı. Gözleri kapalı, mikrofon ağız hizasında öylece uykuya dalıverebileceğini tahmin edebiliyordu. Lukas’ın ne demek istediğini anladı. Gerçekten de çok rahattı.</p>

  <p>Düğmeye yeniden bastı. “Walk? Shirly? Lütfen cevap verin.”</p>

  <p>Telsiz tıkırdayarak hayata döndü.</p>

  <p>Juliette gözlerini açtı. Titreyen ellerle, üniteye gözlerini dikti.</p>

  <p>Bir ses: “Düşündüğüm kişiyle mi konuşuyorum?”</p>

  <p>Ses, Walker’ınki olamayacak kadar yüksekti. Bu sesi tanıyordu. Nereden tanıyordu? Yorgundu ve kafası allak bullaktı. Düğmeye bastı.</p>

  <p>“Ben Juliette. Sen kimsin?"</p>

  <p>Hank miydi acaba? Hank olabileceğini düşündü. Adamın telsizi vardı. Belki de bütünüyle yanlış siloyla konuşmaktaydı. Belki de eline yüzüne bulaştırmıştı.</p>

  <p>“Telsiz iletişimini kesin,” diye emretti ses. “Kapatın hepsini. Derhâl.”</p>

  <p>Bu emir ona mı yöneltilmişti? Juliette’in başı dönüyordu. Ardı ardına birkaç ses duyuldu. Bunları parazit sesleri takip etti. Bir şey söylemesi gerekiyor muydu? Kafası karışmıştı.</p>

  <p>“Bu frekans üzerinden konuşmaman gerekiyordu,” dedi ses. “Bunun cezası temizliktir.”</p>

  <p>Juliette’in eli kucağına düştü. Neşesi kaçtı, sırtı ahşap masadan kaydı ve yere yığıldı. Sesi tanımıştı.</p>

  <p>Bernard.</p>

  <p>Haftalardır bu adamla konuşmayı bekliyor, yanıt versin diye içinden yalvarıp duruyordu. Ama şimdi sırası değildi. Şu an ona söyleyebileceği hiçbir şeyi yoktu. Dostlarıyla konuşmak, işleri yoluna koymak istiyordu.</p>

  <p>Telsize bastı.</p>

  <p>“Çalışmaya bir son verin," dedi. Tüm iradesi, bütün intikam arzusu bedenini terk etmişti. Tüm dünyanın sükûnete kavuşmasını, insanların yaşamalarını, yaşlanıp günü geldiğinde kökleri beslemelerini istiyordu.</p>

  <p>“Temizlikten bahsetmişken," dedi ses, tiz bir tonla. “Yarın dünya kadar kişi temizliğe gönderilecek. Dostlarını sıraya koyduk ve hepsi de gönderilmeye hazır. Zannedersem ilk gönderilecek şanslı kişinin kim olduğunu biliyorsun."</p>

  <p>Bir tık sesini, parazit fısıltısı ve hışırtıları takip etti. Juliette kıpır-dayamadı. Öldüğünü sandı. Uyuşmuştu. İçindeki irade gücünden eser kalmamıştı.</p>

  <p>“Şaşkınlığımı hayal etsene,” dedi ses. “Uygun bir adamı, güvendiğim bir adamı bizzat zehirlediğini öğrendiğim anı bir hayal et."</p>

  <p>Yumruğuyla mikrofonu tıklattı ama ağzına götürmedi. Onun yerine sesini yükseltti.</p>

  <p>“Cehennemde cayır cayır yanacaksın,” dedi adama.</p>

  <p>“Hiç şüphesiz,” dedi Bernard. “Ama o zamana kadar elimde sana ait olduğunu düşündüğüm bazı şeyler olacak. Üzerinde fotoğrafının bulunduğu bir kimlik, küçük ve zarif bir bileklik, hiç de resmi gibi durmayan bir alyans. Kafama takıldı bu... ”</p>

  <p>Juliette inledi. Vücudundaki hiçbir uzvu hissetmiyordu. Kendi düşüncelerini dahi güç bela duyabiliyordu. Mikrofona basmayı başarsa da, bu uğurda son kalan takatinin en küçük kırıntılarını da tüketmiş oldu.</p>

  <p>“Ne demek istiyorsun seni aşağılık piç?"</p>

  <p>Sonuncuyu çığlık çığlığa söylemişti, başı yana yatıyor, vücudu ondan uyku dileniyordu.</p>

  <p>“Lukas'tan bahsediyorum, hani şu bana ihanet eden adamdan. Az önce üzerinde sana ait olan bazı eşyalar bulduk. Tam olarak ne kadar zamandır konuşuyordunuz? Sunuculardan çok önce herhalde, değil mi? Eh, tahmin et ne oldu? Onu sana gönderiyorum. Ayrıca nihayet geçen sefer ne yaptığını, Tedarik'teki o aptalların sana yardım ettiklerini öğrendim ve şundan kesinkes emin olmanı isterim ki arkadaşın aynı yardımı alamayacak. Onun kıyafetini bizzat yapacağım. Ben. Gerekirse bütün gece uyumayacağım. Böylece sabahleyin dışarı gönderildiğinde, o koduğumun tepelerinin <span style="font-style:italic;">yakınına bile</span> varamayacağından emin olabileceğim."</p>

  <p>• Silo 18 •</p>

  <p>Lukas’a ölümüne doğru refakat edildiği sırada bir grup çocuk merdiveni gümbürdeterek aşağı koşuyordu. İçlerinden bir tanesi, biri tarafından kovalanmanın verdiği coşkuyla cıyaklıyordu. Çocuklar sarmallar çize çize görüş alanına girdiler ve Lukas'la Peter onların geçebilmesi için merdivenin kenarına yapışmak zorunda kaldılar.</p>

  <p>Peter şerif rolünü oynadı ve bağırarak yavaşlamalarını, dikkatli olmalarını söyledi. Çocuklar kıkırdadı ve çılgın inişlerini sürdürdüler. Okul o günlük dağılmıştı; artık yetişkinleri dinlemelerine gerek yoktu.</p>

  <p>Lukas, hazır dış tırabzana dayanmışken, kısa bir süreliğine şeytana uymayı düşündü. Özgürlük yalnızca bir atlayış uzağındaydı. Kendi iradesiyle ölmek, geçmişinde karanlık bir ruh hâline büründüğü zamanlarda aklından geçirdiği bir seçenekti.</p>

  <p>Lukas bir hamlede bulunamadan önce Peter onu dirseğinden kavrayıp önüne kattı. O zarif çelik çubuğa hayran hayran baktı, kıvrıldıkça kıvrılmasını, durmadan aynı açıyla dönüşünü, sonsuza kadar uzanışını izledi. Bir tirbuşon misali döne döne toprağa girdiğini canlandırdı gözünde; tüm hayatların üzerine tutunduğu, silonun merkezindeki tek bir DNA sarmalıymışçasına, sanki kozmik bir sicimmişçesine yaydığı titreşimleri hissedebiliyordu.</p>

  <p>Ölümüne doğru giden yolda bir katı daha arkalarında bırakırlarken bu tarz düşünceler Lukas’ın kafasında bir girdap gibi dönüyordu. Yanlarından geçtikleri kaynak yerlerine baktı, bazıları diğerlerine göre daha özenli yapılmıştı. Bir kısmı iyileşmeye çalışan yaralar gibi buruş buruştu, bir kısmıysa o kadar muntazaman eyelenmişti ki neredeyse fark edilmiyorlardı. Hepsi de yaratıcılarının birer imzasıydı: bir yanda gururlanılacak türden bir çalışma varken, öbür yanda uzun bir günün sonunda yapılmış alelacele bir iş vardı; bir yanda mesleğini daha yeni yeni öğrenen bir gölge varken, öbür yanda yılların getirdiği deneyim sayesinde yaptığı işe çocuk oyuncağıymış izlenimi veren, görmüş geçirmiş bir usta vardı.</p>

  <p>Kelepçelenmiş ellerini pütürlü boyanın, kabarıklıkların ve çatlakların üzerinde gezdirdi. Dökülen kısımların altından zamana, Tedarik'teki stoklara ya da boya maliyetlerine göre değişiklik gösteren yüzlerce yıllık boya katmanları görünüyordu. Bu görüntü yaklaşık bir ay boyunca gözlerini diktiği ahşap masayı hatırlattı ona. Üzerindeki her bir minik çentik geçmiş bir zaman dilimini işaret ediyordu, tıpkı üzerine kazınan her ismin bir insanın çılgınca <span style="font-style:italic;">tamahkarlığına</span> ve zamanın, zavallı ruhunu bütünüyle alıp götürmesine izin vermeyişine işaret ettiği gibi.</p>

  <p>Uzun bir süre ağızlarını açmadan yürüdüler, ağırca bir yük taşıyan bir taşıyıcıyı ve suçlu gözlerle bakan genç bir çifti arkalarında bıraktılar. Sunucu dairesinden ayrılışının haftalardır özlemini çektiği o özgürlük gezintisine benzediği pek söylenemezdi. Bir tuzaktı bu, bir utanç yürüyüşüydü. Kapı eşiklerinde, sahanlıklarda ve merdivenlerde kendisine bakan bir sürü yüz vardı. İfadesiz, gözünü kırpmayan yüzler. Düşman olup olmadığını merak eden arkadaşlarının yüzleri.</p>

  <p>Belki de öyleydi.</p>

  <p>Kriz geçirdiğini ve en önemli tabuyu dillendirdiğini söyleyebilirlerdi, ama Lukas insanların asıl dışarı yollanış nedenini artık biliyordu. O bir virüstü. Yanlış sözcükleri hapşıracak olursa, tanıdığı herkesi öldürecekti. Juliette’in geçtiği yol da aynı yoldu, aynı akıl tutulmasının kurbanıydı o da. Kadına inanıyordu, hep inanmıştı, onun yanlış bir şey yapmadığını başından beri biliyordu, ama şimdi <span style="font-style:italic;">sahiden</span> anlıyordu. Juliette birçok yönden onunla benzeşiyordu. Ondan tek farkı, kendisinin sağ kalma ihtimalinin olmayışıydı. Bernard öyle söylemişti.</p>

  <p>Peter’ın telsizi konuşma sesiyle hışırdadığında IT’nin on kat yukarısındaydılar. Adam elini Lukas'ın dirseğinden çekip sesi açtı ve kendisine seslenilip seslenilmediğini anlamaya çalıştı.</p>

  <p>“Ben Juliette. Kim var orada?"</p>

  <p>O ses.</p>

  <p>Lukas’ın kalbi önce azıcık havaya sıçradı, ardından uzun bir düşüşe geçti. Gözlerini tırabzanlara dikti ve dinledi.</p>

  <p>Bernard yanıt verdi, telsizleri kapatmalarını söyledi. Peter telsizine uzanıp sesini kıstı ama kapatmadı. Sesler eşliğinde merdivenleri çıktılar. Atılan her adım ve söylenen her söz Lukas’ı yonttu, un ufak etti. Tırabzanlara göz gezdirdi ve <span style="font-style:italic;">gerçek</span> özgürlüğü düşündü yine.</p>

  <p>Bir tutunuş, hafif bir sıçrayış, uzunca bir uçuş.</p>

  <p>Hareketleri canlandırdığını hissedebiliyordu, dizlerini büküyor, ayağını tırabzanın üzerine atıyordu.</p>

  <p>Telsizden gelen sesler birbirleriyle tartışıyorlardı. Yasaklı şeyler söylüyorlardı. Başka kulakların duyamayacağını düşünüp sırlan ifşa etmeyi dert etmiyorlardı.</p>

  <p>Lukas ölümünü defalarca ve defalarca kafasında canlandırdı. Kaderi onu tırabzanın üzerinde bekliyordu. O hayali görüntü öylesine kudretliydi ki yürüyüş temposunu düşürmüş, bacaklarına tesir etmişti.</p>

  <p>Yavaşladı, Peter da onunla birlikte yavaşladı. Juliette'le Bernard'ın tartışmalarını dinlerlerken ikisi birden hızlarını düşürmeye, yukarı çıkışlarıyla alakalı olarak kararsızlık yaşamaya başlamışlardı. Lukas’ın bütün gücü çekilmişti, atlamamaya karar verdi.</p>

  <p>İki adam da iyice düşündükten sonra bir karara varmıştı.</p>

  <p>• Silo 17 •</p>

  <p>Juliette uyandığında kendini yerde buldu, birisi onu sarsıyordu. Sakallı bir adam. Solo'dan başkası değildi bu. Adamın odasında, masasının yanında bayılıp kalmıştı.</p>

  <p>“Geldik," dedi, sarı dişlerini göstererek. Hatırladığından çok daha iyi görünüyordu. Daha canlı. Juliette ise kendini ölü gibi hissediyordu. Ölü.</p>

  <p>“Saat kaç?" diye sordu. “Günlerden ne?"</p>

  <p>Doğrulmaya çalıştı. Sanki bütün kasları yırtılmış, tüm bağları kopmuştu ve derisinin altında yer değiştiriyorlardı.</p>

  <p>Solo bilgisayarın başına geçti ve monitörü açtı. “Diğerleri oda seçmekle meşguller, sonra da yukarı çiftliklere gidecekler." Dönüp kadına baktı. Juliette şakaklarını ovuyordu. <span style="font-style:italic;">“Başkalan</span> da var," dedi ağırbaşlı bir şekilde, sanki bu hâlâ yeni bir habermişçesine.</p>

  <p>Juliette başıyla onayladı. O anda yalnızca tek bir <span style="font-style:italic;">başka</span> kişiyi düşünebiliyordu. Rüyasını hatırladı. Lukas'ı, nezarethanelerdeki arkadaşlarını görmüştü rüyasında; her biri için bir oda dolusu kıyafet hazırlanmıştı; temizliği yapıp yapmamaları kimsenin umurunda değildi. Tam bir toplu katliam olacak, geride kalanlara bir gözdağı verilecekti. <span style="font-style:italic;">Bu</span> silonun, silo on yedinin dışındaki yüzlerce cesedi düşündü. Olacakları kestirmesi zor değildi.</p>

  <p>“Cuma," dedi Solo, bilgisayara bakarak. “Ya da perşembe gecesi, hangisi hoşuna giderse. Gecenin ikisi." Sakalını kaşıdı. “Sanki çok daha fazla uyuduk ama."</p>

  <p>“Dün günlerden neydi?" Başını iki yana salladı. Bu soru hiç de mantıklı gelmedi. “Daldığım gün hangisiydi? Kompresörle?” Kafası çalışmıyordu.</p>

  <p>Solo kafasından benzer düşünceler geçiyormuş gibi ona baktı. “Dalış perşembe günüydü. Bugün de yarın." Başını ovuşturdu. “Baştan alalım..."</p>

  <p>“Vakit yok." Juliette inledi ve ayağa kalkmaya çalıştı. Solo yanına koştu ve onu koltukaltlarından kavrayıp kalkmasına yardım etti. “Kıyafet Laboratuvarı," dedi Juliette. Adam başıyla onayladı. Solo'nun yorulduğu çok belliydi, belki de Juliette'in yarısı kadar ... ama hâlâ kadının istediği her şeyi yerine getirmeye çalışıyordu. Birinin kendisine bu kadar sadık olması onu üzdü.</p>

  <p>Solo’yla birlikte dar geçitten geçtiler ve el merdivenini tırmanırken ağrılarının binbir türüyle yeniden tanıştı. Juliette sürünerek sunucu odasının zeminine çıktı; Solo da arkasından merdiveni tırmandı ve ayağa kalkmasına yardım etti. Beraberce Kıyafet Laboratuvarı'na yollandılar.</p>

  <p>“Elimizdeki tüm ısı bantlarına ihtiyacım olacak," diyerek planının bir kısmını ona eşlik eden adama çıtlatmış oldu. Sunucuların arasından sendeleyerek ilerlediler, birine de tosladılar. “San makaralı olmaları lazım, Tedarik'ten aldıklarımız gibi. Kırmızı değil."</p>

  <p>Solo başıyla anladığını işaret etti. “Kaliteli olanı diyorsun. Kompresörde kullandığımızdan."</p>

  <p>“Aynen.”</p>

  <p>Sunucu odasından çıktılar ve ayaklarını sürüyerek koridorda ilerlediler. Juliette çocukların coşkulu bağırışlarının ve ayak patırtılarının köşeden yankılandığını duyabiliyordu. Tuhaf bir sesti, hayaletlerin ekolarını andırıyordu. Ama aynı zamanda da normal bir şeydi. On yedinci siloya normal bir şey dönmüştü.</p>

  <p>Kıyafet Laboratuvarı'na vardıklarında, Solo'yu bant işiyle görevlendirdi. Bandı uzun şeritler halinde tezgahların üzerine serdi, kenarlarını üst üste bindirip üfleçle yaktı ve birbirlerine sımsıkı yapışmalarını sağladı.</p>

  <p>Solo'nun malzemeyi tasarruflu kullandığını görününce, “Birbirlerinin üzerine en az üç santim binsinler,” dedi Juliette. Adam başıyla anladığını ifade etti. Juliette göz ucuyla karyolasına baktı ve üzerine yığılmayı düşündü. Ama vakit yoktu. Odadaki en küçük kıyafeti, boyun kelepçesinin sıkı olduğunu bildiği bir tanesini seçti. On yedinci siloya girerken sıkıştığı anı hatırlıyordu ve aynı şeyi bir kez daha yaşamak istemiyordu.</p>

  <p>“Bu sefer kıyafete düğme ekleyecek vaktim yok, o yüzden telsizim olmayacak.” Temizlik kıyafetinin her bir parçasını gözden geçirdi, yarı yolda bırakacak şekilde tasarlanan parçaları çıkarttı ve Tedarik'ten buraya kadar taşıdığı şeyleri karıştırarak aynı parçaların daha iyilerini aradı. Bazılarını kaliteli bantla yamaması gerekecekti. Walker’ın ayarlattığı kıyafet kadar tertipli ve şık görünmeyecekti, ama Lukas’a verecekleri kıyafetten açık ara iyi olacağı kesindi. Göründüğünden daha dayanıksız olan bir şeyin yapılabilmesini mümkün kılan mühendisliğe hayret ederek haftalardır üzerlerinde kafa patlattığı parçaların tamamını aldı. Kalitesinden emin olmadığı bir yığından aldığı contayı tırnaklarıyla ezmeyi denedi. Conta hemencecik parçalandı. Başka bir conta aradı.</p>

  <p>“Ne kadar sürecek?" diye sordu Solo, gürültüyle bir parça bant daha açarken. “Kaç günlüğüne gidiyorsun? Bir gün mü? Bir hafta mı?”</p>

  <p>Juliette tezgaha eğdiği başını kaldırıp Solo'nun uğraştığı tezgaha çevirdi. Başarısızlık ihtimalini adama söylemeye niyeti yoktu. Bu kendine saklayacağı karanlık bir düşünceydi. “Yanınıza dönmenin bir yolunu bulacağız," dedi. “Ama önce gidip birini kurtarmayı denemem gerek." Yalan söylüyormuş gibi hissetti. Bir daha hiç dönemeyebileceğini söylemek istedi ona.</p>

  <p>“Bununla mı?" Solo ısı bantlarını birbirlerine bitiştirerek meydana getirdiği battaniyeyi hışırdattı.</p>

  <p>Juliette başıyla onayladı. “Evimin kapıları hep kapalıdır," dedi Solo’ya. “Tabii birisini temizliğe göndermedikleri sürece."</p>

  <p>Solo anlamış gibi başını salladı. “Çılgınca bir yer olduğu zamanlarda burası da öyleydi."</p>

  <p>Juliette şaşkın bir ifadeyle ona baktı ve adamın gülümsediğini gördü. Solo bir şaka yapmıştı. Juliette içinden gelmediği halde güldü ve sonra gülmenin ona iyi geldiğini fark etti.</p>

  <p>“Kapıların açılmasına altı ya da yedi saatimiz var," dedi. “Ve açıldığında orada olmak istiyorum."</p>

  <p>“Ya sonra?" Solo üfleci kapattı ve çalışmasını gözden geçirdi. Başını kaldırıp Juliette’e baktı.</p>

  <p>“Sonra da hayatta oluşumu nasıl açıklayacaklarını görmek istiyorum. Sanırım-" Bir contayı değiştirdi ve kıyafeti çevirip öbür kola uzandı. “Sanırım dostlarım bir tarafta, beni buraya gönderenlerse diğer taraftalar ve birbirleriyle savaşıyorlar. Geri kalanlar ise izliyor, yani insanlarımın büyük kısmı. Çok korktuklarından taraf seçemiyorlar, yani çekimserler."</p>

  <p>Bilek kısmını eldivene bağlayan contayı çıkarmak için ufak sökücüyü kullanırken sustu. Contayı çıkardığında da sağlam bir tanesine uzandı.</p>

  <p>“Bunun onların fikrini değiştirebileceğini mi düşünüyorsun?"</p>

  <p>Juliette başını kaldırıp Solo'yu süzdü, adamın bantla işi hemen hemen bitmek üzereydi.</p>

  <p>“Dostumu kurtarınca dostumu kurtarmış olacağım, o kadar," dedi. “Aslında olacağını düşündüğüm şey şu: bence çekimser onca insan bir temizlik mahkûmunun eve döndüğünü gördüğünde doğru tarafa geçecek ve böylesi bir destek sağlandığında silahlar ve çatışma anlamını yitirecek.”</p>

  <p>Solo başıyla onayladı. Adam yaptığı şeyi kendisine herhangi bir talimat verilmeden katlamaya başlamıştı. Solo'nun aldığı bu inisiyatif, bir sonraki adımda yapılması gerekeni öngörebiliyor oluşu Juliette'in içini umutla doldurdu. Belki de adamın bu çocuklara, birilerine göz kulak olmaya ihtiyacı vardı. Daha şimdiden yıllarca yaşlanmış gibiydi.</p>

  <p>“Sen ve diğerleri için geri döneceğim,” dedi ona.</p>

  <p>Adam başını kaldırdı ve bir süre Juliette'e öylece baktı, düşünceler zihninde dönüp duruyordu sanki. Juliette'in tezgahına yaklaştı, battaniyeyi düzgünce üzerine yerleştirdi ve eliyle iki kez hafifçe vurdu. Sakallarının arasında bir gülümseme hızla belirip kayboldu, sonra arkasını dönmesi, kaşıntı tutmuşçasına yanağını kaşıması gerekti.</p>

  <p>Juliette adamın halen bir yeniyetme olduğunu gördü. Ağlamaktan hâlâ utanıyordu.</p>

  <p>***</p>

  <p>Juliette, neredeyse son dört saatini ağır kıyafetini yukarı taşımaya harcadı. Çocuklar da yardım etmişti, ama En-Tepe'deki oksijen konusunda endişeye kapılıp onları bir kat aşağıda durdurdu. Solo hesabını tutamadıkları birkaç gün içinde ikinci defa Juliette'e kıyafetini giymesinde yardımcı oldu. Hüzünlü bir ifadeyle kadını inceledi.</p>

  <p>“Hâlâ kararlı mısın?”</p>

  <p>Juliette başını yukarı aşağı salladı ve ısı bandı battaniyesini aldı. Çocuklardan birine sakinleşmesini emreden Rickson’ın sesi alt kattan duyulabiliyordu.</p>

  <p>“Endişelenmemeye çalış,” dedi Solo'ya. “Olacağı varsa olur. Ama denemeye mecburum.”</p>

  <p>Solo somurttu ve çenesini kaşıdı. Başını yukarı aşağı salladı. “İnsanlarının çevrende olmasına alışıksın,” dedi. ‘Hem orada daha mutlusun-dur herhalde.”</p>

  <p>Juliette elini uzattı ve kalın eldiveniyle adamın kolunu sıktı. “Burada perişan hâlde olduğumu söylemiyorum, ama hiçbir şey yapmayıp onun dışarı bırakılmasına izin verirsem, asıl o zaman perişan olurum işte.”</p>

  <p>‘Tam da buradaki varlığına alışmaya başlıyordum.” Solo başını yana çevirdi, eğildi ve Juliette’in başlığını döşemenin üzerinden aldı.</p>

  <p>Juliette eldivenlerini kontrol edip sıkıca sarıldıklarından emin oldu ve bakışlarını yukarı çevirdi. Üzerinde kıyafetiyle tepeye çıkmak çok zor olacaktı. Bu onu korkutuyordu. Ve bir de şerifin ofisindeki onca insana ait kalıntıların arasında yürümek ve basınç odası kapılarından geçmek. Kafasındaki düşüncelerden ve yapmak üzere olduğu şeyden ürkmesine rağmen başlığı Solo'dan aldı.</p>

  <p>“Her şey için teşekkürler,” dedi. Güle güle demekten fazlasını yapmakta olduğunu hissetti. Büyük olasılıkla Bernard'ın haftalar önce teşebbüs ettiği şeyi kendi iradesiyle gerçekleştirmekte olduğunu biliyordu. Temizliği ertelenmişti, ama şimdi onu yapmaya dönüyordu.</p>

  <p>Solo başını salladı ve arkasını kontrol etmek için yanından dolandı. Cırt cırtlara vurdu, yakasını çekiştirdi. “Her şey tamam,” dedi, sesi çatallanmıştı.</p>

  <p>“Kendine dikkat et Solo.” Elini uzattı ve adamın omzuna hafifçe vurdu. Oksijenini muhafaza etmek için başlığı takmadan önce bir kat daha elinde taşımaya karar verdi.</p>

  <p>“Jimmy,” dedi. “Sanırım Jimmy ismine döneceğim artık.”</p>

  <p>Juliette’e gülümsedi. Üzgün bir ifadeyle başını iki yana salladı, ama gülümsedi.</p>

  <p>“Bundan sonra yalnız olmayacağım," dedi Juliette’e.</p>

  <p>Juliette basınç odası kapılarından geçti, etrafındaki ölüleri görmezden gelip yalnızca adımlarına odaklanarak rampayı çıktı ve böylece en zor kısım geride kalmış oldu. Gerisi açık alandan ve büyük kaya parçaları olarak görebilmeyi dilediği dağınık kalıntılardan ibaretti. Yolu bulmak kolaydı. Ufukta ufalanan metropolise, çok uzun zaman önce yollarına düştüğü şehre sırtını verdi ve ondan uzaklaşmaya başladı.</p>

  <p>Arazide dikkatli adımlarla yürürken ara sıra karşısına çıkan ölülerin görüntüsü önceki yürüyüşüne kıyasla daha hüzünlü, bir süreliğine onlarla aynı evi paylaştığı içinse daha trajikti. Juliette onları rahatsız etmemeye dikkat edip hak ettikleri ağırbaşlılığı kendilerinden esirgemeyerek yanlarından geçti ve onlar için üzülmekten daha fazlasını yapabilmeyi diledi.</p>

  <p>Nihayet ölüler gittikçe azaldı ve araziyle baş başa kaldı. O rüzgarlı tepeyi ağır adımlarla çıkarken toprak tanelerinin başlığına çarpış sesleri kulağına garip bir biçimde aşina ve tuhaf bir şekilde rahatlatıcı gelmeye başladı. <span style="font-style:italic;">Burası</span> onun yaşadığı, hepsinin yaşadığı dünyaydı. Başlığının şeffaf kubbesinden dünyayı mümkün olabileceği en açık şekliyle gördü. Toplanan gri bulutlar öfkeli bir halde gökyüzünde asılı duruyorlardı; rüzgarla savrulan toz tabakaları zemini teğet geçiyordu; sivri kayalar çok daha büyük bir parçadan kesilmiş gibiydiler, belki de bu, zamanında tepeleri şekillendiren makinelerin işiydi.</p>

  <p>Zirveye ulaştığında etrafındaki manzaraya bakmak için durdu. Rüzgar burada daha şiddetliydi, bedeni hedef haline gelmişti. Devrilip düşmemek için ayaklarını açarak botlarını yere sıkıca yerleştirdi ve önünde duran tersi dönük kubbeye, evinin basık çatısına dikkatle baktı. Heyecan ve korku bir aradaydı. Alçaktaki güneş bu tepeleri henüz aydınlatmamıştı ve aşağıdaki sensör kulesi hala gölgedeydi, hala geceyi yaşıyordu. Başaracaktı. Ama tepeyi inmeye başlamadan önce, ufka doğru uzanan dağınık çukurları hayretler içerisinde izlerken buldu kendini. Tıpkı silodaki o plana benziyorlardı, eşit aralıklarla dağılmış elli çukur.</p>

  <p>Sonra aniden, kim bilir kaç kişinin yakınlarda günlük işleriyle uğraşmakta olduğu gerçeği şiddetli bir biçimde kafasına dank etti. İnsanlar <span style="font-style:italic;">yaşıyordu.</span> Solo’nunki ve kendisininki dışında başka silolar da vardı.</p>

  <p>Sabah kalkıp işe, okula, hatta belki de temizliğe giden insanlarla dolu, her şeyden bihaber silolar.</p>

  <p>Olduğu yerde döndü ve manzaranın tamamını dikkatle inceledi. Kendisiyle tam da aynı anda arazide bulunan, benzer bir kıyafet giyen, zihninde tamamen farklı korkular taşıyan başka birilerinin olup olmadığını merak etti. Onlara seslenebilecek olsa, seslenirdi. Bütün gizli sensörlere el sallayabilecek olsa, sallardı.</p>

  <p>Dünya bu yükseklikten bakınca farklı bir anlam, yepyeni bir boyut kazanmıştı. Hayatı haftalar önce gözden çıkarılmıştı, büyük ihtimalle de yaşamını yitirmiş olması gerekiyordu; evinin hemen önündeki bu tepeye çıkan bayırda değilse de, on yedinci silonun su basmış diplerinde kesin olarak ölmeliydi. Ama hayatını o şekilde de kaybetmemişti. Muhtemelen burada, bu sabah Lukas’la beraber yitirecekti yaşamını. Önsezisi yanlış çıkarsa o basınç odasında yanma ihtimalleri vardı. Ya da o tepenin kıvrımına uzanırlar ve bir çift olarak yok olup giderlerdi: ilişkileri geceleyin yapılan çaresiz sohbetlerle şekillenen, aralarında ne bir kez olsun dillendirilmiş ne de itiraf edilmiş sıkı bir bağ olan iki mahsur ruh olarak.</p>

  <p>Juliette bir daha asla birine gizli gizli âşık olmayacağına, hatta hiç âşık olmayacağına dair kendi kendine söz vermişti. Ve nedendir bilinmez, bu seferki durum daha beterdi: Aşkını adamdan bile saklamıştı. <span style="font-style:italic;">Kendinden</span> bile.</p>

  <p>Belki de ensesindeki ecel; şeffaf başlığını kum ve toksine boğmakta olan ölüm meleğiydi bunları söyleten. Dünyanın engin ve dopdolu bir yer olduğunu gördükten sonra bütün bunların ne önemi kalmıştı ki? Kendi silosu onsuz da devam ederdi muhtemelen. Öbür siloların edeceği kesindi.</p>

  <p>Üzerine çarpan kuvvetli rüzgâr az kalsın katlı battaniyeyi elinden uçuruyordu. Juliette dengesini sağladı, zihnini toparladı ve evinin girişinde sonlanacak inişine başladı. Ayıltıcı bir manzarası olan ve insanı kederlendiren yükseklikteki zirveyi siper alıp, sert ve yakıcı esintilerden kendini sakındı. İki tepenin birbirine kavuştuğu yerden geçen, gözler önüne gömülmüş çiftin işaretlediği, sonu evine açılan kaçınılmaz, umarsız ve yıpratıcı kıvrımı takip etti.</p>

  <p>***</p>

  <p>Rampaya erkenden vardı. Arazide kimseler yoktu, güneş hâlâ tepelerin ardında saklanıyordu. Yamaçtan aceleyle inerken birileri sensörlerden sendeleyerek siloya doğru yaklaştığını görse ne düşünürdü diye merak etti.</p>

  <p>Rampanın sonuna geldiğinde ağır çelik kapıların dibinde dikildi ve bekledi. Isı bandı battaniyesini kontrol edip planını zihninde gözden geçirdi. Olası bütün senaryoları merdivenleri tırmanırken, çılgınca hayaller kurarken ya da dışarıdaki yaban arazide yürürken bir bir canlandırmıştı. Bu plan işe yarayacak, diye düşündü içinden. Mekanikerler haklıydı. Temizlikten kimsenin sağ çıkamamasının tek sebebi hiç yardım almamış olmalarıydı; yanlarına ne bir alet ne de başka bir çare alabiliyorlardı. Ama Juliette çaresini yanında getirmişti.</p>

  <p>Zaman geçmek bilmiyordu. Zarif ve biricik saatini kurmayı unuttuğu zamanlan andırıyordu tıpkı. O kıpırdandıkça, rampanın ucunda birikmiş kir topaklan sabırsızlıkla sallandı ve Juliette temizliğin iptal edilmiş olup olamayacağını, tek başına mı öleceğini merak etmeye başladı. Böylesi daha iyi olurdu, dedi kendine. Derin bir nefes aldı ve her ihtimale karşı yanında daha çok hava, dönüş yolculuğuna yetecek kadar oksijen getirmiş olmayı diledi. Ama temizlik onu öyle çok endişelendirmişti ki iptal edilebileceği ihtimali aklının ucundan bile geçmemişti.</p>

  <p>Uzun bir bekleyişin ardından, tam da sinirleri iyice gerilmeye ve kalbi küt küt atmaya başlamıştı ki içeriden gelen bir ses duydu: dişlilerin metalik gıcırtısı.</p>

  <p>Juliette gerildi, korkudan kolları titriyor, boğazı sıkışıyordu. Vakit gelmişti. Huzursuzca yerinde kıpırdandı, ağır kapıların zavallı Lukas’ı dışarı kusmaya hazırlanırken çıkarttığı kulak tırmalayan gıcırtıyı dinledi. Isı bandı battaniyesinin bir kısmını açtı ve bekledi. Her şey çok hızlı gelişecekti. Bunun farkındaydı. Ama kontrol onda olacaktı. Kimse gelip onu durdurmaya kalkmayacaktı.</p>

  <p>On sekizinci silonun kapılan acı bir feryat kopararak açıldı ve argon gazı tıslayarak üzerine çarptı, Juliette gaza doğru yürüdü. Sis onu içine aldı. Elini uzatıp ileriye doğru körlemesine seğirtti, battaniye göğsünde hışır hışır etti. Lukas'a çarpmayı, tedirgin ve korkmuş bir adamla boğuşmaya başlayacağını ummuş, kendisini onu zapt edip sıkıca battaniyeye sarmaya hazırlamıştı. .. ama kapı eşiğinde kimse yoktu, kimsenin dışarı çıkmaya çalıştığı, birazdan gerçekleşecek alevli tasfiyeden kaçtığı yoktu.</p>

  <p>Juliette göz göre göre basınç odasının içine düştü; tıpkı karanlık bir merdivenin doruğunda basacak basamak arayan ancak yerine merdiven boşluğunu bulan bir bot gibi bedeni de bir karşı kuvvet aramış ama karşılığında boşluğu kucaklamıştı.</p>

  <p>Argon gazı dağılıp da kapı gıcırdayarak kapanmaya başlayınca temizliğin yapılmayacağına, kapıların sırf kendisi içeri girsin diye açıldığına, onu tekrar içeri buyur ettiklerine dair kısacık bir umuda, cılız bir hayale kapıldı. Belki de birisi yamaçta onu görmüş ve şansını denemişti; kadını affetmişti ve Juliette’in kafasında kurduklarının hiçbiri yaşanmayacaktı...</p>

  <p>Fakat yükselen gazların arasından önünü görmeye başlar başlamaz durumun hiç de düşündüğü gibi olmadığını fark etti. Temizlik kıyafeti giymiş bir adam basınç odasının orta yerinde diz çökmüştü, ellerini bacaklarının üzerine koymuş, yüzünü de iç kapıya dönmüştü.</p>

  <p>Lukas.</p>

  <p>Bir ışık halesi odayı doldurur ve ateş püskürtücülerin ucu alev alıp plastiğin üzerinden yansırken Juliette hızla adamın yanına gitti. Kapı arkasından tok bir sesle kapandı ve ikisini de içeri kilitlemiş oldu.</p>

  <p>Juliette battaniyeyi silkeleyip açtı ve Lukas onu görebilsin, yalnız olmadığını bilsin diye adamın etrafından dolanıp önüne geçti.</p>

  <p>Kıyafet, adamın yaşadığı şoku saklamaya yetmedi. Lukas onu görünce irkildi ve şaşkınlıkla kollarını çırptı, alevler püskürtücülerden mızrak gibi çıkmaya başladıklarında dahi durmadı.</p>

  <p>Juliette onu göremese de, adamın kendi şeffaf başlığının altındaki yüzünü gördüğünü bildiğinden başını salladı. Aklında binlerce kez alıştırmasını yaptığı boydan boya sarma hareketiyle battaniyeyi Lukas’ın başının üzerine attı ve vakit kaybetmeden dizlerinin üzerine çöküp kendi üzerini de örttü.</p>

  <p>Isı bandının altı karanlıktı. Dışındaki sıcaklık gitgide artıyordu. Lukas’a seslenip her şeyin yoluna gireceğini söylemeye çalıştı, ama sesi kendi başlığının içinde dahi kulağına kısık gelmişti. Battaniyenin uçlarını dizlerinin ve ayaklarının altına sıkıştırdıktan sonra sıkıca gerilene dek çekiştirip durdu. Öne doğru uzandı ve adamın sırtının açıkta kalmaması, battaniyenin onun da altına iyice sıkışması için elinden geleni yaptı.</p>

  <p>Lukas, Juliette'in ne yaptığının farkında gibiydi. Eldivenli elleri kadının kollarının üzerine düştü ve öyle kaldılar. Adamın ne kadar kıpırtısız yattığını, nasıl da sakin olduğunu hissedebiliyordu. Beklemeyi seçtiğine, temizliği yapmaktansa yanmayı tercih ettiğine inanamıyordu. Daha önce bu seçimi yapan başka biri olmuş muydu, hiç hatırlamıyordu. Karanlıkta birbirlerine sarılmış hâlde durup, etrafları gittikçe ısınırken bu durum Juliette’i endişelendirdi.</p>

  <p>Alevler ısı bandını yalayıp geçiyor, tıpkı kamçılayan bir rüzgâr gibi battaniyeye hissedilir bir güçle çarpıyorlardı. Sıcaklık birdenbire arttı, üzerindeki kıyafetin tüm kalitesine rağmen dudağında ve alnında boncuk boncuk ter birikti. Battaniye yeterli olmayacaktı. Lukas'ın kıyafetinin içinde ölmesini engelleyemeyecekti. Kendi cildi iyice ısınmaya başladığında dahi yüreğinde bir tek, adam için duyduğu korku vardı.</p>

  <p>Juliette’in yaşadığı panik adama da bulaşmıştı sanki, ya da belki de yanıklarının acısını daha çok hisseder olmuştu. Kadının üzerine koyduğu elleri titredi. Juliette adamın ciddi anlamda kafayı yediğini, fikrini değiştirdiğini, yanmaya başladığını farklı bir <span style="font-style:italic;">şeyler</span> olduğunu hissetti.</p>

  <p>Lukas onu ittirdi. Adam tekmeleyip, boğuşup ısı bandı battaniyesinin altından açığa çıkarken başlıklarının koruyucu kubbelerinin altına parlak bir ışık sızdı.</p>

  <p>Juliette bağırdı ve ona durmasını söyledi. Arkasından atıldı; kolundan, bacağından, botundan tuttu; ama Lukas bir tekme salladı kadına, yumruk savurdu, çılgınca kaçmaya uğraştı.</p>

  <p>Battaniye başının üzerinden düşünce ışık az kalsın Juliette’i kör ediyordu. Kavurucu sıcağı hissetti, kaskından çatır çutur sesler geldiğini duyabiliyordu, başlığın şeffaf yuvarlağının içine göçtüğünü ve büküldüğünü gördü. Lukas’ı ne görebiliyor ne de hissedebiliyordu, yalnızca kör edici ışığı görmüş ve yakıcı sıcağı hissetmişti. Ne zaman kıyafeti buruşup vücuduna değse sıcaklık tenini kavuruveriyordu. Acıyla bağırdı ve battaniyeyi tekrar başının üzerine çekip şeffaf plastiği örttü.</p>

  <p>Ve alevler öfkeyle saldırmayı sürdürdü.</p>

  <p>Onu hissedemiyordu. Onu göremiyordu. Ona ulaşmanın hiçbir yolu yoktu. Vücudunda binlerce yanık oluşmuştu, sanki sayısız bıçak etini deşiyor gibi hissediyordu. Juliette o incecik koruyucu tabakanın altında bir başına oturdu, haşlandı, öfkeli alevlere katlanmaya çalıştı ve sıcak gözyaşları döktü. Vücudu hıçkırıklar ve öfkeyle sarsılırken alevlere, acıya, siloya ve bütün dünyaya küfürler savurdu. Ta ki en sonunda ne akacak gözyaşı ne de alevleri besleyecek yakıt kalana dek ..</p>

  <p>Kavurucu sıcaklık düşüp sadece basit bir alazlanmaya dönüştü ve Juliette kızgın battaniyeyi güvenle üzerinden atabildi. Teni resmen alev almış gibiydi. Kıyafetinin iç kısmı neresine dokunsa yanıyordu. Gözleri Lukas'ı aradı ve onu çok uzakta aramasına gerek olmadığını fark etti.</p>

  <p>Kapıya sırtını dayamış yatıyordu, kıyafeti dağılmamış yerlerinde kömürleşmiş ve pul pul kabarmıştı. Başlığı hâlâ kafasındaydı, genç yüzüne bakmanın vereceği dehşeti önlüyordu, ama Juliette’inkine kıyasla daha beter bir şekilde erimiş ve de yamulmuştu. Arkasındaki kapının açıldığını, onu yakalamaya geldiklerini ve her şeyin sona erdiğinin bilincinde bir şekilde sürünerek ona yaklaştı. Başarısız olmuştu.</p>

  <p>Adamın vücudunun açığa çıkmış kısımlarını görünce hıçkırarak ağladı, hem kıyafeti hem de karbon astarları yanıp kül olmuştu. Kolu gözüküyordu, yanıp kömüre dönmüştü. Karnı tuhaf biçimde şişmişti. Ufak elleri, o küçük ve cılız elleri yanıp-</p>

  <p>Hayır.</p>

  <p>Anlayamıyordu. Yine ağladı. Eldivenli, buharı tüten elleriyle yuvarlak başlığını kavradı ve şok geçirir bir hâlde, öfke ve rahatlama karışımı bir çığlık attı.</p>

  <p>Önünde duran ceset Lukas’a ait değildi.</p>

  <p>Gözyaşlarının tek bir zerresini dahi hak etmeyen bir adama aitti.</p>

  <p>• Silo 18 •</p>

  <p>Bilinci, tıpkı yanıklarının neden olduğu düzensiz acı titremeleri gibi, gitti geldi.</p>

  <p>Juliette buram buram tavana yükselen dumanları hatırladı, dört bir yanından bot sesleri duyuluyordu, basınç odasında yanlamasına yere serildi. Başlığı, yani şu peltemsi şey, eriye eriye yüzüne doğru çökmeyi sürdürürken etrafındaki dünyanın bükülerek eciş bücüş bir hale gelmesini izledi. Parlak gümüş bir yıldız görüş alanına girip başlığının tepesine sabitlenip dalgalandı. Peter Billings başlığının ardındaki yüze dikkatle bakıp Juliette'i haşlanmış omuzlarından sarstıktan sonra, etrafında dolanan insanlara seslenerek yardım etmelerini söyledi.</p>

  <p>Juliette'i ayağa kaldırıp onu dumanı tüten o yerden çıkarttılar, yüzlerinden boncuk boncuk ter damlıyordu, eriyik kıyafetini üzerinden keserek çıkardılar.</p>

  <p>Juliette bir hayalet gibi eski ofisinin üzerinde süzüldü. Sırt üstü uzanmış olarak, altındaki telaşlı tekerleklerin gıcırtısı eşliğinde, art arda çelik parmaklık sıralarının ve boş bir hücredeki boş bir bankın yanından geçti.</p>

  <p>Onu daireler çizerek taşıdılar.</p>

  <p>Aşağıya.</p>

  <p>Kalp atışlarını duyuran bip sesine uyandı, yanındaki makineler Juliette'in durumunu kontrol ediyordu, aynı babası gibi giyinmiş bir adam vardı.</p>

  <p>Uyandığını ilk fark eden de o adam olmuştu. Adamın kaşları kalkmış, yüzünde bir gülümsemeyle Juliette'in arkasında bulunan birine başıyla işaret etmişti.</p>

  <p>İşte Lukas karşısındaydı, ona hem çok aşina hem de çok garip gelen yüzünü belli belirsiz seçebiliyordu. Adamın elinin kendi elleri arasında olduğunu hissetti. O elin bir süredir orada olduğunu biliyordu; Lukas'ın bir süredir orada olduğunu biliyordu. Adam bir ağlıyor, bir gülüyor, bir eliyle Juliette'in yanağını okşuyordu. Jules bu kadar komik olanın ne olduğunu bilmek istedi. Ve bir de bu kadar üzücü olan şeyin. Yeniden uykuya dalarken, adam başını iki yana sallamakla yetindi.</p>

  <p>***</p>

  <p>Yanıkları ciddi olmakla kalsa iyiydi; bir de bütün vücuduna yayılmışlardı.</p>

  <p>Nekahet günleri ağrı kesicilerin neden olduğu sislerin içine girip çıkmakla geçti.</p>

  <p>Ne zaman Lukas’ı görse, özür diliyordu. Herkes boşu boşuna yaygara koparıyordu. Peter geldi. En-Derin’den yığınla mesaj gelmişti, ama kimsenin yukarı çıkmasına müsaade yoktu. Babası gibi giyinmiş adamla ona annesini hatırlatan kadınlar dışında kimse onunla görüşemiyordu.</p>

  <p>***</p>

  <p>Bir kere müsaade ettikleri anda zihnini hemen toparlayıverdi.</p>

  <p>Juliette derin bir uykudan uyanmış, haftalar süren bir sisin içinden çıkmıştı sanki, boğulduğuna ve yandığına, dışarıda olduğuna, tıpkı kendisininkine benzer düzinelerce siloya dair kabuslar görmüştü. ilaçlar acıyı bastırmıştı bastırmasına ama kafasını da serseme çevirmişti. Eğer tekrar aklını toplayabilecekse sızılara ve ağrılara katlanmayı yeğlerdi. Düşünmeden kabul edeceği bir değiş tokuştu bu.</p>

  <p>“Selam."</p>

  <p>Başını usulca yana çevirdi. .. ve karşısında Lukas’ı buldu. Ne zaman yanından ayrılmıştı ki zaten? Adam öne doğru eğilince üzerindeki battaniye yere düştü, Juliette’in elini tuttu. Gülümsedi.</p>

  <p>“Daha iyi görünüyorsun."</p>

  <p>Juliette dudaklarını yaladı. Dili damağı kurumuştu.</p>

  <p>“Neredeyim ben?"</p>

  <p>“Otuz üçüncü kattaki revirde. Fazla yorma kendini. istediğin bir şey var mı?"</p>

  <p>Hayır dercesine başını salladı. Hareket edebilmek, söylenenlere yanıt verebilmek harika bir histi. Adamın elini sıkmaya çalıştı.</p>

  <p>“Ağrılarım var," dedi, bitkince.</p>

  <p>Lukas güldü. Böyle dediği için rahatlamış gibi bir hali vardı. “Olmaması imkansız zaten."</p>

  <p>Juliette gözlerini kırpıştırdı ve ona baktı. “Otuz üçüncü katta revir mi varmış?” Lukas hemen cevap veremedi.</p>

  <p>Adam usulca başını salladı. “Üzgünüm, ama burası silonun en iyisi. Hem seni güvende de tutabiliyoruz. Tabii sen bunu takma kafana. Dinlen. Ben gidip hemşireyi çağırayım."</p>

  <p>Ayağa kalktı, aynı esnada kalın bir kitap kucağından kayıp sandalyeye düşerek battaniyeyle yastıkların altında kayboldu.</p>

  <p>“Bir şeyler yiyebilecek durumda mısın?"</p>

  <p>Juliette başını evet dercesine salladı, gözlerini yeniden tavana ve parlak ışıklara dikti, her şey aklına düşmeye başlamıştı, hatıralar tenindeki acı dolu sızılar gibi birer birer belirmekteydiler.</p>

  <p>***</p>

  <p>Günlerce, özenle katlanmış mesajları okuyup ağladı. Lukas da yanına oturmuş, sahanlıklardan atılan kağıt uçaklar gibi yere dökülen mesajları toplayıp durmuştu. Juliette’ten defalarca özür dilemiş, sanki bütün bu olanlara kendisi sebep olmuşçasına zırıldamıştı. Juliette mesajların hepsini defalarca okudu, sonlarındaki isimleri dikkatle inceleyip kimlerin öldüğünü, kimlerin hala sağ olduğunu çıkarmaya çalıştı. Knox’la ilgili korkunç habere inanamadı. Bazı şeyler hiçbir zaman değişmeyecek gibi geliyordu insana, tıpkı büyük merdiven gibi. Hem Knox hem de Marck için ağladı, Shirly’yi delicesine görmek istedi, ama buna izninin olmadığı söylendi.</p>

  <p>Işıklar söndüğünde hayaletler geldi ziyaretine. Çapaklı gözlerle ve sırılsıklam bir yastıkla her uyanışında Lukas onun alnını okşuyor ve her şeyin geçtiğini söylüyordu.</p>

  <p>***</p>

  <p>Peter da sık sık yanına uğradı. Juliette ona defalarca teşekkür etti. Her şey Peter'ın sayesindeydi, her şey. Seçimi yapan oydu. Lukas ona merdivenlerden, temizliğe doğru çıktıkları yürüyüşten, sesini Peter'ın telsizinden duyuşlarından, hayatta olduğunu öğrenmelerinin yarattığı sonuçlardan bahsetmişti.</p>

  <p>Peter riski göze almış, dinlemişti. Bu da onu Lukas’la konuşmaya itmişti. Daha kötü bir yere gönderilme tehlikesi olmayan Lukas yasaklı şeyler söylemiş, Juliette'e kötü bir virüs, bir soğuk algınlığı muamelesi yapıldığından bahsetmişti. Telsizden bağıra çağıra Mekanik’teki insanların teslim olmaya başladığı haberleri gelmişti. Bernard yine de hepsini ölüm cezasına çarptırmıştı.</p>

  <p>Peter'ın bir karar vermesi gerekmişti. Son karar ona mı aitti, yoksa kendisini o mevkiye yerleştirenlere bir şeyler borçlu muydu? Doğru olanı mı yapıyordu, yoksa ondan beklenileni mi? İkincisini yapmak çok kolaydı, ama Peter Billings iyi bir adamdı. O merdivende Lukas da ona aynı şeyi söylemişti. Onları bu noktaya getiren şeyin yazgıları olduğunu, ama kim olduklarını belirleyecek asıl şeyin o noktadan sonra yapacakları şeyler olduğunu da eklemişti. Bu hamle ne olduklarını belirleyecek hamleydi.</p>

  <p>Peter'a, Bernard'ın bir adamı öldürdüğünü ve bunun için elinde kanıtının olduğunu söylemişti. Lukas bunu hak edecek bir şey yapmamıştı.</p>

  <p>Peter da IT’nin güvenliğinden sorumlu herkesin yüz kat aşağıda kaldığını belirtmişti. En-Tepe'de tek bir silah vardı. Tek bir kanun kalmıştı.</p>

  <p>Onunki.</p>

  <p>• Silo 18 •</p>

  <p>Üçü birden konferans masasının etrafına oturmuşlardı, Juliette altından gözüken kabarmış yara dokusunu örtmek için elindeki bandajı düzeltti. Acısını asgari düzeyde tutmak için bol bir tulum vermişlerdi ona, ama fanilası tenine değdiği her yeri kaşındırıyordu. Konforlu sandalyelerden birine oturmuş, parmak uçlarıyla kendini bir ileri bir geri ittirerek sabırsızlıkla sallanıyordu. Buradan ayrılmaya hazırdı, ama Lukas’la Peter’ın konuşmaları gereken meseleler vardı. Sırf Juliette’i bu odaya oturtmak için çıkışın, büyük merdivenin dibine kadar ona refakat etmişlerdi. Biraz <span style="font-style:italic;">mahremiyet</span> sağlamak için, demişlerdi. Yüz ifadelerinden dolayı tedirginliğe kapılmıştı.</p>

  <p>Bir süre kimse konuşmadı. Peter teknisyenlerden birini su almaya gönderdiği bahanesiyle vakit kazandı, ama sürahi getirilip de bardaklar doldurulduğunda kimse tek yudum almadı. Lukas'la Peter birbirlerine tedirgin bakışlar attılar. Juliette beklemekten sıkılmıştı.</p>

  <div>
    <p><span style="font-style:italic;">Haftalar Sonra</span></p>
  </div>

  <p>“Bir şey mi oldu?” diye sordu. “Gidebilir miyim? Günlerdir bu anı erteleyip durduğunuza dair bir his var içimde." Kolunu sallayıp saatinin bileğindeki bandajdan kurtulmasını sağlayarak saatin ufak yüzünü açığa çıkardı ve ona göz ucuyla baktı. Ardından bakışlarını masanın karşı tarafında oturan Lukas’a dikti ve adamın endişeli yüz ifadesine gülesi geldi. “Beni burada sonsuza dek tutmayı mı planlıyorsunuz? Derin'deki herkese yarın akşam görüşeceğimizi söyledim de.”</p>

  <p>Lukas, Peter’a döndü.</p>

  <p>“Hadi ama çocuklar. Çıkarın ağzınızdaki baklayı. Canınızı sıkan nedir? Doktor aşağıya yolculuk yapabilecek durumda olduğumu söyledi ve ben de bir sorunla karşılaşırsam Marsh ve Hank’e bildireceğime dair size söz verdim. Elimi çabuk tutmazsam bu gidişle baya geç kalacağım."</p>

  <p>“Peki," dedi Lukas, oflayarak. İlk olarak Peter'ın ağzını açıp konuşmasından umudu kesmişe benziyordu. “Birkaç hafta oluyor-”</p>

  <p>“Ve sizin yüzünüzden sanki aylar geçmiş gibi hissettim." Saatinin kenarındaki kadranı çevirdi ve kadim tik-tak sesi hep oradaymışçasına geri döndü.</p>

  <p>“Sorun şu ki-" Lukas eliyle ağzını kapayıp öksürerek, gırtlağını temizledi. “- gönderilen <span style="font-style:italic;">bütün</span> mesajları sana veremedik." Juliette'e bakıp somurttu, yüzünde, hissettiği suçluluğun izleri okunuyordu.</p>

  <p>Juliette'in kalbi sıkışır gibi oldu. Öne doğru eğilip malum haberi bekledi. Başka isimler de üzücü listeden diğerine aktarılmak üzereydi.</p>

  <p>Lukas teslim olmuş gibi ellerini kaldırdı. Juliette'in yüzündeki endişeyi fark edip, “Öyle bir şey değil," dedi hemen. ‘Tanrım, kusura bakma, öyle bir şey değil-"</p>

  <p>“iyi haberler," dedi Peter. “Tebrik mesajları."</p>

  <p>Lukas'ın adama attığı bakış, Juliette’in aksini düşünebileceğinin emarelerini taşıyordu.</p>

  <p>“Şey ... bir bakıma, evet." Masanın karşısında oturan Juliette'e baktı. Aynı Juliette gibi, Lukas da ellerini çizik ahşabın üzerinde kavuşturmuştu. İkilinin elleri birbirine dokunana kadar, parmaklar birbirine kenetlenene dek onları santim santim kıpırdatacaklarmış gibi bir halleri vardı. Bunu haftalardır yaptıkları için artık doğal bir hareketti. Ama endişeli dostlar hastanelerde böyle yapmazlar mıydı zaten? Lukas ile Peter seçimler hakkında bir şeyler söylemeye başlamışken Juliette bunu düşünüyordu.</p>

  <p>“Bir saniye. Anlamadım?" Gözlerini kırpıştırdı ve gözlerini Lukas'ın ellerinden yukarı çevirdi, adamların anlattıklarının son kısmını daha yeni yeni algılıyordu.</p>

  <p>“Öyle bir <span style="font-style:italic;">zamana</span> denk geldi ki her şey," diye açıkladı Lukas.</p>

  <p>“Herkesin dilinde sen vardın," dedi Peter.</p>

  <p>“Son söylediklerinizi tekrar alayım," dedi. <span style="font-style:italic;">“Ne</span> dediniz siz?"</p>

  <p>Lukas derin bir nefes çekti içine. “Bernard rakipsiz bir adaydı. Kendisini temizliğe gönderince seçimleri erteledik. Ama sonra senin mucizevi geri dönüşünle ilgili haberler yayılmaya başladı ve millet iptal falan dinlemeden oy kullanmaya geldi-"</p>

  <p><span style="font-style:italic;">“Bir sürü</span> insan," diye ekledi Peter.</p>

  <p>Lukas başıyla onayladı. “Katılım oranı epey yüksekti. Silonun yarısından fazlası."</p>

  <p>“Evet, ama... <span style="font-style:italic;">başkanlık</span> mı?” Güldü ve üzeri çiziklerle dolu konferans masasına bakındı, el sürülmemiş su bardakları dışında bomboştu.</p>

  <p>“Normalde bir şey falan imzalamam gerekmiyor mu? Bu seçimi düşürecek ve tamamlanmamış herhangi resmi bir prosedür yok muydu?” iki adam karşılıklı bakıştılar.</p>

  <p>“Olay da bu aslında,” dedi Peter.</p>

  <p>Lukas başını iki yana salladı. “Sana <span style="font-style:italic;">demiştim-”</span></p>

  <p>“Kabul edeceğini umuyorduk.”</p>

  <p>“Ben? <span style="font-style:italic;">Başkan?”</span> Juliette kollarını göğsünde kavuşturdu ve canı yanarak koltuğuna yaslandı. “Dalga geçiyorsunuz herhalde. Başkanlıkla ilgili en ufak bir bilgim bile-”</p>

  <p>“Olmasına gerek de yok,” dedi Peter öne eğilerek. “Ofisin olacak, uzatılan elleri sıkacak, bir şeyleri imzalayacak, insanların içini rahatlatacaksın-”</p>

  <p>Lukas hafifçe adamın koluna dokundu ve olmaz dercesine başını salladı. Juliette tenine sıcak bastığını hissetti, bu da sıyrık ve yaralarını daha çok kaşındırdı.</p>

  <p>Peter koltuğuna yaslanırken, “Şimdi durum şu,” dedi Lukas. “Sana <span style="font-style:italic;">ihtiyacımız</span> var. Yukarıda iktidar boşluğu var. Görevinin başındaki en uzun çalışan Peter, uzun derken ne kadarlık bir süreyi kastettiğimi biliyorsun.”</p>

  <p>Juliette dinliyordu.</p>

  <p>“Geceler boyu yaptığımız o konuşmaları hatırlıyor musun? Öbür silonun ne hale geldiğini bana anlatıyordun, hatırladın mı? Buradaki durumun da neredeyse o raddeye geldiğinin farkında mısın?”</p>

  <p>Juliette dudağını kemirdi, bardaklardan birine uzanıp sudan koca bir yudum aldı. Bardağın üzerinden bakarak Lukas'ın lafına devam etmesini bekledi.</p>

  <p>“Elimizde bir şans var Jules. Bu yeri bir arada tutma şansı, siloyu onarma şan-”</p>

  <p>Bardağı masaya koydu ve elini kaldırarak durmasını işaret etti. “Bunu yapacaksak,” dedi onlara soğukkanlılıkla, beklenti dolu yüzlerine sırayla bakarak. “Bunu yapacaksak, benim yöntemimle yapacağız.” Peter somurttu.</p>

  <p>“Artık yalan söylemek yok,” dedi. “Gerçeklere bir şans tanıyacağız.” Lukas gergin bir şekilde güldü. Peter başını iki yana salladı.</p>

  <p>“Şimdi beni iyi dinleyin,” dedi. “Bunu çılgınlık olarak görmeyin. Bunu kaç kez enine boyuna düşündüm. Kahretsin, haftalarca düşünmekten <span style="font-style:italic;">başka</span> bir şey yapmadım zaten."</p>

  <p>“Gerçeklere derken?” diye sordu Peter.</p>

  <p>Juliette başıyla onayladı. “Kafanızdan neler geçtiğini biliyorum. Yalanlara, korkuya ihtiyacımız olduğu-"</p>

  <p>Peter evet dercesine başını salladı.</p>

  <p>“Ama dışarının <span style="font-style:italic;">gerçek halinden</span> daha korkunç bir şey uydurabilir miyiz acaba?” Eliyle çatıyı işaret etti ve dediklerinin zihinlerine nüfuz etmesini bekledi.</p>

  <p>“Bu yerleri inşa ettiklerinde, amaç hepimizi burada bir arada tutmaktı. Beraber ama ayrıydık, birbirimizden habersizdik, böylece birimiz hastalanırsak öbürlerine bulaştıramıyorduk. Ama ben onların yanında saf tutmak <span style="font-style:italic;">istemiyorum.</span> Davalarım desteklemiyorum. Reddediyorum."</p>

  <p>Lukas başını yana eğdi. “Evet, ama-"</p>

  <p>“Bize karşı onlar. Olan bitenden habersiz bir şekilde her gün işine giden silo insanlarından değil, her şeyin <span style="font-style:italic;">farkında olan</span> bu işin başındaki kişilerden bahsediyorum. On sekizinci silo farklı olacak. Her şeyden haberdar, <span style="font-style:italic;">gayesi</span> olan bir yer. Bir düşünsenize. İnsanları yönlendirmek yerine niye onlara yetki vermeyelim ki? Neyle karşı karşıya olduğumuzu bilmelerini sağlayalım. Ve kolektif irademizi harekete geçirelim.”</p>

  <p>Lukas kaşlarım havaya kaldırdı. Peter elini saçında gezdirdi.</p>

  <p>“Bu konuyu iyice bir düşünün derim." Masayı itip kendini masadan uzaklaştı. “Acele etmeyin. Ben ailemi ve dostlarımı görmeye gidiyorum. Ama sizinle ya da sizsiz, ben insanlara gerçekleri anlatacağım."</p>

  <p>Lukas'a gülümsedi. Bu bir meydan okumaydı ve adam bu gülümsemeyi gördüğünde kendisinin şaka yapmadığını anlamış olacaktı.</p>

  <p>Peter ayağa kalktı ve avuçlarım gösterdi. “En azından bir daha ki görüşmeye kadar bir şey yapmamak konusunda anlaşabilir miyiz?"</p>

  <p>Juliette kollarım kavuşturdu. Başım salladı.</p>

  <p>“Güzel,” dedi Peter, tuttuğu nefesi koyuverip kollarım serbest bırakarak.</p>

  <p>Juliette, Lukas’a döndü. Adam onu inceliyordu, dudaklarım büzmüştü ve besbelli her şeyin farkındaydı. Bu işi bir adım ileri götürmenin tek bir yolu vardı ve o yol Lukas’ın ödünü kopartıyordu.</p>

  <p>Peter arkasını döndü ve kapıyı açtı. Sonra başını çevirip Lukas’a baktı.</p>

  <p>“Bize biraz müsaade edebilir misin?” diye sordu Lukas, ayağa kalkıp kapıya doğru yürürken.</p>

  <p>Peter olur dercesine kafasını salladı. Döndü ve kendisine milyonuncu kez teşekkür etmekte olan Juliette’in elini sıktı. Göğsünde asılı, yan dönmüş yıldızını düzelttikten sonra konferans odasından çıktı.</p>

  <p>Lukas pencerenin görüş alanından çıktı,Juliette’in elini tuttu ve onu kapıya doğru çekti.</p>

  <p>“Benimle kafa mı buluyorsun?” diye sordu Juliette. “Sahiden de o işi pat diye kabul edeceğimi ve ...?"</p>

  <p>Lukas avucunu kapıya dayadı ve ittirip kapadı. Juliette yüzünü adama döndü, afallamıştı ve sonra Lukas'ın, yaralarına dikkat ederek, kollarını nazikçe beline doladığını hissetti.</p>

  <p>“Haklıydın,” dedi fısıltıyla. iyice eğildi ve başını Juliette’in omzuna koydu. “Oyalıyordum. Gitmeni istemiyorum.”</p>

  <p>Adamın nefesi Juliette'in boynuna bir sıcaklık yayıyordu. Juliette gevşedi. Söylemek üzere olduğu şeyi unuttu. Bir kolunu adamın sırtına koyup öbür eliyle boynunu tuttu. “Korkma,” dedi, adam bunu söylediği, nihayet her şeyi itiraf ettiği için rahatlamıştı. Ve Lukas'ın titrediğini hissedebiliyor, kesik kesik ve tekleyen soluk alış verişlerini duyabiliyordu.</p>

  <p><a id="bookmark0"></a><a href="#footnote1">1</a></p>

  <p>İngiliz filozof Thomas Hobbes’a göre insanın en kuvvetli ikinci duygusu korkudur - çn</p>
</body>
</html>
