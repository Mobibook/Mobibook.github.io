<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="u31171f3c-9f25-49d0-9b71-ffc13b383ecb"><a id="bookmark0"></a><span style="font-weight:bold;">HUGH HOWEY</span></p>

  <p><a id="bookmark1"></a><span style="font-weight:bold;">SİLO</span></p>

  <p><a id="bookmark2"></a><span style="font-style:italic;">WOOL</span></p>

  <p><a id="bookmark3"></a>İngilizce’den Çeviren:</p>

  <p><span style="font-weight:bold;">Mehmet Rasim Emirosmanoğlu</span></p>

  <p><a id="bookmark4"></a><span style="font-weight:bold;">Gökhan Sarı</span></p>

  <p>Hugh Howey, <span style="font-style:italic;">Molly Fyde</span> ve <span style="font-style:italic;">Wool</span> gibi serilerin ödüllü yazarıdır. 2011 yılında, Amazon'un doğrudan yayıncılık sistemiyle İnternet üzerinden e-kitap olarak yayımladığı <span style="font-style:italic;">Wool</span> adlı novella kısa sürede bir fenomen haline dönüşüp, Amazon’daki on binlerce romanı sollamış ve çok satanlar listesinin zirvesine yerleşmiştir. Howey, Wool'un bu beklenmedik başarısının ardından, serinin devamı dört kısa kitap daha yazmış ve altı aylık bir sürede bu beş kitabın birleşiminden oluşan tek kitaplık Wool&nbsp;<span style="font-style:italic;">Omnibus Edition</span> baskısını yayımlamıştır. Howey, çok geçmeden seriye <span style="font-style:italic;">Shift</span> ve Dust adlarında iki devam kitabı daha ekleyerek seriyi bir üçlemeye dönüştürüp nokta koymuştur.</p>

  <p>İlk kitabını <span style="font-style:italic;">Silo</span> adıyla yayımlamayı uygun gördüğümüz Wool Serisi yayımlandığı günden bu yana dünyada kırka yakın dile çevrilmiştir. Sinema haklarını Ridley Scott’ın elinde bulundurduğu bu üçlemenin devam kitapları da yine MonoKL Edebiyat tarafından yayıma hazırlanmaktadır.</p>

  <p id="u30abc055-1910-4525-b51d-d815909836a8"><span style="font-weight:bold;">Birinci Bölüm</span></p>

  <p><a id="bookmark5"></a><span style="font-weight:bold;">HOLSTON</span></p>

  <p>Holston, ölümüne giden yolda basamakları bir bir tırmanırken, çocuklar En-Tepe’de habersizce oyun oynamaya devam ediyorlardı; sadece mutlu çocukların yapabileceği bir biçimde bağrıştıklarını duyabiliyordu. Onlar hemen yukarısında deliler gibi tepinirken usul usul çıktı basamakları Holston. Sarmal merdiveni düzenli ve hantal adımlarla tırmanırken eskimiş botları metal basamakları çınlatıyordu.</p>

  <p>Tıpkı babasından kalan botları gibi basamaklar da aşınmışlık izleri sergiliyordu. Boyalar genellikle köşelerine ve alt yüzeylerine, yani daha az temas gören yerlerine küçük parçalar halinde tutunabilmişti. Merdivenin başka bir yerindeki trafik, titreşen küçük toz bulutlarının kalkmasına sebep oldu. Holston, aşınmaktan parıldayan metal tırabzanlardaki titreşimleri hissedebiliyordu. Yüzlerce yıl boyunca tırabzana temas eden çıplak ellerin ve basamakları tırmanan ayakların katı çeliği böylesine kolayca aşındırabilmesi onu her zaman şaşırtmıştı. Her defasında tek bir molekül aşınıyordur herhalde, diye düşündü. Hatta her yaşam bir katmanı aşındırıyordu belki; eş-zamanlı olarak silo da o yaşamları aşındırırken tabii.</p>

  <p>Her bir basamak üstünden geçmiş nesillerce peyderpey yamultulmuş, köşeleri tıpkı somurtan bir dudak gibi aşağı doğru bükülmüştü. Bir zamanlar basamaklara daha iyi bir tutuş sağlayan karo biçimindeki ufak kabartılardan neredeyse eser kalmamıştı. Eksiklikleri sadece sacın her iki yanındaki motiflerden, yani düz çelikten yükselen, üzerlerinde boya kırıntıları ile kıvrık kenarlar bulunan piramidimsi küçük tümseklerden anlaşılabiliyordu.</p>

  <p>Holston eski botlarından birini eski bir basamağa doğru kaldırdı, bastı ve bu hareketini yineledi. Sayısız yılların yaptıklarına, yaşamlara ve moleküllerin aşınmasına, kat kat ince toz tabakalarına dair derin düşüncelere daldı. Ve kim bilir kaçıncı kez ne yaşamın ne de merdivenlerin böyle bir varoluş için yaratıldığını düşündü. Toprağa gömülmüş silo boyunca tıpkı bir bardağın içine konmuş bir kamış misali ilerleyen bu uzun sarmalın dar sınırları böylesine bir kötüye kullanım için inşa edilmemişti. Silindir biçimindeki evlerinin çoğu gibi o da başka amaçlar, uzun zaman önce unutulmuş işlevler için inşa edilmiş gibi görünüyordu. Şimdilerde günde binlerce insanın günlük işlerini halletmek amacıyla bir yukarı bir aşağı tırmandığı bu merdiven Holston'a kalsa sadece acil durumlarda ve belki de yalnızca birkaç düzine insan tarafından kullanılmalıydı.</p>

  <p>Bir katı daha geride bıraktı, pasta dilimi biçimindeki yatakhaneler bölümüydü bu. Holston geriye kalan birkaç katı hayatında son defa tırmanırken yukarıdan gelen, çocuklara özgü mutluluk seslerinin şiddeti arttı. Gençliğin, yaşadıkları yerin zorluklarıyla henüz yüzleşmemiş ruhların, toprağın dört bir yandan yaptığı baskıyı henüz hissetmeyenlerin, zihinlerinde tamamen gömülmemiş olanların, yani hâlâ <span style="font-style:italic;">yaşayan</span> kişilerin kahkahasıydı bu. Hayat dolu ve henüz yıpranmamış neşeli sesler merdivenlerden aşağı yağarken yarattıkları titreşimler Holston'ın <span style="font-style:italic;">dışarıya</span> çıkma konusundaki eylemlerine, kararına ve azmine aykırı düşüyordu.</p>

  <p>Son kata ulaşmasına ramak kala seslerden biri diğerlerini bastırdı ve Holston siloda bir çocuk olmanın nasıl bir şey olduğunu, tüm o eğitimleri ve oyunları anımsadı. O zamanlar bu boğucu beton silindir pek çok katta yer alan daireleri, atölyeleri, hidrofonik bahçeleri<a id="footnote1"></a><sup><a href="#bookmark6">1</a></sup> ve karmakarışık boruları olan arıtma odalarıyla uçsuz bucaksız bir evren, tamamını asla keşfedemeyeceği kadar geniş bir alan, arkadaşlarıyla sonsuza kadar kaybolabileceği bir labirent gibi görünürdü gözüne.</p>

  <p>Ancak o günlerin üzerinden otuz yıldan fazla zaman geçmişti. Holston’ın çocukluğu ona iki ya da üç ömür uzaklıkta gibiydi artık; bütün o mutlu hatıraları başka birileri yaşamıştı sanki. O değil. Geçmişini bloke etmiş, bütün hayatını şerif rütbesinin ağırlığı altında geçirmişti. Son zamanlardaysa hayatının üçüncü evresini yaşıyordu - çocukluğun ve şerif olmanın ötesinde, gizli bir hayat. Bu, toza dönüşmeden önceki son katmanıydı; hiçbir zaman gerçekleşmeyecek bir şey için üç yıl boyunca sessizce beklemişti; bekleyişinin her bir günü, mutlu günlerinin bir ayına bedeldi.</p>

  <p>Sarmal merdivenin doruğunda Holston'ın tırabzanı tutan eli boşa çıktı. Aşınmış ve eğimli çelik parmaklık sona ererken, basamaklar da tüm silo tesisinin en geniş iki bölümüne, yani kafeteryaya ve bitişiğindeki salona doğru boşaldı. Artık coşkulu bağrışmaların kaynağıyla aynı kattaydı. Ok gibi koşturan neşeli şekiller, etrafa saçılmış sandalyelerin arasında zikzaklar çizip kovalamaca oynuyorlardı. Bir avuç yetişkinse bu kaos ortamını kontrol altına almaya çabalıyordu. Donna’nın lekeli fayansların üzerine saçılmış tebeşirleri ve pastel boyaları topladığını gördü Holston. Kocası Clarke ise meyve suyu bardaklarının ve mısır unundan kurabiyelerin bulunduğu kâselerin kapladığı bir masanın arkasında oturuyordu. Clarke odanın öbür ucundan Holston’a el salladı.</p>

  <p>Holston karşılık vermeye yeltenmedi, bunun için ne gücü vardı ne de isteği. Bakışları yetişkinleri ve oyun oynayan çocukları geçip projektörler vasıtasıyla kafeterya duvarına yansıtılan bulanık görüntüye kaydı. Yaşama elverişsiz dünyalarının en geniş ve kesintisiz manzarasıydı bu. Bir sabah manzarası. Şafak vaktinin loş ışığı Holston'ın çocukluğundan bu yana neredeyse hiçbir değişiklik göstermemiş cansız tepelerin üzerini kaplıyordu. Holston kafeterya masalarının arasında kovalamaca oynamayı bırakıp şimdi olduğu içi boş kişiye dönüşene dek geçen süre boyunca o tepeler daima aynı yerde olmuşlardı. Zirvelerinin görkemli kıvrımlarının ötesinde, tanıdık ve çürümüş bir şehrin ufuktaki silüeti sabah ışıklarının cılız ışıltısını yakaladı. Bir zamanlar toprağın üzerinde yaşamak için insanlar tarafından kullanıldıkları rivayet edilen bu kadim cam ve çelik kalıntıları uzakta öylece durmaktaydı.</p>

  <p>Grubun arasından kuyrukluyıldız misali fırlayan bir çocuk Holston'ın dizlerine tosladı. Başını eğen adam Susan'ın oğlu olduğunu bildiği ufaklığa dokunmak için uzandı, fakat çocuk tekrar bir kuyrukluyıldız gibi fırladı ve bir kez daha diğerlerinin yörüngesine oturdu.</p>

  <p>Holston'ın aklına aniden Allison’ın öldüğü yıl kazandıkları çekiliş geldi. Bileti hâlâ saklıyor, gittiği her yere yanında götürüyordu. Bu çocuklardan biri onların olabilirdi, belki kız belki erkek. .. Hatta şimdiye dek iki yaşına basar ve yaşça ondan büyük çocukların arkasından emekleyerek gidebilirdi. Diğer bütün ebeveynler gibi onlar da ikiz hayalleri kurmuşlardı. Denemişlerdi de elbette. Allison’ın implantı çıkarıldıktan sonra üst üste görkemli geceler geçirmiş ve biletin karşılığını almaya çalışmışlardı. Çocuklu çiftler onlara şans dilerken ikramiye bekleyen diğer çiftlerse verimsiz bir yıl geçirmeleri için sessizce dualar etmişlerdi.</p>

  <p>Yalnızca bir yıllarının olduğunu bildiklerinden Allison ile birlikte batıl inançları da hayatlarına davet etmişler, bu uğurda yardımcı olabilecek her şeyi denemişlerdi. Doğurganlığı artırdığı rivayet edildiği için yatağın üstüne sarımsak asmak gibi numaralar, ikiz çocuk sahibi olabilmek için döşeğin altına iki tane jeton koymak, Allison’ın saçına pembe kurdele takması, Holston’ın gözlerinin altına mavi boya sürmesi gibi tamamı saçma, ümitsiz ve eğlenceli birtakım tertiplerdi bunlar. Ancak bunlardan daha da delice bir şey varsa o da her şeyi <span style="font-style:italic;">denememek,</span> test edilmemiş herhangi bir aptalca seansı ya da rivayeti atlamak olurdu.</p>

  <p>Ama beklenen bir türlü gerçekleşmemişti. Daha onlara tanınan bir yıllık süre sona ermeden ikramiye başka bir çifte devretmişti. Her şeyi denemedikleri için değil, yeterince zamanları olmadığından dolayı. Ani bir eş <span style="font-style:italic;">eksikliğinden</span> dolayı...</p>

  <p>Holston oyunları ve bulanık manzarayı arkasında bırakıp kafeterya ile silonun basınç odası arasında kalan ofisine doğru yürüdü. Yürürken kafası bir zamanlar orada yaşanmış bir boğuşmaya gitti; son üç senedir her gün yüzleşmek zorunda kaldığı hayaletlerin boğuşmalarına. Ve eğer arkasına dönüp duvardaki o devasa görüntüyü araştırırsa, gözlerini kısıp günbegün daha da kötüleşen bulanık ve dalgalı kamera lenslerinin ötesini, havada asılı duran pislik birikintisinin ardını görmeye çalışırsa, çamursu kum tepeciğinin üzerinden geçip ardındaki şehre doğru uzanan siyah kıvrımı gözleriyle dikkatlice takip ederse eşinin suspus bedenini seçebileceğini biliyordu. Orada, o tepede, eşini görebilirdiniz. Uykuya dalmış büyük bir kaya parçası gibi boylu boyunca yatıyordu, kolları başının altındaydı, hava ve toksinlere teslimdi bedeni.</p>

  <p>Belki.</p>

  <p>Görüntü bulanıklaşmaya başlamadan önce bile görmek zor, şekilleri birbirinden ayırt etmek güçtü. Hem zaten bu görüntüye de pek güven olmazdı. Hatta kuşkulanılacak yanı daha çoktu. Bu yüzden bakmamayı tercih etti Holston. Eşinin bir hayalet gibi çırpınmış olduğu, kötü hatıraların toplandığı, kadının cinnet anına sahne olmuş o yerden geçip ofisine girdi.</p>

  <p>“Ooo, bakın erkenden kimler gelmiş?” dedi Marnes, gülümseyerek.</p>

  <p>Holston’ın yardımcısı dosya dolabının metal çekmecelerinden birini kaparken eskimiş mafsallardan cansız bir çığlık yükseldi. Dumanı tüten bir kahve fincanını eline aldıktan sonra Holston’ın ciddi tavırlarını fark etti. “İyisin ya şef?”</p>

  <p>Holston başıyla onayladı. Parmağıyla masanın ardındaki anahtar askısını işaret etti. “Nezarethane,” dedi.</p>

  <p>Şerif Yardımcısı'nın yüzündeki gülümseme yerini şaşkın bir kaş çatışa bıraktı. Kupayı bırakıp anahtara uzanmak üzere arkasını döndü. Marnes’ın sırtı dönükken Holston avucunun içindeki keskin uçlu, soğuk metali son bir defa okşadı ve yıldız biçimindeki şerif rozetini masanın üzerine düz bir biçimde bıraktı. Marnes döndü ve anahtarı uzattı. Holston da aldı.</p>

  <p>“Paspası kapıp geleyim mi?” dedi yardımcısı, başparmağını kafeteryanın bulunduğu bölüme doğru sallayarak. Tutuklu biri olmadığı sürece nezarethaneye yalnızca temizlik için girerlerdi.</p>

  <p>“Hayır,” dedi Holston. Kafasını hücrenin olduğu tarafa doğru sallayarak yardımcısına kendisini takip etmesini işaret etti.</p>

  <p>Arkasını döndü, Marnes ona katılmak için ayağa kalkarken masanın arkasındaki sandalye gıcırdadı. Holston yürüyüşünü tamamına erdirdi. Anahtar, yuvasına güçlük çıkarmadan yerleşti. Kapının düzgün ve bakımlı iç aksamlarından keskin bir <span style="font-style:italic;">klak</span> sesi yükseldi, menteşeler kuru bir şekilde gıcırdadı, kararlı bir adım atıldı, bir ittiriş ve bir tangırtının ardından çile sona erdi.</p>

  <p>“Şef?”</p>

  <p>Holston parmaklıkların arasından anahtarı uzattı. Marnes anahtara şüpheyle baktı, sonra da razı olup avucunu açtı.</p>

  <p>“Neler oluyor şef?”</p>

  <p>“Başkanı getir,” dedi Holston. Derin bir nefes verdi, üç yıldır içinde tuttuğu bir soluktu bu. “Ona dışarı çıkmak istediğimi söyle.”</p>

  <p>Nezarethanedeki görüntü kafeteryadaki kadar bulanık değildi ve Holston silodaki son gününü bunu düşünerek geçirdi. O taraftaki kamera toksik rüzgârlara karşı korumalı olabilir miydi? Ölüm cezasına çarptırılmış her temizlikçi yaşamlarının son gününde tadını çıkarttıkları manzara için daha mı fazla özen göstermişti? Yoksa bu ekstra çaba, aynı hücrede son günlerini geçirecek olan <span style="font-style:italic;">bir sonraki</span> temizlikçi için bir hediye miydi?</p>

  <p>Holston son seçeneği tercih etti. Bu fikir kansını özlemle düşünmesine sebep oldu. Neden kendi isteğiyle orada, parmaklıkların ters tarafında olduğunu hatırlattı.</p>

  <p>Düşünceleri Allison'a kayarken oturup eski insanların geride bıraktığı ölü dünyayı seyretti. Yeraltına gömülü sığınaklarından görülen en iyi manzara değildi bu, ama en kötüsü de değildi. Alçak ve engebeli tepeler ufukta enfes kahverengi gölgeler oluşturuyordu; içine tam kıvamında domuz sütü katılmış kahve ezmesi rengindeydiler. Tepelerin üzerindeki gökyüzü, çocukluğundaki, babasının çocukluğundaki ve büyükbabasının çocukluğundaki gökyüzüyle aynı donuk gri rengi paylaşıyordu. Arazide hareket eden tek şey bulutlardı. Koyu ve kapkara bir biçimde tepelerin üzerine asılıydılar. Resimli çocuk kitaplarında gördüğü sürü hâlinde gezen yaratıklar gibi gökyüzünde özgürce dolaşıyorlardı.</p>

  <p>Tıpkı silonun üst katlarındaki bütün duvarlarda olduğu gibi ölü dünyanın görüntüsü hücre duvarının tamamını kaplıyordu, her biri bulanık çorak toprakların ve ötesindeki daha da bulanık arazinin farklı bir parçasıyla doluydu. Bu görüntüden Holston'ın payına düşen küçük parça, karyolasının köşesinden başlayıp tavana kadar uzanıyor, oradan yatay olarak karşı duvara geçiyor ve gerisin geri tuvaletin üzerine iniyordu. Ve hafif bulanıklığına rağmen - sanki kameranın lensi yağla ovulmuş gibiydi - içinde dolaşabileceğiniz bir manzaraya benziyordu; tuhaf bir şekilde insanı içeri hapseden parmaklıkların karşısında konumlandırılmış, ardına kadar açık ve davetkâr bir delik gibi duruyordu.</p>

  <p>Gelgelelim bu göz yanılması yalnızca belirli bir uzaklıktayken inandırıcıydı. Holston biraz daha öne eğildiğinde devasa görüntünün üzerindeki bir avuç ölü pikseli seçebiliyordu. Tüm kahverengi ve gri tonların arasında keskin bir beyazlıkları vardı. Şiddetli bir yoğunlukta parıldayan her bir piksel (Allison onlara “mahsur” pikseller adını vermişti) daha aydınlık diyarlara açılan dört köşeli bir pencere, daha iyi bir gerçekliğe işaret eden insan saçı eninde bir delik gibiydi. Bir sürü vardı; şimdi yakından incelediğinde daha net görebiliyordu. Holston, siloda bunların nasıl tamir edileceğini bilen birinin olup olmadığını ya da böylesine hassas bir iş için gerekli alet edevatın ellerinde bulunup bulunmadığını merak etti. Yoksa sonsuza dek ölü mü kalacaklardı? Tıpkı Allison gibi? Bütün pikseller önünde sonunda ölür müydü? Holston piksellerin yarısının bembeyaz olduğu bir gün canlandırdı kafasında, ardından birkaç nesil sonra sadece az sayıda gri ve kahverengi pikselin kaldığını, sonra da bu sayının bir düzineden aza düştüğünü hayal etti. Dünya gri ve kahverengi tonlarından arınıp yeni bir görünüme bürünürken, silo sakinleri dışarının yanıp kavrulduğunu hayal edecek, çalışan pikselleri ölü piksellerden ayırt edemeyeceklerdi.</p>

  <p>Yoksa Holston’ın ve halkının şu anda yapmakta oldukları şey de zaten bu muydu?</p>

  <p>Arkasında biri boğazını temizledi. Holston döndü ve parmaklıkların diğer tarafında duran Başkan Jahns’i gördü. Kadın ellerini iş tulumunun karın kısmında kavuşturmuştu, başını ciddi bir ifadeyle karyolaya doğru salladı.</p>

  <p>“Hücrenin boş olduğu zamanlar, sizin mesai saatlerinizden sonra, bazı geceler gelir, oraya oturup manzaranın tadını çıkarırım.”</p>

  <p>Holston pis ve cansız manzaraya göz gezdirmek üzere yeniden arkasını döndü. İsyandan kurtulabilen tek kitap türü olan çocuk kitaplarındaki resimlerle kıyaslandığında oldukça iç karartıcı görünüyordu. Çoğu insan o kitaplardaki renklere şüpheyle yaklaşıyordu, tıpkı mor filler ve pembe kuşların yaşadıklarından şüphe duydukları gibi; fakat Holston onların şu önündeki manzaradan daha gerçek olduklarını düşünüyordu. Tıpkı başkaları gibi o da yeşile ve maviye bulanmış o eski sayfalara bakarken esaslı, derin bir şeyler hissediyordu. Buna rağmen boğucu silo ile karşılaştırıldığında dışarıdaki bulanık gri manzara bir tür kurtuluş, tam da insanların solumak için doğduğu açık hava gibi görünüyordu.</p>

  <p>“Buradan her zaman biraz daha temiz görünür,” dedi Jahns. “Manzara yani.”</p>

  <p>Holston sükûnetini korudu. Kıvır kıvır bir bulut parçasının kopup farklı bir yöne doğru sürüklenişini, siyah ve gri renklerinin dönerek birbirlerine karışmasını izledi.</p>

  <p>“Akşam yemeği için istediğin şeyi seçebilirsin,” dedi Başkan. “Bu geleneksel-”</p>

  <p>“Bana bu işlerin nasıl yürüdüğünü anlatmana gerek yok,” dedi Holston, Jahns’in sözünü keserek. “Burada Allison’a son yemeğini verdiğim günden bu yana yalnızca 3 yıl geçti.” Alışkanlıkla, eliyle parmağındaki bakır yüzüğünü döndürmeye yeltendi; onu saatler önce şifonyerin üzerinde bıraktığını unutmuştu.</p>

  <p>“O kadar uzun zaman geçtiğine inanamıyorum,” diye mırıldandı Jahns kendi kendine. Holston ona doğru döndüğünde Jahns’i gözlerini kısmış bir hâlde duvardaki bulutları seyrederken buldu.</p>

  <p>“Onu özlüyor musun?” diye sordu Holston, kindar bir şekilde. “Yoksa sadece bu bulanıklığın ekranı kaplamak için bunca zaman kazanmış olması mı canını sıkıyor?”</p>

  <p>Jahns’in gözleri bir anlığına parladı, ardından bakışlarını zemine çevirdi. “Bunu yapmak istemediğimi biliyorsun, hem de hiçbir görüntü pahasına. Ama kural kuraldır”</p>

  <p>“Suçlamış olmak için söylemiyorum,” dedi Holston, öfkesini yatıştırmaya çalışarak. “Kuralları buradaki çoğu kişiden daha iyi biliyorum.” Eli, hafifçe yerinde olmayan, tıpkı yüzüğü gibi geride bıraktığı rozetine gider gibi oldu. “Lanet olsun, hayatımın büyük bir bölümünde o kuralları bizzat uyguladım, hatta onların beş para etmez kurallar olduklarını fark ettiğim günden sonra bile.”</p>

  <p>Jahns boğazını temizledi. “Pekâlâ, sana neden bu yolu seçtiğini sormayacağım. Sadece burada kalırsan daha mutsuz olacağını varsayacağım.” Holston’ın bakışları Başkan’ınkilerle buluştu ve kadın gözlerini kırpıp kafasını çeviremeden önce, oradaki ince sıvı tabakayı gördü. Jahns gülünç ve bol tulumunun içinde her zamankinden daha da zayıf görünüyordu. Boynundaki çizgiler ve gözlerinin ışıltısı anımsadığından daha derindi. Daha koyu. Ve sesindeki çatlama sahici bir pişmanlığın ürünüydü; yaşlılığın ya da payına düşen tütünün değil.</p>

  <p>Holston ansızın kendisini Jahns’in gözlerinden gördü; eski bir bankta oturan, ölü dünyanın solgun parıltısı tenini griye boyamış, yıkık bir adam.</p>

  <p>Bu görüntü gözlerinin kararmasına neden oldu. Başı dönerken tutunabileceği makul bir şey, bir anlam ifade eden herhangi bir şey arandı. Hayatının tosladığı bu çıkmaz sokak bir rüya gibiydi. Son üç yıldır hiçbir şey gerçek gibi görünmemişti zaten. Artık hiçbir şey gerçek görünmüyordu.</p>

  <p>Yüzünü yeniden karanlık tepelere doğru çevirdi. Göz ucuyla, bir başka pikselin parlak beyaza dönüşerek ölümüne şahit olduğunu sandı. Bir başka minik pencere daha aralanmıştı; giderek şüphelenmeye başladığı bir göz yanılmasının üzerinde bir başka net görüntü.</p>

  <p>Yarın benim kurtuluşum olacak, diye düşündü Holston acımasızca, orada ölsem bile.</p>

  <p>“Çok uzun süredir başkanlık yapıyorum,” dedi Jahns.</p>

  <p>Holston kafasını çevirip arkasına baktığında Başkan'ın buruşuk ellerinin soğuk demir parmaklıklara dolandığını gördü.</p>

  <p>“Arşivlerimiz başlangıç tarihine kadar uzanmıyor, biliyorsun. Bir buçuk asır önce yaşanan isyandan evvel neler yaşandığını bilemiyoruz, ancak o dönemden bu yana hiçbir başkan temizliğe benim kadar insan göndermek zorunda kalmadı.”</p>

  <p>“Sana yük olduğum için üzgünüm,” dedi Holston duygusuzca. “Bundan keyif almıyorum. Tek söyleyebileceğim bu. Hem de hiç.” Holston eliyle devasa ekranı siler gibi yaptı. “Ama yarın gece gün batımını tertemiz bir şekilde izleyecek ilk kişi sen olacaksın, değil mi?” Kendi sesindeki imadan tiksindi. Holston ne ölümüne, ne yaşamına, ne de yarından sonra başına gelecek olan şeye kızgındı; ama Allison’ın akıbetine duyduğu öfke hâlâ geçmemişti. Geçmişteki kaçınılmaz olayları, üzerlerinden onca vakit geçmiş olmasına rağmen hâlen önlenebilir görmeye devam ediyordu. “Yarınki görüntüye hepiniz bayılacaksınız,” dedi, Başkan’dan çok kendisiyle konuşarak.</p>

  <p>“Bu hiç adil değil,” dedi Jahns. “Kural kuraldır. Ve sen buna karşı geldin. Üstelik bunun da farkındaydın.”</p>

  <p>Holston gözlerini zemine çevirdi. İkisi de aralarına bir sessizliğin çökmesine izin verdi. Sonunda sükûneti bozan Başkan Jahns oldu.</p>

  <p>“Henüz bunu <span style="font-style:italic;">yapmayacağına</span> dair hiçbir tehditte bulunmadın ama bazıları temizlemeyeceğini söylemediğin için bunu yapmayacağın konusunda endişeli.”</p>

  <p>Holston güldü. “Sensörleri <span style="font-style:italic;">temizlemeyeceğimi</span> söyleseydim kendilerini daha mı iyi hissedeceklerdi?” Bu delice mantık karşısında başını iki yana salladı.</p>

  <p>“Bugüne dek o bankta oturmuş herkes bu işi yapmayacağını söyledi,” dedi Jahns ona, “ama sonra yaptılar. Artık hepimiz bu sözleri bekler-” “Allison hiçbir zaman yapmayacağım demedi,” diye hatırlattı Holston, ama Jahns'in neyi kastettiğini biliyordu. Kendisi bile Allison'ın lensleri silmeyeceğinden çok emindi. Ve şimdi, aynı bankta otururken eşinin neler hissettiğini anladığını düşünüyordu. Temizlikten ziyade düşünülmesi gereken çok daha mühim konular vardı. Dışarıya gönderilenlerin çoğu bir şey yaparken yakalanmış, kendilerini o hücrede bulmaktan ve ecellerinin birkaç saat ötede olduğunu bilmekten dolayı afallamış kimselerdi. Temizliği yapmayacaklarını söylediklerinde kafalarında öç alma duygusu vardı. Ancak Allison'ın ve şimdi de Holston’ın kafasında daha büyük endişeler vardı. Temizliği yapıp yapmamaları önemsizdi; buraya bir buhran anında, kendi istekleri doğrultusunda gelmişlerdi, sadece <span style="font-style:italic;">burada</span> olmak istemişlerdi. Ellerinde kalan tek şey olan bitenin tuhaflığıydı. Duvarekrana yansıtılmış dış dünyanın merakıydı.</p>

  <p>“Yani yapacak mısın yoksa yapmayacak mısın?” diye sordu Jahns doğrudan, umutsuzluğu aşikârdı.</p>

  <p>“Az önce kendin söyledin,” dedi Holston omuz silkerek. “Herkes yapıyor. Bunun bir nedeni olmalı, değil mi?”</p>

  <p>Temizliği yapmalarının nedenini umursamıyormuş gibi davranmayı, ilgilenmiyormuş gibi görünmeyi denedi fakat hayatının büyük bir bölümünü, özellikle de son üç yılını bunun üzerine kafa patlatmakla geçirmişti. Bu soru onu deli ediyordu. Ve Jahns'in sorusuna yanıt vermek istememesi karısını öldüren kişilere acı çektirecekse bundan memnuniyet duyardı.</p>

  <p>Jahns huzursuz bir biçimde ellerini parmaklıkların üzerinde bir yukarı bir aşağı kaydırdı. “Onlara yapacağını söyleyebilir miyim?” diye sordu.</p>

  <p>“Yapmayacağımı da söyleyebilirsin. Umurumda değil. Her iki cevap da onlar için aynı kapıya çıkacak gibi görünüyor.”</p>

  <p>Jahns yanıt vermedi. Holston başını kaldırıp ona baktı ve Başkan başıyla onayladı.</p>

  <p>“Yemek konusunda fikrini değiştirirsen Şerif Yardımcısı Marnes'a söylersin. Adet olduğu üzere bütün gece masasının başında oturacak...”</p>

  <p>Söylemesine gerek yoktu. Eski işinin bu kısmını anımsadığında gözyaşları Holston’ın gözlerine akın etti. Temizlik sırası on iki yıl önce Donna Parkins’e, sekiz yıl önce Jack Brent’e geldiğinde o masada nöbet tutan oydu. Ve üç yıl önce, karısının sırası geldiğinde geceyi parmaklıklara yapışarak ve tam bir harabe gibi yerde yatarak geçirmişti.</p>

  <p>Başkan Jahns gitmek üzere arkasını döndü.</p>

  <p>“Şerif,” diye mırıldandı Holston, kadın işitme menzilinin dışına çıkmadan önce.</p>

  <p>“Anlamadım?" dedi Jahns parmaklıkların diğer tarafında bir an duraksayıp; gri ve gür kaşları gözlerinin üstünde gerginleşti bir müddet.</p>

  <p>“O artık Şerif Marnes,” diye hatırlattı Holston. “Şerif Yardımcısı değil.”</p>

  <p>Jahns demir parmaklıklara elinin tersiyle hafif hafif vurdu. “Bir şeyler ye,” dedi. “Ben de sana biraz uyuman gerektiğini hatırlatacak kadar küstahlaşmayayım.”</p>

  <p><span style="font-style:italic;">Üç yıl önce</span></p>

  <p><span style="font-style:italic;">“Şaka</span> ediyor olmalısın,” dedi Allison. “Tatlım, şunu bir dinle. İnanmayacaksın. Bugüne dek birden çok isyan yaşandığını biliyor muydun?” Holston dizinin üzerinde duran dosyadan başını kaldırıp baktı. Etrafına saçılmış kâğıt yığınları yatağı bir yorgan gibi kaplamıştı, ayıklanacak deste deste eski dosya ve icabına bakılacak yeni şikâyet mektuplarıydı bunlar. Allison yatağın ayak ucundaki ufak masasında oturuyordu. İkisi onlarca yıldır yalnızca iki defa bölünmüş bir silo dairesinde yaşıyorlardı. Bu da masa ve ranza harici geniş yataklar gibi artık lüks olarak görülen eşyaları kullanmalarına fırsat tanımıştı.</p>

  <p>“Nereden bilebilirim ki?” diye sordu Holston. Eşi yüzünü ona döndü ve kulağının arkasına bir tutam saç kıstırdı. Holston elindeki dosyayla kadının bilgisayar ekranını işaret etti. “Gün boyunca yüzlerce yıllık gizemleri çözen sensin ve benden de bütün bunları <span style="font-style:italic;">senden önce</span> bilmemi mi bekliyorsun?” Allison dil çıkardı. “Lafın gelişi öyle söyledim. Bu, öğrendiklerimi seninle paylaşım şeklim. Sen de biraz daha meraklı olamaz mısın? Söylediğim şeyi duydun mu?”</p>

  <p>Holston omuz silkti. “Bizim bildiğimiz isyanın ilk olduğunu hiçbir zaman düşünmemişimdir zaten. Sadece en son yaşanan o, hepsi bu. Eğer bu zamana kadar işimden öğrendiğim bir şey varsa o da hiçbir suçun ya da kafayı sıyırmış çetenin sanıldığı kadar orijinal olmadığıdır.” Dizinin üstünde duran dosyalardan birini aldı. “Şu adamın silonun bugüne kadar gördüğü ilk su hırsızı olduğunu mu sanıyorsun? Ya da sonuncusu mu olacak dersin?” Yüzünü ona dönmek için hareketlendiğinde Allison’ın sandalyesi döşemelerin üzerinde cıyakladı. Arkasındaki masanın üstünde duran monitör, silonun eski sunucularından kurtarabildiği veri kırıntıları ve parçacıklarıyla ışıldadı; bilgi mirasları bundan uzun süre önce sayısız kereler silinmiş ve üzerlerine yenileri yazılmıştı. Holston bu veri kurtarma sürecinin nasıl işlediğini bilen ya da bu verileri kurtarmayı becerebilecek zekâya sahip birinin onu sevecek kadar aptal olmasını hâlâ anlamıyordu, ama her ikisinin de doğru şeyler olduğuna inanıyordu.</p>

  <p>“Eski bir rapor dizisini yeniden bir araya getiriyorum,” dedi Allison. “Eğer yazılanlar doğruysa isyanlar düzenli olarak yaşanmış demektir. Yaklaşık her nesilde bir isyan gibi.”</p>

  <p>“Geçmiş hakkında bilmediğimiz çok fazla şey var," dedi Holston. Gözlerini ovuşturup henüz tamamlayamadığı evrak işlerini düşündü. “Belki de sensörleri temizlemek için bir sistemleri yoktu, ne dersin? İddiasına varım ki en üst katların manzarası insanlar çıldırana dek gün geçtikçe bulanıklaşmıştır, bir ayaklanma falan olmuştur, sonunda da aralarından bazılarını işleri yoluna koymak üzere sürgüne göndermeye başlamışlardır. Ya da muhtemelen doğal nüfus denetimlerini bu şekilde yapıyorlardı, biliyorsun işte, çekiliş sisteminden önce."</p>

  <p>Allison başını iki yana salladı. “Sanmam. Şeyi düşünmeye başladım..." Duraksadı ve bakışlarını Holston'ın etrafına saçılmış evraklara kaydırdı. Önüne senli bu çiğnenmiş kuralların kayıtları sanki sözcüklerini daha dikkatli seçmesini tavsiye eder gibiydi. “Ben bir yargıda bulunmuyorum; kimin haklı, kimin haksız olduğunu ya da buna benzer bir şey de söylemiyorum. Sadece diyorum ki belki de sunucular isyan esnasında asiler tarafından yok edilmemiştir. En azından bize her zaman anlatıldığı gibi olmayabilir."</p>

  <p>Bu Holston'ın ilgisini cezbetti. Boş sunucuların gizemi ve silonun atalarının silinmiş geçmişi hiç kimsenin aklından çıkmıyordu. Bu siliniş hikâyesi, detayları çok da bilinmeyen bir efsaneydi. Üzerinde çalıştığı dosyayı kapatıp bir kenara koydu. “Sence buna ne sebep olmuştur?" diye sordu eşine. “Bir kaza olabilir mil Bir yangından ya da bir elektrik kesintisinden mesela?” Dillere pelesenk olmuş senaryoları tek tek saydı.</p>

  <p>Allison kaşlarını çattı. “Hayır," dedi. Sesini alçaltıp etrafına endişeli bir bakış attı. “Bence hard-diskleri <span style="font-style:italic;">biz</span> boşalttık. Yani atalarımız boşalttı, asiler <span style="font-style:italic;">değil."</span> Arkasını döndü ve monitöre doğru eğildi, ardından Holston'ın yataktan net olarak seçemediği birtakım sayıların üzerinde parmağını gezdirdi. “Yirmi yıl,” dedi Allison. “On sekiz. Yirmi dört." Parmağı tiz bir ses çıkararak ekranın aşağı kısımlarına kaydı. “Yirmi sekiz. On altı. On beş."</p>

  <p>Holston çalışma masasına gidebilmek için ayaklarının etrafındaki kağıtları itip evrakları yeniden üst üste yığarak kendisine yol açtı. Yatağın ayak ucuna oturdu, elini eşinin boynuna koydu ve kadının omzunun üstünden monitöre baktı.</p>

  <p>“Bunlar tarih mi?" diye sordu.</p>

  <p>Allison başıyla onayladı. “Neredeyse her yirmi yılda bir büyük çaplı ayaklanma var. Bu raporda onları listelemişler. Bu, son isyanda silinen dosyalardan biriydi. <span style="font-style:italic;">Bizim</span> isyanımızda."</p>

  <p>‘Biz' derken sanki ikisinden ya da arkadaşlarından biri o isyan sırasında hayattaymış gibi konuşmuştu. Gerçi Holston neyi kastettiğini anlamıştı. Gölgesinde büyümek zorunda kaldıkları, onları doğurduğuna inanılan isyandı bu; çocukluklarının, ebeveynlerinin ve büyük ebeveynlerinin hayatları boyunca etkisinde kaldıkları büyük çatışmaydı. Hakkında fısıltılarla konuşulan ve yan yan bakışmalara neden olan isyan.</p>

  <p>“Peki bunu yapanların bizler olduğunu, yani sunuculardaki verileri temizleyenlerin iyi adamlar olduğunu sana düşündüren nedir?”</p>

  <p>Allison yan yarıya döndü ve yüzünü acı bir gülüş kapladı. “İyi adamlar olduğumuzu da kim söylemiş?"</p>

  <p>Holston ciddileşti. Elini Allison’ın boynundan çekti. “Yine başlama. Sakın başını belaya-"</p>

  <p>“Şaka yapıyorum," dedi Allison, ama bu şaka yapılacak bir konu değildi. İhanet suçuna ramak kalmıştı, yani <span style="font-style:italic;">temizliğe.</span> “Bak, benim teorim şöyle,” dedi hızlıca, <span style="font-style:italic;">teori</span> sözcüğünü vurgulayarak. “Nesiller boyunca süren bir çalkantı var, doğru mu? Yani yüz yıldan fazla süredir, hatta belki de daha uzun bir zaman boyunca. Kurmalı bir saat gibi işliyor." Parmağının ucuyla tarihleri gösterdi. “Ama sonra büyük isyan, yani şu ana dek hakkında bir şeyler bildiğimiz tek ayaklanma sırasında birileri sunuculardaki verileri sildi ve seni temin ederim ki bu iş birkaç tuşa basmakla ya da bir yangın çıkarmakla olacak iş değil. Bunun için yapılması gereken bir yığın şey var. Koordine bir çalışma yapılması gerekir; yani bu bir kazayla, ayaküstü iki tıkla ya da yalnızca sabotajla açıklanabilecek bir durum değil, ama-”</p>

  <p>“Ama bu sana işin sorumlusunun kim olduğunu söylemiyor," dedi Holston. Hiç şüphe yok ki eşi bilgisayar konusunda mahir bir büyücüydü; ancak hafiyelik onun değil, kendisinin işiydi.</p>

  <p>“Bana söylediği şey şu," diye devam etti Allison, “tarihimiz boyunca her nesilde bir isyan olmuş fakat o <span style="font-style:italic;">zamandan</span> bu yana hiç olmamış." Devam etmemek için dudağını ısırdı.</p>

  <p>Holston oturduğu yerde dikleşti. Odaya göz gezdirdi ve bakışlarının tüm odanın moleküllerine nüfuz etmesine izin verdi. Bir anda gözünde, eşinin onun elinden delil çantasını kapıp ipuçlarını bir araya getirdiği canlandı.</p>

  <p>“Yani diyorsun ki. .. ” Çenesini kaşıdı ve bunu derinlemesine düşündü. “Yani diyorsun ki birileri bir kez daha tekerrür ettirmeyelim diye tarihimizi elimizden alıp silmiş, öyle mi?”</p>

  <p>“Ya da daha beteri." Allison ellerini uzatıp kocasınınkileri tuttu. Yüzündeki ciddiyet daha da derinleşmişti. “Ya insanların isyan nedenleri burada, bu hard-disklerde saklıysa? Ya bizim tarihimizin belirli bir dönemi veya dışarısı hakkında bazı bilgiler ya da uzun zaman evvel insanların buraya göç etmelerine, yuvalarını arkalarında bırakıp bir hapis hayatı yaşamalarına sebep olan neden bu kutularda gizliyse? Ya bu bilgi insanların fıttırmasına, keçileri kaçırmasına ya da <span style="font-style:italic;">dışarı</span> çıkmak istemesine neden olan bir baskı yaratıyorsa?”</p>

  <p>Holston başını iki yana salladı. “Böyle düşünmeni istemiyorum,” diye uyardı Allison’ı.</p>

  <p>“Kafayı sıyırmakta haklı olduklarını söylemiyorum,” dedi Allison, ihtiyatlı konuşma tarzına geri dönüş yaparak. “Ama bugüne kadar bir araya getirdiğim parçalara göre benim teorim böyle.”</p>

  <p>Holston monitöre şüpheci bir bakış attı. “Belki de bu işi yapmamalısın,” dedi. “Bunu <span style="font-style:italic;">nasıl</span> yaptığından bile emin değilim, belki de yapmamalısın.” “Hayatım, bilgi orada duruyor. Onları ben açığa çıkarmasam bile günün birinde başka birileri bunu yapacak. Hakikatten sonsuza dek kaçamayız.” “Ne demek istiyorsun?”</p>

  <p>“Silinmiş ya da üzerine yazılmış dosyaları geri kurtarma konusunda bir rapor yayınladım bile. IT departmanının diğer çalışanları, bu raporu ihtiyaç duydukları dosyaları yanlışlıkla silen insanlara yardım etmek için dağıtıyorlar.”</p>

  <p>“Yine de bu işi bırakman gerektiğini düşünüyorum.” dedi. “Bu iyi bir fikir değil. Bunun bir işe yarayacağını sanmam”</p>

  <p>“Hakikatler bir işe yaramaz mı? Hakikati bilmek her zaman iyidir. Ve onun gizemini başkalarının yerine bizim aralamamız daha iyi, değil mi?” Holston evraklarına baktı. Temizliğe gönderilen son kişinin üzerinden beş yıl geçmişti. Dışarının görüntüsü her geçen gün kötüye gidiyordu ve bir şerif olarak başka birini bulma gerekliliğinin baskısını omuzlarında hissediyordu. Bu baskı, sanki silonun içinde bir buhar birikmeye başlamış gibi gün geçtikçe artıyordu ve her an dışarı salınmaya hazırdı. insanlar vaktin yaklaştığını düşündüklerinde geriliyorlardı. O bilindik, kendi kendini gerçekleştiren kehanetlerden biri gibiydi bu. Kehanet, sonunda birilerini gere gere bardağı taşırır, o kişi de gider birisine sertçe ya da saygısızca bir şeyler söyler, ardından kendini bulanık gün batımını nezarethanede son kez izlerken bulurdu.</p>

  <p>Holston içlerinden birinde bir şeyler olmasını umut ederek etrafındaki dosyalardan birkaçını ayırdı. Eğer o biriken basıncı salmasını sağlayacaksa hemen yarın bir adamı ölüme mahkûm edebilirdi. Allison fazla şişirilmiş, kocaman bir balonu iğneyle dürtmekteydi ve Holston eşi fazla dürtüklemeden önce o balonun havasını söndürmeye niyetliydi.</p>

  <p><span style="font-style:italic;">Şimdiki Zaman</span></p>

  <p>Holston basınç odasındaki tek eşya olan çelik banka oturdu, zihni az uyumaktan ve onu bekleyen şeyin katiyetinden uyuşmuştu. Temizlik Laboratuvarı Şefi Nelson önünde diz çökmüş, beyaz renkli temizlik kıyafetinin bacağını Holston’ın ayağından geçirmeye çalışıyordu.</p>

  <p>“Contalarda bazı değişikliklere gittik ve ikinci bir püskürtme hattı daha çektik,” diyordu Nelson. “Bu sana daha önce dışarıya çıkmış olan herkesten daha çok zaman tanıyacaktır.”</p>

  <p>Bu, Holston’ı dünyaya döndürdü ve eşinin temizlik yapmaya gidişini izleyişini anımsattı. Silonun en üst katı, büyük ekranları vasıtasıyla dış dünyanın genelde temizlik yapmaya değmez olduğunu gözler önüne seriyordu. İçerinin insanları dışarısının ne hâle geldiğini görmeye dayanamıyorlardı, ya da katları tırmanıp bu görüntü uğruna neler feda edildiğini düşünmeksizin tadını çıkarmak istiyorlardı. Ama Holston izlemişti; izlemek isteyip istemediği konusunda en ufak bir şüphesi dahi olmamıştı. Gümüşi vizörlü başlığının arkasından Allison’ın yüzünü göremiyordu, elindeki yün bezle yüzeyi defalarca ve defalarca ovarken kabarık giysisinin içindeki narin kollarının hatlarını seçemiyordu; gelgelelim yürüyüşünü ve hareketlerini çok iyi tanıyordu. Eşi dışarıda işini özenle ve ağır ağır tamamlarken onu izlemişti, ardından Allison biraz geri çekilip kameraya son bir defa bakmış, ona el sallamış ve arkasını dönüp yürümeye koyulmuştu. Tıpkı ondan önceki diğer herkes gibi hantal adımlarla yakındaki bir tepeye doğru ilerleyip tırmanmaya başlamış, ufukta güçlükle seçilebilen o eski ve harap şehrin yıkık dökük kulelerine doğru yorgun argın yol almıştı. Holston ise tüm bu süre boyunca onu tepki vermeksizin izlemişti. Eşi tepenin yamacında yere düşüp başlığıyla boğuşurken, toksinler ilk önce püskürtme kaplamayı, sonra kıyafeti, en sonunda da eşini yiyip bitirdiği sırada bile hiç kımıldamamıştı.</p>

  <p>“Diğer ayak.”</p>

  <p>Nelson ayak bileğine vurdu. Holston ayağını kaldırdı ve teknisyenin giysinin geri kalanını bacaklarından yukarı çekmesine müsaade etti. Ellerine, cildini saran siyah renkli karbon içliğe bakarken onun eriyip dağıldığını, bir jeneratör borusundan çıkan kurumuş yağ parçaları misali vücudundan pul pul döküldüğünü, bu esnada da gözeneklerinden fışkıran kanın cansız kıyafetinin içini doldurduğunu hayal etti.</p>

  <p>“Demire tutunup ayağa kalkabilirsen-"</p>

  <p>Nelson, Holston’ın o güne dek iki defa şahit olduğu rutin komutlar veriyordu. Birincisi başından sonuna kadar güçlük çıkaran ve son ana kadar direnen Jack Brent'ti. Holston’ı görevi icabı bankın başında beklemeye mecbur bırakmıştı. Diğeri de hazırlanma sürecini basınç odasının küçük penceresinden seyrettiği eşi Allison’dı. Holston diğerlerini izlemiş olduğu için neler yapması gerektiğini biliyordu, ama yine de birilerinin bunları söylemesine ihtiyaç duyuyordu. Çünkü kafası başka yerdeydi. Uzanıp tepesindeki trapez benzeri barı kavradı ve kendini yukarı çekti. Nelson kıyafeti iki yanından tutup Holston’ın beline kadar çekti. İki boş giysi kolu iki yanında kanat çırptı.</p>

  <p>“Şimdi sol elin.”</p>

  <p>Holston uyuşmuş bir biçimde itaat etti. İşin bu tarafında bulunmak, hükümlünün mekanik ölüm yolculuğunu yapacak olmak gerçeküstüydü. Holston sık sık insanların neden itaat ettiğini, neden söylenenlere ayak uydurduklarını merak etmişti. Ağzı bozuk olmasına ve sıkça sözlü sataşmalara girmesine rağmen Jack Brent bile kendisine söylenenleri harfiyen yerine getirmişti. Allison ise bu işi sessizce yapmıştı. Tıpkı şimdiki gibi, diye düşündü Holston, sırasıyla ellerini kıyafetinin kollarından geçirirken. Kıyafet boynunun hizasına vardığında, belki de insanlar bunu yaşadıklarına inanamadıkları için itaat ediyorlardır, diye düşündü sonra da. Bunların hiçbiri karşı koyulacak kadar gerçek değildi. Zihninin hayvani kısmı böyle bir şeye, göz göre göre ölüme giderken kendisine sakince eşlik edilmesine hazır değildi.</p>

  <p>“Arkanı dön.”</p>

  <p>Döndü.</p>

  <p>Bel çukurunun hizasında bir asılma hissetti, sonra da boynuna kadar yükselen gürültülü bir fermuar sesi duydu. Ardından bir başka asılma ve bir başka fermuar. Beyhude iki katman. Sonrasında üzerlerine kapanan cırt cırtın sesi. Elle yapılan bir denetleme, sonra ikinci kontroller. Holston içi boş başlığın rafından kayışını duydu; Nelson başlığın iç kısmını kontrol ederken, Holston da şişkin eldiveninin içindeki parmaklarını kımıldattı.</p>

  <p>“Prosedürün üzerinden son bir kez daha geçelim.”</p>

  <p>“Gerek yok," dedi Holston usulca.</p>

  <p>Nelson basınç odasının siloya açılan kapısına bir bakış attı. Birilerinin merakla onları izlediğini görmek için Holston'ın dönüp bakmasına gerek yoktu. “Üstüme gelme," dedi Nelson. “Kitapta yazılanları harfiyen yerine getirmeliyim."</p>

  <p>Holston başıyla onayladıysa da aslında bir ‘kitap’ olmadığını biliyordu. Silo halkının nesillerdir uyguladığı tüm mistik ve sözlü gelenekler arasından hiçbiri kıyafet üreticilerinin ve temizlik teknisyenlerinin ibadetvari hassasiyetlerine yaklaşamıyordu. Herkes onları serbest bırakmıştı. Fiziksel eylemi gerçekleştirenler temizlikçiler olabilirdi, ancak onu mümkün kılan teknisyenlerdi. Silonun boğucu sınırlarının ötesindeki daha geniş dünyaya ait görüntülerin devamlılığını sağlayanlar işte bu adamlar ve kadınlardı.</p>

  <p>Nelson başlığı bankın üstüne koydu. “Temizlik bezlerin burada." Giysinin ön yüzüne sabitlenmiş yün bezlere hafifçe vurdu.</p>

  <p>Holston içlerinden birini bir yırtılma sesi eşliğinde yerinden söktü, kaba malzemenin sarmallarını ve kıvrımlarını inceledi, sonra da gerisin geriye yerine yapıştırdı.</p>

  <p>“Yünle ovmadan önce temizleme sıvısını iki kez püskürtüyorsun, ardından bu havluyla kuruluyorsun, son olarak da ablatif filmi çekiyorsun.” Her ne kadar hepsi de baş aşağı, yani Holston’ın okuyabileceği şekilde etiketlendirilmiş, numaralandırılmış ve renklerle kodlanmış olsa da Nelson ceplerin sırasını gösterdi.</p>

  <p>Holston başıyla, anladığını işaret ettiği sırada ilk defa teknisyenle göz göze geldi. O bakışlarda korkuyla karşılaşmak onu şaşırttı; mesleği gereği korkuyu koklamak onun için çocuk oyuncağıydı. Tam Nelson’a bunun nedenini soracaktı ki onu korkutan şeyin ne olduğunu anladı: Adam bütün bu talimatların boşa çıkacağından, Holston’ın işini yapmadan basıp gideceğinden endişeleniyordu. Tıpkı silodaki herkesin daha önceki bütün temizlikçilerden korktuğu gibi... Kendisini felakete sürükleyen şey o insanların koyduğu kanunlar, daha iyi bir dünya hayal etmeyi yasaklayan kurallar olduğundan temizliği yapmayacağından korkuyorlardı. Yoksa Nelson ve meslektaşları isyanın çok öncesinden miras kalan sırlara ve tekniklere dayanarak ürettikleri bu pahalı ve zahmetli teçhizatın siloyu bir hiç uğruna terk edip çürümeye bırakılacağından mı endişe ediyordu?</p>

  <p>“Tamam mısın?” diye sordu Nelson. “Dar gelen bir yeri var mı?”</p>

  <p>Holston gözlerini basınç odasında şöyle bir gezdirdi. Bana dar gelen şey hayatım, demek istedi. Tenim bana dar geliyor. Duvarlar bana dar geliyor.</p>

  <p>Sadece başını iki yana sallamakla yetindi.</p>

  <p>“Hazmın,” diye fısıldadı.</p>

  <p>Yalan da değildi. Tuhaftı ancak Holston gerçekten de gitmeye hazırdı.</p>

  <p>Ve o anda, eşi Allison’ın da gitmeden evvel ne kadar hazır olduğunu hatırladı.</p>

  <p>Üç Yıl <span style="font-style:italic;">Önce</span></p>

  <p>“Dışarı çıkmak istiyorum. Dışarı çıkmak istiyorum. Dışarı çıkmak istiyorum.”</p>

  <p>Holston koşarak kafeteryaya girdi. Telsizinden hâlâ Allison'la ilgili bir şeyler söyleyen Şerif Yardımcısı Marnes’ın hışırtılı sesi yükseliyordu. Holston cevap vermeye vakit dahi ayırmamış, yerinden bir ok gibi fırlayarak olay mahalline intikal edinceye dek üç katı hızla tırmanmıştı.</p>

  <p>“Neler oluyor?” diye sordu. Kapının ağzındaki kalabalığı yararak içeri girdi ve eşini kafeterya zemininde kıvranırken, Connor ve diğer iki yemekhane görevlisi tarafından zaptedilmeye çalışılırken buldu. “Bırakın onu!” Eşinin bacaklarını tutan ellere onu bırakmaları için birer tokat attı, karşılığında da Allison’ın botlarından birini çenesine yemesine ramak kaldı. “Sakin ol,” dedi. Yetişkin adamların çaresiz kavrayışlarından kurtulmak için bir o yana bir bu yana kıvranan kadının bileklerine uzandı. “Bebeğim, neler oluyor?”</p>

  <p>“Basınç odasına doğru koşuyordu,” dedi Connor, yorgun homurtular eşliğinde. Percy kadının tekme savuran ayağını yakaladı ve Holston onu durdurmadı. Bu iş için neden üç adam gerektiğini şimdi anlamıştı. Kendisini gördüğünden emin olmak için Allison’ın üzerine doğru eğildi. Dağınık bir tutam saç perdesinin ardından bakan gözleri deliye dönmüştü.</p>

  <p>“Allison, bebeğim, sakinleşmen lazım.”</p>

  <p>“Dışarı çıkmak istiyorum. Dışarı çıkmak istiyorum.” Sesi alçalmıştı ama aynı sözcükleri tekrarlamaya devam ediyordu.</p>

  <p>“Böyle söyleme,” dedi Holston ona. Eşinin sözcükleri söyleyiş tarzındaki ciddiyet bedeninin buz kesmesine neden oldu. Ellerini kadının yanaklarına koydu. “Böyle söyleme bebeğim!”</p>

  <p>Ama içinde bir yerlerde, bir parçası bunun ne demek olduğunu hemen anlamıştı. Çok geç olduğunu biliyordu. Diğerleri de duymuştu. Herkes duymuştu. Eşi ölüm fermanını kendi elleriyle imzalamıştı.</p>

  <p>Allison’a sessiz olması için yalvarırken, oda Holston’ın etrafında âdeta dönüyordu. Sanki sevdiği kişiyi korkunç bir kazanın ardından olay mahallinde ya da talihsiz bir badire sonrası makine atölyesinde yaralı bulmuş gibiydi. Geldiğinde onu henüz canlı ve etrafına tekmeler savururken bulmuştu, ancak bir bakışta yarasının ölümcül olduğu anlaşılıyordu.</p>

  <p>Holston eşinin saçlarını yüzünden çekmeye çalışırken kendi yanaklarına akan sıcacık gözyaşlarını hissetti. Allison'ın bakışları sonunda onunkilerle buluştu, hararetle dönen gözleri durdu ve farkındalıkla onunkilere kilitlendi. Ve bir an için, sadece bir saniyeliğine, kadının uyuşturucu bir maddeye ya da cinsel tacize maruz kalıp kalmadığını merak etmeden önce o bakışlarda bir sakinlik kıvılcımı, bir akıl sağlığı ışıltısı, soğuk bir hesapçılığın izlerini gördü Holston. Bütün bunlar bir sonraki göz kırpmayla birlikte sona erdi ve eşi tekrar tekrar dışarı çıkmasına izin verilmesi için yalvarırken, gözleri de o çılgın hâllerine geri döndü.</p>

  <p>“Onu ayağa kaldırın," dedi Holston. Şerif olan yanının olaya müdahil olmasına izin verirken, bir koca olan diğer yanıysa gözyaşlarına boğuluyordu . Acısından bağırıp rahatlayabileceği bir odaya ihtiyaç duyuyordu; Allison'ı parmaklıklar ardına koymaktan başka yapacak hiçbir şey yoktu. “Bu taraftan,” dedi, iki eliyle kadının çırpınan omuzlarını alttan kavramış olan Connor’a. Başıyla ofisini ve onun ötesindeki nezarethaneyi işaret etti. Onun hemen arkasında, koridorun sonunda, basınç odasının parlak sarıya boyanmış kocaman kapısı durgun ve tehditkâr, sabırlı ve sessiz bir biçimde dikiliyordu.</p>

  <p>Allison nezarethaneye girer girmez sakinleşti. Banka oturdu, artık ne mücadele ediyor ne de bağırıp çağırıyordu, sanki sadece dinlenmek ve manzaranın keyfini çıkarmak için uğramış gibi görünüyordu. Kıvranıp duran kişi artık Holston'dı. Şerif Yardımcısı Marnes ve Başkan Jahns onun yerine prosedürle ilgilenirken o parmaklıkların önünde volta atıp cevapsız kalan sorular soruyordu. Marnes ve Başkan, <span style="font-style:italic;">hem Holston’a hem de eşine</span> hasta muamelesi yapıyorlardı. Ve Holston'ın başı hâlen yarım saat evvel yaşananlar yüzünden dönüyor olsa da, siloda artan gerilime karşı her daim tetikte olan beyninin şerifliğe ayırdığı kısmı beton duvarların arasında yankı yapan şokun ve boğuşmaya dair dedikoduların meydana getirdiği titreşimleri belli belirsiz hissedebiliyordu. Yaşadıkları yerin bastırılmış, muazzam baskısı artık fısıltılar hâlinde dışarı taşıyordu.</p>

  <p>“Meleğim, konuş benimle,” diye tekrar tekrar yalvardı Holston. Volta atmayı kesip ellerini parmaklıklara doladı. Allison sırtı ona dönük oturmaya devam etti. Duvarekrandaki kahverengi tepelere, gri gökyüzüne ve siyah bulutlara bakıyordu. Arada sırada bir elini kaldırıp yüzüne düşen saçları geri çekiyordu, fakat bunun dışında ne kımıldıyor ne de konuşuyordu. Onu zorla içeri sokup kapıyı kapatmalarının üzerinden henüz çok geçmemişken, Holston anahtarını yuvasına oturttuğunda bir <span style="font-style:italic;">“Sakın!"</span> çığlığı attı yalnızca ve bu ses Şerifi vazgeçirmeye yetti.</p>

  <p>Holston yalvarır, Allison ise onu duymazdan gelirken yaklaşan temizliğin hazırlıkları tüm siloda dönüp durdu. Bir kıyafet bulunup hazır edilirken koridor teknisyenlerin gürültüleriyle yankılandı. Temizlik gereçleri basınç odasına yerleştirildi. Boşaltma odaları argon gazıyla doldurulurken bir yerlerden çıkan tıslama sesleri duyuldu. Bu gürültü ve patırtılar nezarethaneyi, yani Holston'ın gözünü dahi kırpmadan eşini izlediği yeri gelişigüzel aralıklarla dolduruyordu. Kendi aralarında sohbet eden teknisyenler onun yanından geçerken ölüm sessizliğine bürünüyor, sanki <span style="font-style:italic;">nefes</span> dahi alamıyorlardı.</p>

  <p>Böylece saatler geçti ve Allison konuşmayı reddetmeye devam etti; siloyu çalkantılı saatlere sevk eden şey de buydu. Holston tüm gününü parmaklıkların diğer tarafında hüngür hüngür ağlayarak geçirdi, beyni çektiği ızdırap ve olan biteni anlayamamanın etkisiyle harap olmuştu. Olay çok kısa bir süre içinde gerçekleşmiş, onun için değerli olan her şeyi yıkıp yok etmişti. Allison hücresinde oturur, kasvetli araziye bakar ve manzaraya kıyaslandığında çok daha kötü olan kaderinden memnun görünürken Holston da bu yaşananlara bir anlam vermeye çalıştı.</p>

  <p>Allison nihayet konuştuğunda vakit geceydi. Yani son yemeğini sükûnetle reddettikten, teknisyenler hazırlıklarını tamamlayıp basınç odasının sarı kapısını kapattıktan ve uykusuz geçecek bir gece için oradan ayrıldıktan sonra. Şerif Yardımcısı, Holston'ın omzuna iki defa dostça vurup uyumaya gittikten sonra. Ağlamaktan ve sesi çatlayana kadar itiraz etmekten yorgun düşen Holston bayılmak üzereyken; puslu güneş kafeterya ve salondan görülen, uzaklardaki yıkık şehrin geri kalanını gözlerden saklayan tepelerin ardına çekildikten çok sonra. Hücresindeki karanlık köşesinden işitilmesi neredeyse imkansız olan şu sözcükleri fısıldadı Allison: “Bu gerçek değil."</p>

  <p>En azından Holston'ın duyduğunu <span style="font-style:italic;">düşündüğü</span> şey buydu. Ayıldı.</p>

  <p>“Bebeğim?" Parmaklıkları kavrayıp dizlerinin üzerinde doğruldu. “Hayatım,” diye fısıldadı, yanaklarındaki kurumuş gözyaşlarını silerken.</p>

  <p>Allison yüzünü ona döndü. Bu tıpkı batmakta olan güneşin fikrini değiştirip tepelerin üzerine yeniden doğması gibiydi. Yakarışlarını duyup ona umut aşılamasına eşdeğerdi. Bu hissiyat Holston'ın boğazını düğümledi; bütün bu olan bitene bir hastalığın, bir ateşin sebep olduğunu ve doktordan alınacak bir raporla kadının ağzından çıkmış her sözcüğü affettirebileceklerini düşündü. Hiçbirini isteyerek söylememişti. Allison bu cinneti atlatıp kurtulmuş, yüzünü döndüğünde de Holston’ı kurtarmıştı.</p>

  <p>Usulca, “Gördüğün hiçbir şey gerçek değil,” dedi Allison. Deliliği hâlen devam edip ona yasaklı şeyler söyletse de vücut dili artık sakindi.</p>

  <p>“Gel, konuş benimle,” dedi Holston. Parmaklıkların ardından Allison'a yaklaşmasını işaret etti.</p>

  <p>Allison başını iki yana salladı. Karyolanın ince döşeğinin üzerine, yan tarafındaki boşluğa eliyle hafifçe vurdu.</p>

  <p>Holston saate baktı. Ziyaret saati geçeli çok olmuştu. Sırf yapmak üzere olduğu şey yüzünden bile temizliğe gönderilebilirdi.</p>

  <p>Tereddüt dahi etmeden anahtarı kilidin yuvasına yerleştirdi.</p>

  <p>Metalik bir klak sesi beklenmeyecek bir gürültü çıkardı.</p>

  <p>Holston hücreden içeri adım attı ve eşinin yanına oturdu. Ona dokunamamak, ona sarılamamak ya da onu buradan çıkarıp güvenli bir yere, her şeyin kötü bir rüyadan ibaret olduğunu varsayabilecekleri yataklarına götürememek onu öldürüyordu.</p>

  <p>Ama hareket etmeye cesaret edemedi. Allison fısıldarken sadece oturup ellerini kavuşturmakla yetindi.</p>

  <p>“Gerçek olmak zorunda değil. Bunların herhangi biri. Hiçbiri.” Ekrana baktı.</p>

  <p>Holston boğuşmadan kalan kurumuş ter kokusunu duyumsayabileceği kadar yakınına sokuldu kadının. “Bebeğim, neler oluyor?”</p>

  <p>Allison’ın saçları Holston’ın ağzından çıkan sözcüklerin nefesiyle kıpırdadı. Uzanıp kararan görüntüyü okşadı, pikselleri hissetti.</p>

  <p>“Şu anda dışarıda sabah olabilir ve biz bunu hiçbir zaman bilemeyeceğiz. Dışarıda insanlar olabilir.” Dönüp Holston’a baktı. “Bizi izliyor olabilirler,” dedi şeytani bir sırıtışla.</p>

  <p>Holston ona bakmaya devam etti. O günün daha erken saatlerinin aksine o anda hiç de delirmiş gibi bir hâli yoktu. <span style="font-style:italic;">Sözcükleri</span> deliceydi ama kendisi öyle görünmüyordu. “Bunu da nereden çıkardın?" diye sordu. Cevabı muhtemelen biliyordu ancak yine de sordu. “Hard-disklerde bir şeyler mi buldun?" Laboratuvarından çıkıp çılgınlar gibi bağırarak dosdoğru basınç odasına koştuğunu söylemişlerdi. Çalışırken başına bir şeyler gelmişti. “Ne buldun?"</p>

  <p>“İsyandan çok daha fazlası silinmiş," diye fısıldadı. “Elbette öyle yapacaklardı. Her şey silinmiş. Yakın zamanlardaki şeyler de dâhil." Bir kahkaha attı. Sesi birdenbire yükseldi ve gözleri odağını kaybetti. “Bahse girerim bana hiçbir zaman yollamadığın mesajlar da buna dahildir!"</p>

  <p>“Tatlım.” Holston ellerini tutmak için uzandığında Allison geri çekilmedi. Onları tuttu. “Ne buldun? Bir mesaj mıydı? Kimdendi?”</p>

  <p>Kadın başını iki yana salladı. “Hayır, kullandıkları programları buldum. Ekranda son derece <span style="font-style:italic;">gerçek</span> görüntülerin oluşmasını sağlayan programlar." Bakışlarını hızla yaklaşmakta olan şafağa çevirdi. “IT," dedi. “Ay. Ti. İşte onlar. <span style="font-style:italic;">Biliyorlar.</span> Bu yalnızca onların bildiği bir sır." Başını iki yana salladı.</p>

  <p>“Ne sırrı?" Holston anlattıklarının saçmalık mı yoksa önemli şeyler mi olduğunu ayırt edemiyordu. Bir tek konuştuğunu biliyordu.</p>

  <p>“Ama artık biliyorum. Sen de bileceksin. Senin için geri döneceğim, yemin ederim. Bu defa her şey bambaşka olacak. Bu oyunu bozacağız, sen ve ben. Geri döneceğim ve o tepeleri birlikte aşacağız." Yeniden kahkaha attı. “Eğer oradaysa," dedi yüksek sesle. “Eğer o tepe oradaysa ve yemyeşilse onun üzerinden beraber geçeceğiz."</p>

  <p>Yüzünü Holston’a döndü.</p>

  <p>“İsyan diye bir şey gerçekte yok, yalnızca kademeli bir kaçış var. Sadece bilenlerin neden olduğu, dışarı çıkmak isteyenlerin yarattığı bir kaçak." Gülümsedi. “Dışarı çıkmak zorundalar," dedi. “İstedikleri şeyi alıyorlar. Temizliği neden yaptıklarını biliyorum, neden yapmayacağım deyip yaptıklarını biliyorum. Biliyorum. Biliyorum. Ve hiçbir zaman geri dönmüyorlar; bekliyorlar, bekliyorlar ve bekliyorlar; ama ben beklemeyeceğim. Hemen geri döneceğim. Bu defa her şey farklı olacak."</p>

  <p>Holston kadının ellerini sıktı. Gözyaşları yanaklarında sel olmuş akıyordu. “Bebeğim, bunu niçin yapıyorsun?" Silo karanlığa gömülmüştü ve tamamen yalnız olduklarından eşinin asıl derdini anlatmak isteyebileceğini hissetti.</p>

  <p>“İsyanlar hakkında da bir şeyler biliyorum," dedi Allison.</p>

  <p>Holston başıyla onayladı. “Biliyorum. Söylemiştin. Başka isyanlar da-" “Hayır.” Allison biraz geri çekildi, ancak bunu sadece Holston’ın gözlerine doğrudan bakabilmek için gerekli boşluğu yaratmak amacıyla yapmıştı. Gözleri artık boğuşma sırasındaki gibi çılgınca bakmıyordu.</p>

  <p>“İsyanların neden kaynaklandığını biliyorum Holston. <span style="font-style:italic;">Nedenini</span> biliyorum."</p>

  <p>Allison alt dudağını ısırdı. Holston vücudu kasılmış bir halde bekledi. “isyanlar her seferinde şüpheyle, kuşkuyla, dışarıdaki şeylerin göründüğü kadar kötü olmamasıyla ilgiliydi. Sen de bunu daha önce hissettin, değil mil <span style="font-style:italic;">Herhangi</span> bir yerde olma ihtimalimizi, bir yalanı yaşadığımızı sen de hissettin, değil mi?"</p>

  <p>Holston bu soruya cevap vermemesi, hatta ve hatta yeltenmemesi gerektiğinin farkındaydı. Bu konuyu kurcalamak onu temizliğe mahkûm ederdi. Tepkisizce oturup bekledi.</p>

  <p>“Muhtemelen isyanı başlatanlar gençlerdi," dedi Allison. “Aşağı yukarı her yirmi yılda bir. Sanırım daha fazlasını bilmek, keşfetmek istediler. Sana da olmadı mı bu? Gençken sen de böyle hissetmedin mi?” Gözleri başka bir yerlere daldı. “Ya da belki de çiftlerdi. Bu lanet olası ve sınırlı dünyamızda çocuk sahibi olamayacaklarını öğrendiklerinde çılgına dönmüş yeni evli çiftler. Belki de bu şansa sahip olmak için her şeyi göze almışlardı..."</p>

  <p>Allison’ın gözleri uzaklarda bir şeye odaklandı. Belki de hâlâ tahsil edilmeyi bekleyen ancak artık bunu hiçbir zaman yapamayacakları o çekiliş biletini görüyordu. Bakışlarını tekrardan Holston’a çevirdi. Holston yalnızca sustuğu, Allison her bir yasaklı sözcüğü dile getirirken bağırarak ona karşılık vermediği için temizlik cezasına çaptırılma ihtimalini merak etti.</p>

  <p>“Yaşlı silo sakinleri bile olabilir," dedi Allison, “onca yıl bu kafeste tıkılı kalıp yaşamlarının son yıllarında korkularını yenmiş olabilirler. Belki de buradan çıkıp diğerlerine, kıymetli torunlarına yer açmak istediler. Her kim, ama her kim olursa olsun bütün isyanlar bu şüphe, bu hissiyat yüzünden yaşandı. Kötü bir yerde <span style="font-style:italic;">yaşadığımız</span> hissiyatı nedeniyle." Allison hücreyi süzdü.</p>

  <p>“Böyle konuşamazsın,” diye fısıldadı Holston. “Bu büyük suç-” Allison başıyla onayladı. “Burayı terk etmeyi konu alan herhangi bir ifade. Evet. Büyük suç. Neden olduğunu anlamıyor musun? Bunun neden yasak olduğunu göremiyor musun? Çünkü bütün isyanlar bu arzu yüzünden başladı da ondan.”</p>

  <p>“İstediğini alırsın,” diye alıntı yaptı Holston, bu cümle daha çocukken kafasına kazınmıştı. Ailesi onu, biricik ve kıymetli çocuklarını asla silodan çıkmak istememesi konusunda uyarmıştı. Bunu asla ama asla düşünmemeliydi. Aklından bile geçirmemeliydi. Bu fikir ölüm fermanını imzalamak demekti, bu da onların tek ve biricik yavrularının yok olması anlamına gelirdi.</p>

  <p>Yeniden eşine döndü. Bu çılgınlığı, bu kararı hâlâ anlamıyordu. Dünyaların bilgisayar ekranlarında gerçekmiş gibi görünmesini sağlayan, silinmiş programlar bulmuşsa ne olmuştu yani? Bu ne anlama geliyordu? Bunu neden yapıyordu?</p>

  <p>“Neden?” diye sordu Allison'a. “Neden bu yolu seçtin? Niçin bana anlatmadın? Neler olup bittiğini anlamak için daha iyi bir yol bulabilirdik. O hard-disklerde keşfettiğin şeyleri insanlara anlatmakla başlayabilirdik işe ve-”</p>

  <p>“Ve bir sonraki isyanı başlatan kişiler olabilirdik, öyle mi?” Allison güldü. İçinde bir yerlerde hâlâ o deliliğinin kalıntıları vardı, ya da belki de büyük bir hayal kırıklığı ve gitgide artan öfkesiydi bu. Belki de birçok neslin ortaklaşa sürdürdüğü bu büyük ihanetti onu uçurumun kenarına iten. “Sağ ol, almayayım,” dedi, gülüşünü kademeli olarak sonlandırarak. “Bulduğum her şeyi sildim. Bilmelerini istemiyorum. Burada kalmak istiyorlarsa bana uyar. Ben bir tek <span style="font-style:italic;">senin</span> için geri döneceğim."</p>

  <p>“Bundan geri <span style="font-style:italic;">dönüş</span> yok,” dedi Holston, öfkeli bir sesle. “Sürgüne gönderilenlerin hâlâ dışarıda bir yerlerde olduğunu mu zannediyorsun? İhanete uğradıklarını düşündükleri için mi geri dönmediklerini sanıyorsun?” “Temizliği neden yapıyorlar dersin?” diye sordu Allison. “Neden yün bezlerini alıp tereddüt dahi etmeden işe koyuluyorlar sence?” Holston iç geçirdi. Öfkesinin azaldığını hissediyordu. “Kimse nedenini bilmiyor,” dedi.</p>

  <p>“Peki sen neden olduğunu <span style="font-style:italic;">düşünüyorsun?"</span></p>

  <p>“Bu konuyu daha önce konuştuk,” dedi Holston. “Kaç defa daha tartışmamız gerekiyor?" Bütün çiftlerin yalnız oldukları zamanlarda olası senaryoları fısıldaştıklarından emindi. O günleri hatırlayınca bakışları Allison’ı geçti. Duvara bakıp ayın pozisyonundan saati çıkarmaya çalıştı. Süreleri kısıtlıydı. Eşi yarın gidiyordu. Bu basit düşünce fırtınaya gebe bulutlarda çakan şimşekler misali durmadan aklına geliyordu.</p>

  <p>“Herkesin kendince teorileri var,” dedi Holston. “Biz bu konudaki düşüncelerimizi sayısız kez birbirimizle paylaştık. Yalnızca-”</p>

  <p>“Ama şimdi yeni bir şey öğrendin,” dedi ona Allison. Holston'ın elini bıraktı ve alnına düşen saçlarını kenara taradı. “İkimiz de yeni bir şey öğrendik ve artık taşlar tek tek yerlerine oturuyor. Ve yarın her şeyi kesin olarak bileceğim." Gülümsedi. Holston'ın eline bir çocuğu severmiş gibi, şefkatle birkaç defa vurdu. “Ve bir gün sevgilim, sen de öğreneceksin."</p>

  <p><span style="font-style:italic;">Şimdiki Zaman</span></p>

  <p>Holston, Allison’sız geçen ilk yıl boyunca eşinin deli saçması sözlerine inanarak, o tepede sere serpe uzanan bedenini görmezden gelerek ve geri döneceğini umut ederek bekledi. Ölümünün birinci yıldönümünü nezarethaneyi temizleyerek, basınç odasının sarı kapısını yıkayarak ve eşinin hayaletinin onu özgürlüğüne kavuşturmak için geri döndüğüne yoracağı bazı sesler, bazı tıkırtılar duymak için tetikte bekleyerek geçirdi.</p>

  <p>Böyle bir şey olmayınca da alternatif çözüme yöneldi: onun peşinden gitmeye. Kendisi de yarı-deli oluncaya dek eşinin bilgisayarındaki dosyaları günler, haftalar ve aylar boyunca kurcaladı, kadının bir araya getirdiği yarım yamalak bilgileri okudu, okuduklarının da yalnızca yansını anlamlandırabildi. Sonunda hayatının bir yalandan ibaret olduğuna inanmaya başladı, gerçek dahi olsa içinde Allison olmadan uğruna yaşanılacak hiçbir şeyi yoktu.</p>

  <p>Allison’ın gidişinin ikinci senesi Holston’ın korkaklık yılıydı. Dilinin ucunda zehirli sözcüklerle, yani dışarı çıkma arzusunu belirten kelimelerle işe gitmiş fakat son saniyede hepsini gerisin geri yutmuştu. O gün ölüme ne kadar yaklaştığını içini kavuran bir sır gibi saklayarak Şerif Yardımcısı Marnes ile birlikte devriye atmıştı. Allison’ı düş kırıklığına uğratacak, uzun bir cesaretsizlik yılıydı. İlk yıl Allison’ın başarısızlığıydı, ikinci yıl ise onun. Ama buraya kadardı.</p>

  <p>Şimdi, bir yıl sonra, basınç odasında yapayalnızdı. Üzerinde temizlik kıyafetleri, kafasındaysa binbir şüphe ve fikir vardı. Silonun kapısı arkasından mühürlenmiş, o kalın ve sarı kapının sürgüleri sıkıca kapanmıştı. Holston böyle öleceğini <span style="font-style:italic;">hiçbir zaman</span> hayal etmediğini, olmayı umduğu şeyin bu olmadığını düşündü. Ömrünün sonuna dek siloda kalacağını, bedeninden arta kalan besinlerin ebeveynlerinden arta kalanların gittiği yere gideceğini zannetmişti: sekizinci kattaki çiftliğin toprağına. Bir aile kurmayı, kendi çocuklarını, ikiz babası olmayı, bir çekiliş daha kazanmayı ve eşiyle birlikte yaşlanmayı hayal ettiği günlerden bu yana sanki bir ömür geçmiş gibi hissediyordu.</p>

  <p>Sarı kapının ardından onun dışındaki herkesi geri çekilmesi için ikaz eden bir alarm sesi duyuldu. Holston bekleyecekti. Zaten gidebileceği başka bir yeri yoktu.</p>

  <p>Argon hazneleri tıslayarak odayı tepkimesiz gazla doldurmaya başladı. Holston bu şekilde geçen bir dakikanın sonunda, büzüşüp eklemlerini gitgide daha çok saran kıyafete bakarak havadaki basıncı hissedebiliyordu. Başlığının içinde devridaim yapan oksijeni soludu ve diğer kapının, yasak olanın, dışarıdaki korkunç dünyaya açılanın önünde öylece bekledi.</p>

  <p>Duvarların derinliklerinden bir yerlerden metal pistonların gıcırtıları duyuluyordu. Basınç odasının iç tarafını kaplayan, gözden çıkarılmış plastik örtüler argon gazının artan basıncıyla buruştu. Holston temizlik yaptığı sırada bu örtüler basınç odasının içinde yakılıp imha edilecekti. Böylelikle oda, hava kararmadan temizlenip bir sonraki temizliğe hazır duruma getirilecekti.</p>

  <p>Önünde durduğu büyük metal kapılar sarsılarak açılmaya başladı, sonra da menteşelerinin hizasında oluşan boşlukta inanılmaz bir çizgi meydana geldi. Kapılar pervazlarından sıyrıldıkça çizgi de kalınlaştı. Bir zamanlar tasarlandıklarının aksine artlarına kadar açılmayacaklardı, çünkü içeriye dolabilecek toksik hava riski en aza indirgenmeliydi.</p>

  <p>Bir argon bulutu tıslayarak aralıktan dışarı çıktı ve gedik büyüdükçe çıkan ses giderek bir kükremeye dönüştü. Tıpkı daha önce hareketlerini şaşkınlıkla izlediği diğerleri gibi kendisinin de karşı koymadığını fark ederek korkuyla kapıya yanaştı.</p>

  <p>Plastik örtülerle birlikte diri diri yanmaktansa dışarı çıkmalı, en azından dünyayı çıplak gözle bir defa görmeliydi. Fazladan yaşadığı her an yanına kâr kalacaktı.</p>

  <p>Kapı boşluğu yeterince genişler genişlemez Holston aralıktan sıkış tepiş geçti, kıyafeti büzüşüp kapıya sürttü. Daha az basınçlı havada yoğunlaşan argon, etrafında bir sis bulutu meydana getirmişti. Yumuşak bulutları elleriyle savuşturmaya çalışıp hiçbir şey görmeksizin öne doğru atıldı.</p>

  <p>Holston henüz sisin içinden çıkamadan önce silonun dış kapısı gıcırdayarak kapanmaya başladı. Arındırıcı alevler basınç odasına sızan bütün atık maddeleri yok ederken kalın çelikler de üst üste binerek arkalarından yükselen alarm sesini boğdu ve Holston ile toksinleri dış dünyaya kilitledi.</p>

  <p>Holston kendini beton bir rampanın aşağı ucunda buldu. <span style="font-style:italic;">Yukarı</span> doğru çıkan bir rampa ... Zamanı azdı, kafatasının içinde yankılanan daimi bir ses ona sürekli olarak, <span style="font-style:italic;">Acele et! Acele et!</span> diyordu. Ölümüne geri sayım başlamıştı. Beceriksiz adımlarla rampayı çıktı, dünyayı ve ufku basınç odasıyla aynı katta bulunan kafeterya ile oturma salonundan görmeye öylesine alışkındı ki, hâlâ yerin altında olduğunu fark etmek kafasını allak bullak etti.</p>

  <p>İki yanı kırık dökük beton duvarlarla kaplı dar rampayı ayaklarını sürüyerek tırmandı; vizörünün içi parlak, kafa karıştırıcı bir ışıkla doluydu. Rampanın tepesine vardığında dünyanın en saf günahı olan <span style="font-style:italic;">umut</span> nedeniyle mahkûm edildiği cenneti gördü. Olduğu yerde üç yüz altmış derece döndü, gözleriyle ufku taradı ve yeşil rengin yoğunluğu başını döndürdü!</p>

  <p>Yeşil tepeler, yeşil çimenler, ayaklarının altındaki yemyeşil halı. Holston başlığının içinde bir mutluluk narası attı. Kafası manzaranın etkisiyle uğulduyordu. Tüm bu yeşilliğin üzerinde çocuk kitaplarındakilerle birebir aynı renkte bir mavilik, bembeyaz bulutlar ve havada kanat çırpan canlılar asılıydı.</p>

  <p>Holston bütün bunları olabildiğince içine çekerek kendi etrafında döndü de döndü. O an eşinin de zamanında aynı hareketleri yaptığını hatırladı; beceriksizce ve yavaşça dönüşünü izlemişti, kaybolmuş ya da şaşkına dönmüş gibi bir hâli vardı; belki de temizliğin gerekliliğini sorgulamıştı.</p>

  <p>Temizlik!</p>

  <p>Holston uzandı ve göğsüne yapışık duran yün bezlerden birini eline aldı. Temizlik! Artık biliyordu. Baş döndürücü bir akınla, bir farkındalık fırtınasıyla artık nedeni biliyordu. <span style="font-style:italic;">Biliyordu!</span></p>

  <p>Silonun en üst katının uzun ve dairesel duvarının bulunduğunu varsaydığı yere baktı, fakat o duvar toprağa gömülüydü elbette. Tek görünen parçası ufak bir beton yükselti, yani iki buçuk ya da üç metreden daha uzun olmayan bir kuleydi. Bir yanında metal bir merdiven, tepesinde de bir anten bulunuyordu. Ve kulenin ona doğru bakan yüzünde silonun kudretli kameralarının geniş açılı, kavisli ve balıkgözü lensleri vardı. Yaklaştıkça diğer yüzlerde de kameralar olduğunu fark etti.</p>

  <p>Holston yün bezini kaldırarak ilk lense yaklaştı. Tökezleyerek kameraya doğru yürürken akıl almaz derecede genişleyen görüntüsünün kafeterya duvarlarına yansıdığını hayal etti. Üç yıl evvel aynı şeyi eşi yaparken izlemişti. Allison'ın havada salınan ellerini hatırladı, o zamanlar dengesini sağlamak için bilinçsizce yaptığını düşünmüştü, yoksa ona bir şeyler mi anlatmak istemişti? Acaba eşi de tıpkı şu anda Holston’ın yaptığı gibi gümüşi vizörünün arkasında aptal aptal sırıtmış mıydı? Sprey sıkarken, ovarken, silerken ve yapıştırırken onun kalbi de ahmakça bir umutla küt küt atmış mıydı? Holston kafeteryanın boş olduğunu biliyordu; geride onu izlemek isteyecek kadar kendisini seven hiç kimse kalmamıştı, ancak yine de el salladı. Hayal ettiğinin aksine temizliği katıksız bir öfkeyle yapmıyordu. Silonun içindekilerin mahkûm, mahkûm edilen kişininse özgür olduğunu bilmeyi beklememişti; elindeki yüne küçük, dairesel hareketler yaptıran şey kendisine ihanet edilmiş gibi hissetmesi değildi. Merhametti. Katıksız merhamet ve ele avuca sığmaz mutluluk.</p>

  <p>Gözyaşları gözüne akın ettiğinde Holston’ın dünyası ilk defa hoşnut olduğu bir bulanıklığa büründü. Eşi haklıydı: içeriden gördükleri şey bir yalandı. Tepeler aynıydı, onlarla geçirdiği onca yıldan sonra tek bakışta tanımıştı, ama renkleri baştan aşağı yanlıştı. Eşinin bulduğu programlar silo ekranlarında belirmesi gereken hayat dolu yeşili bir şekilde griye dönüştürüyor, bütün yaşam belirtilerini ortadan kaldırmayı başarıyorlardı. Bu fevkalâde yaşamın!</p>

  <p>Holston lensin üzerindeki kir tabakasını ovarken günden güne artan bulanıklığın gerçekliğini sorguladı. Kirin gerçekliği kuşku götürmezdi, ovaladıkça azaldığını görüyordu çünkü. Ama bu hava kökenli toksik bir katman mı, yoksa basit bir toz tabakası mıydı? Allison’ın ipliğini pazara çıkardığı bu program sadece kameraların aktardığı görüntüler üzerinde mi oynama yapabiliyordu? Birçok yeni hakikat ve fikir Holston’ın başını allak bullak etti. Engin dünyaya yeni gelmiş bir çocuk gibiydi; birleştirmesi gereken o kadar çok parça vardı ki başı zonkluyordu.</p>

  <p>İkinci lensin üzerindeki son lekeyi temizlerken bulanıklığın gerçek olduğuna kanaat getirdi. O da bir katmandı, tıpkı programın bu yeşil araziyi ve pamuksu beyazlarla donatılmış mavi gökyüzünü gizlemek için kullandığı sahte griler ile kahverengiler gibi... Holston'ın ağzı açık bir ayran budalasına dönüşüp seyre dalmaması için işine yoğunlaşmasını gerektirecek kadar güzel bir dünyayı onlardan saklıyorlardı.</p>

  <p>Dört kameradan ikincisini temizliyordu ki şu anda altında bulunan ve gördüklerini değiştiren sahtekâr duvarları düşündü. Bu gerçeği silodaki kaç kişinin bildiğini merak etti. Ya da <span style="font-style:italic;">kimse</span> biliyor muydu? Bu depresif aldatmacayı sürdürmek için ne denli bir tutucu adanmışlık gerekiyordu? Yoksa bu, son isyanın <span style="font-style:italic;">öncesinden</span> kalan bir sır mıydı? Nesiller boyunca süregelmiş, kimsenin fark etmediği bir yalan mıydı? Silodakilerden bağımsız, sunucularda kendi kendini yöneten bir düzenek miydi? Çünkü silo sakinlerinden birileri bunu biliyor olsaydı daha iyisi dururken neden kötü bir görüntü göstersindi ki?</p>

  <p>İsyanlar! Belki de isyanlar tekrar etmesin diyeydi. Holston ikinci sensöre bir ablatif film yapıştırdı ve dışarıda çirkin bir dünya olduğuna dair bu iğrenç yalanın dışarıya çıkmak <span style="font-style:italic;">isteyen</span> insanları vazgeçirmek için bir şaşırtmaca olup olmadığını merak etti. Birileri hakikatin bir güç ya da kontrol kaybından daha kötü olabileceğini düşünmüş olabilir miydi? Yoksa niyetleri çok daha derin ve kötücül bir şey miydi? Özgürce, dizginlenemez ve dilediğin-kadar-çocuk korkusu muydu? Bir sürü korkunç ihtimal vardı.</p>

  <p>Peki ya Allison? Neredeydi şimdi? Holston üçüncü lensi temizlemek için beton kulenin köşesini döndü ve ufukta aşina olduğu viran şehrin tanıdık ancak tuhaf gökdelenlerini gördü. Ne var ki her zamankinden daha fazla bina çarpıyordu gözüne. Bazıları her iki yanda uzanıyordu, daha önce hiç görmediği bir tanesiyse ötekilerden daha önde duruyordu. Diğerleri, yani her detayını ezbere bildiği binalar bütün ve parlaktı; eğri yahut yıkık değil. Holston yemyeşil tepelerin doruğuna baktı ve Allison'ın üzerlerinden çıkageldiğini hayal etti. Ama bu düşünce saçmaydı elbette. Holston'ın bugün sürgün edileceğini nereden bilebilirdi ki? Yıldönümünü hatırlar mıydı? Kocası bile önceki ikisini kaçırmışken hem de? Holston korkaklığına ve israf ettiği yıllara lanet okudu. Allison’ın ona değil, onun Allison'a gitmesi gerektiği fikrinde karar kıldı.</p>

  <p>Ani bir dürtü ona başlığını ve hantal kıyafetini çıkarmasını, üzerinde sadece karbon içliğiyle koşarak tepeyi aşmasını, taze havayı derin nefeslerle ciğerlerine doldurmasını, sokaklarında insanların ve bağrışan çocukların fink attığı dipsiz bucaksız bir şehirde onu bekleyen eşinin kollarına kahkahalarla koşmasını emrediyordu.</p>

  <p>Ama hayır, istifi bozmaması ve illüzyonu devam ettirmesi gerekiyordu. Nedeninden emin olmasa da bu iş eşinin yaptığı şekilde, kendisinden önceki diğer temizlikçilerin yaptığı şekilde yapılmalıydı. Holston artık o kulübün bir üyesiydi; <span style="font-style:italic;">dışarının</span> insanları kulübünün. Tarihe, <span style="font-style:italic;">geleneklere</span> itaat etmesi gerekiyordu. Onlar en iyisini bilirdi. Yeni dahil olduğu grubu için gösterisini tamamlamalıydı. Bunu niçin yaptığından emin değildi, sadece ondan önceki herkesin yaptığını ve hepsinin paylaştığı bir sırra bakmakta olduğunu biliyordu. Bu sır tesirli bir uyuşturucuydu. Hiç kimsenin tamamını görecek kadar yaşayamayacağı, bütün havasını soluyamayacağı, tüm suyunu içemeyeceği, tüm yiyeceklerini yiyemeyeceği derecede büyük bir dünyanın müthiş sonuçlarını düşünürken sadece kendisine söylenenleri yapması, ceplerindeki numaraları takip etmesi ve duygusuz bir biçimde temizliğe devam etmesi gerektiğini biliyordu.</p>

  <p>Holston üçüncü lensi de görev aşkıyla ovar, siler, filmini yerleştirir, spreyler ve son lense geçerken bu tarz şeylerin hayalini kurdu. Nabız atışlarını kulaklarında duyuyor, kalbi sıkı giysisinin içinde küt küt atıyordu. Yakında, dedi kendi kendine, çok yakında. İkinci yün bezi kullanarak son lensi de temizledi. Son bir kez sildikten, filmi yerleştirdikten ve spreyledikten sonra ayaklarının altındaki eşsiz ve sağlıklı toprağı kirletmemek için bütün gereçleri yerlerine, numaralandırılmış ceplerine koydu. Tamamdı. Holston bir adım geriledi, kafeterya ve oturma salonundan onu izlemeyen hiç kimselere son bir bakış attı, ardından Allison'a ve ondan öncekilere sırt çevirenlere sırtını döndü. Temizlemeyeceklerini söyledikleri halde bunu yapmalarının bir nedeni olduğu gibi, geride kalanlar için kimsenin geri dönmeyişinin de bir nedeni olmalı diye düşündü Holston. Özgürdü, diğerlerine katılacaktı. Eşinin ayak izlerini takip edip tepenin doruğuna kadar uzanan siyah patika boyunca ilerlemeye başladı; patikanın üzerinde hareketsizce yatan, uyku halindeki tanıdık kayaların yerlerinde olmadıklarını fark etti. Sonuç olarak onların da aşağılık birer pikselasyon yalanı olduğuna kanaat getirdi.</p>

  <p>İlk kramp midesine girdiği sırada Holston henüz fazla yol katetmemişti ve hâlâ ayaklarının altındaki çimlerin parıltısı ile tepesindeki gökyüzünün berraklığına hayret etmekteydi. Ağrıdan kıvrandıran, yoğun bir açlığı andıran bir kramptı bu. Önce çok hızlı hareket ettiğinden şüphelendi. ilk önce temizlik yapmıştı, şimdi de bu elverişsiz kıyafetin içinde sabırsızca ayaklarını sürüyordu. Tepeyi aşmadan ve silonun görüş açısının dışına çıkmadan önce kafeterya duvarlarındaki illüzyonu bozmamak için kıyafeti çıkarmak istememişti. Gökdelenlerin tepelerine odaklandı ve kendisini yavaşlamaya, sakin olmaya zorladı. Adım adım gidecekti. Yıllarca otuz katlık silo merdivenlerinde bir aşağı bir yukarı koşturup durmasının yanında bunun esamesi bile okunmazdı.</p>

  <p>Bir kramp daha; bu seferki daha da güçlüydü. Holston acıyla yüzünü buruşturup yürümeyi kesti ve ağrının dinmesini bekledi. En son ne zaman ağzına bir lokma koymuştu sahi? Dün olmadığı kesindi. Aptal. En son ne zaman hacetini gidermişti? Onu da hatırlayamadı. Kıyafetini düşündüğünden daha önce çıkarması gerekebilirdi. Mide bulantısını atlattığında sonraki ağrı nöbetine tutulmadan önce tepenin doruğuna ulaşmak umuduyla birkaç adım daha ilerledi. Yeni bir ağrı hissetmeden önce sadece bir düzine adım daha atabilmişti; bu seferki kramp çok şiddetliydi ve bugüne kadar tecrübe ettiği her şeyden daha kötüydü. Holston ağrının şiddetiyle öğürdü, midesinin boş olması şimdi de bir şanstı. Dizlerinin bağı hâlsizlikten titreyerek çözülürken kollarını kamına doladı. Sertçe yere düştü ve inildedi. Midesi yanıyordu, göğsü ateşler içindeydi. Birkaç adım emeklemeyi başardı, alnında biriken terler başlığının içine damlıyordu. Gözünün önünde uçuşan kıvılcımlar görüyordu; tüm dünya birkaç defa parlak bir beyaza büründü, tıpkı şimşek çakması gibi. Şaşkın ve kendinden geçmiş bir vaziyette emeklemeye devam etti, güç bela hareket ediyordu, ürkek zihni son hedefine odaklanmıştı: tepeyi aşmak.</p>

  <p>Görüşü tekrar tekrar titreşti, görüntü solmadan önce vizörü içeri hatırı sayılır bir parıltı buyur etti. Görmek güçleşti. Holston bir şeye tosladığında kolu büküldü ve omzu toprağa düştü. Önünü görebilmek umuduyla gözlerini kırpıştırıp ileriye, tepenin zirvesine doğru baktı, fakat görebildiği tek şey bir belirip bir kaybolan yeşil çimenlerdi.</p>

  <p>Ardından görüşü tamamen karardı. Her şey simsiyahtı. Midesi acıdan kördüğüm olurken kaskını çıkarmak amacıyla yüzünü pençeledi. Yanıp sönen ufak bir parıltı vardı görüşünde, o sebeple kör olmadığından emindi. Ancak bu parıltı başlığın <span style="font-style:italic;">içinden</span> geliyor gibiydi. Birdenbire kör olan o değil, <span style="font-style:italic;">vizörüydü.</span></p>

  <p>Holston eliyle başlığının arkasındaki mandallara uzanmaya çalıştı. Bütün oksijenini kullanıp kullanmadığını merak etti. Boğuluyor muydu? Verdiği nefeslerle kendi kendini mi zehirliyordu? Tabii ya! Neden ona temizlik için ihtiyaç duyduğundan daha fazla oksijen versinlerdi ki? Şişkin eldivenleriyle beceriksizce mandalları açmaya çalıştı. Bu tarz bir iş için üretilmedikleri besbelliydi. Eldivenler kıyafete bağlıydı, kıyafeti çıkarmak içinse önce cırt cırtları sonra da onların altındaki çifte fermuarı açmak gerekiyordu. Birinin yardımı olmaksızın çıkartılabilecek biçimde tasarlanmamıştı. Holston kendi karbondioksidiyle kendini zehirleyecek, kıyafetinin içinde geberip gidecekti. Artık kapalı bir alanda olmanın neden olduğu korkuyu, bir şeyin içinde kısılıp kalmanın ne demek olduğunu tam olarak anlıyordu. Kurtulmak için çırpındığı, içinde acıyla kıvrandığı bu kumaştan tabutun yanında silo bir hiçti. Eğilip bükülerek başlığının arkasındaki mandallara vurdu, ancak dolgulu parmakları bu iş için çok büyüktü. Körlük bütün bunları daha da kötü bir hâle getiriyor, kendisini tuzağa düşmüş ve boğuluyormuş gibi hissetmesine neden oluyordu. Bir kez daha acıyla kıvrandı. İki büklüm oldu, ellerini toprağın üzerine serdiğinde eldivenine sivri bir nesne ilişti.</p>

  <p>El yordamıyla nesneyi arayıp buldu, sivri bir taştı bu. Bir alet. Holston sakinleşmeye çabaladı. Sükûneti sağladığı, diğerlerini teskin ettiği, kaosu stabilize ettiği yıllarına geri döndü. Kör hâliyle kaybetmekten korktuğu taşı dikkatle kavradı ve başlığına götürdü. Kısa bir süreliğine eldivenlerini kesip çıkarmayı aklından geçirdi, ancak akıl sağlığının ya da oksijeninin kendisine yeterince süre tanıyacağından emin olamadı. Taşın sivri ucunu korunaklı boğazına doğrulttu, tam mandalların olması gereken bölgeye. Vurmasıyla birlikte bir çatırtı duydu. <span style="font-style:italic;">Çat. Çat.</span> Şişkin parmağıyla yoklamak için duraksadı, tekrar öğürdü ve bu sefer daha dikkatli nişan aldı. Çatırtı yerine bir klik sesi duyuldu. Başlığın bir yanı kıyafetten kurtulurken şerit biçiminde bir ışık içeriye hücum etti. Başlığının içindeki oksijensiz ve bayat hava yüzünden boğulmak üzereydi. Taşı diğer eline aldı ve ikinci mandala nişan aldı. Doğru noktaya denk getirene dek iki çatırtı daha işitti, sonra başlık kıyafetten bütünüyle kurtuldu.</p>

  <p>Holston <span style="font-style:italic;">görebiliyordu.</span> Gözleri sarf ettiği efordan ve oksijensizlikten yanıyor olsa da görebiliyordu. Gözlerini kırpıştırarak gözyaşlarını bertaraf etti, sonra da ciğerlerini derin, taze, canlandırıcı ve masmavi gökyüzüyle doldurmaya çalıştı.</p>

  <p>Karşılığında göğsüne bir yumruk yemiş gibi oldu. Öğürdü. Salyayla birlikte mide asidi kustu, midesi ağzına geldi. Etrafındaki dünya kahverengi bir renge bürünmüştü. Kahverengi çimen ve gri gökyüzü. Yeşil yoktu. Mavi yoktu. Hayat yoktu.</p>

  <p>Bir yana devrilerek omzunun üzerine yattı. Başlığın içi ona dönük, önünde, yerde duruyordu, vizörü siyah ve cansızdı. Vizörün arka tarafı görünmüyordu, şeffaf değildi. Kafası allak bullak olan Holston başlığına uzandı. Vizörün dış yüzeyi gümüş bir katmanla kaplıydı, diğer tarafındaysa hiçbir şey yoktu. Cam bile yoktu. Pürüzlü bir yüzeye sahipti. Orasına burasına kablolar girip çıkıyordu. Bozuk bir ekran. Ölü pikseller.</p>

  <p>Yeniden kustu. Ağzını dermansızca silerek tepeden aşağı baktı ve çıplak gözleriyle dünyayı <span style="font-style:italic;">olduğu gibi,</span> her zaman bildiği hâliyle gördü. Issız ve kasvetli. Başlığı bırakarak silodan çıkarken yanında dışarı taşıdığı yalanı attı. Ölüyordu. Toksinler onu içten içe kemiriyordu. Tepesinde sürü hayvanları gibi oradan oraya koşturan kara bulutlara gözlerini kırpıştırarak baktı. Ne kadar yol aldığını, tepenin zirvesinden ne kadar uzakta olduğunu görmek için arkasını döndü ve o anda emeklerken çarptığı şeyi gördü. Uyuyan bir kaya. Vizörünü çıkarmadan önce orada değildi, Allison’ın keşfettiği programlarla çalışan o ufak ekranın yalanlarının bir parçası değildi.</p>

  <p>Holston uzanıp önünde yatan nesneye dokundu. Dokunduğu beyaz kıyafet kırılgan bir taş gibi un ufak oldu, Holston başını daha fazla taşıyamıyordu. Bedenini ele geçiren yavaş ölümün acısıyla iki büklüm oldu ve eşinin vücudundan geriye kalanlara tutundu. Acı verici son nefesini içine çekerken; bu kahverengi ve cansız tepenin siyah çatlaklarındayken; arkasında yükselen sessiz, kimsesiz ve çürümüş şehirle aynı karedeyken ölümünün onu seyredenlere nasıl göründüğünü düşündü.</p>

  <p>İzlemeyi tercih edenler ne görürdü acaba?</p>

  <p><a id="bookmark6"></a><a href="#footnote1">1</a></p>

  <p>Bitkilerin suyun içindeki mineraller vasıtasıyla yetiştirildiği, topraksız ve gübresiz bir bahçe türü - yhn.</p>
</body>
</html>
