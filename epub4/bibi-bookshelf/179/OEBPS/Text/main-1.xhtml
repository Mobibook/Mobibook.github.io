<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="u494cf11f-f733-4124-8503-b05caa599b3f"><a id="bookmark0"></a><span style="font-weight:bold;">İkinci Bölüm</span></p>

  <p><b>DOĞRU ÖLÇÜ</b></p>

  <p>Örgü şişleri ikişerli gruplar hâlinde deri bir kılıfın içinde duruyorlardı. Aynı ebatlardaki iki tahta çubuktan ibarettiler; pörsük ve kuru bir et tarafından sarmalanmış, yan yana duran narin bilek kemiklerine benziyorlardı. Tahta ve deri. Bu nesneler kuşaktan kuşağa aktarılan birer ipucu, atalarının onlara attığı masum bir göz kırpıştı; isyandan ve tasfiyeden sağ çıkmayı başarmış çocuk kitapları ve ahşap oymalar gibi zararsızdılar. Her bir ipucu kendilerininkinden farklı, binaların toprağın üzerinde yer aldığı bir dünyanın silik izleri gibiydi. Tıpkı o gri ve cansız tepelerin üzerinden görülenler gibi...</p>

  <p>Biraz düşünüp taşındıktan sonra Başkan Jahns aralarından bir çift şiş seçti. Seçimlerini her zaman özenle yapardı, çünkü doğru ölçüyü tutturmak önemliydi. Şişi çok ince seçerse örgü zahmetli, hırka ise çok dar ve sıkı olurdu. Diğer yandan, çok kalın bir şiş seçtiği takdirde de ilmeklerin arasında koca koca boşluklar kalırdı. Bu da örülen şeyin bol ve salkım saçak olması anlamına gelirdi. Örgü çok gevşek olur, içinden bakan biri karşı tarafı rahatlıkla görebilirdi.</p>

  <p>Jahns kararını verdiğinde tahta kemikleri deri bileğin içinden çıkardı ve büyük bir pamuk ipliği yumağına uzandı. Ellerinin bu ağırlıktaki bir bükülmüş elyaf ilmeğinden derli toplu ve işe yarar bir şeyler meydana getirebildiğine inanması güçtü. Yumağın ucunu aramaya koyulduğu sırada nesnelerin biçim değiştirişlerini düşünmeye daldı. Mesela örmekte olduğu hırka şu anda bir tasarıdan ve dolaşmış ipliklerden fazlası değildi. Zamanı biraz geriye sardığınızda tarlalarda çiçek açan pamuğun parlak dokularından ibarettiler. Toplanmış, ayıklanmış, sonra da eğrilmişlerdi. Daha da geri sardığınızdaysa, üzerlerindeki hava kuvvetli sera ışıklarının tüm ihtişamıyla kavrulurken, pamuk bitkisinin özünü toprağın altına gömülmüş ve bitkinin köklerini kendi derileriyle besleyen insanlara dek sürebilirdiniz.</p>

  <p>Jahns karamsarlığı karşısında başını iki yana salladı. Yaşı ilerledikçe düşünceleri ölüme daha çabuk kayar oluyordu. Her seferinde, her şeyin sonunda ölümü düşünmek.</p>

  <p>Tecrübeden gelen bir ihtimamla ipliği bir şişin ucuna doladı ve parmaklarıyla üçgen biçiminde bir ağ meydana getirdi. Şişin ucu üçgenin içinde dans ederek örgüye ilk ilmeği attı. Örgü örmenin en sevdiği kısmı buydu: ilmek atmak. Başlangıçları severdi. İlk sıra. Hiçbir şeyden bir şeyler meydana gelirdi. Elleri ne yapacağını iyi bildiğinden, başını kaldırıp toz birikintilerini tepeden aşağı kovalayan sabah rüzgarını seyretmekte serbestti. Bulutlar bugün alçak ve meşumdu; rüzgarda savrulan kirlerin oluşturduğu küçük hortumlar kahkahalar atan çocuklar gibi yerlerde yuvarlanarak, fıldır fıldır dönerek, etrafa saçılarak, kah bayırları kah vadileri aşarak iki tepenin birbirlerine toslayıp bir olduğu büyük bir kıvrıma doğru yol alırken onların üzerlerine titreyen endişeli ebeveynler gibiydiler. Jahns toz bulutlarının bir çift ölü bedene çarpıp etrafa dağılmasını; edepsiz toz ikizlerinin buharlaşarak birer hayalete dönüşmesini; o somut, oyunbaz çocukların yeniden hayallere ve sis bulutlarına bürünmesini seyretti.</p>

  <p>Başkan Jahns rengi ağarmış plastik sandalyesinde geriye yaslandı ve dışarıda, bu tehditkar dünyada at koşturan arsız rüzgarı seyretti. Elleri ip yumağını sıralara dönüştürmeye devam ederken yaptığı işe arada bir bakış atması kafi geliyordu. Toz sık sık katmanlar halinde silonun sensörlerine doğru yol alıyordu ve her dalga sanki hedefini alaşağı edecek birer fiziksel darbeymişçesine kadının irkilmesine neden oluyordu. Hoş, görüntüyü bulandıran tozların saldırılarını izlemek her zaman zorluydu; ama en zoru temizliğin ertesi günüydü. Toz parçacıklarının lenslere her teması bir tecavüz, pis bir adamın pirüpak bir şeye dokunması gibiydi. Jahns bunun nasıl bir his olduğunu anımsadı. Ve geçen altmış yılın ardından bazen o lenslerin üzerindeki kiri temizlemenin, onların temiz kalması için insan kurban etmenin kendisi adına daha katlanılmaz olup olmadığını merak ediyordu.</p>

  <p>“Hanımefendi?"</p>

  <p>Başkan Jahns bakışlarını kısa bir süre önce ölen şerifini bağrına basan cansız tepelerden ayırdı ve yanında dikilen Şerif Yardımcısı Marnes'a çevirdi.</p>

  <p>“Efendim Marnes?"</p>

  <p>“Bunları istemiştiniz."</p>

  <p>Marnes kafeterya masasının üzerine üç manila dosya koydu ve dün geceki temizlik kutlamalarından kalan kırıntılarla meyve suyu lekelerinin arasından kadına doğru itti. Jahns örgüsünü bir kenara bırakıp gönülsüzce onlara uzandı. Aslında tek istediği bir süre daha yalnız kalıp ilmek sıralarının bir şeylere dönüşmesini seyretmekti. Kir ve yıllar pisletmeden, silonun üst kat sakinleri uyanmadan, gözlerindeki uykuyu ve vicdanlarındaki lekeleri ovuşturup atmadan, yukarı gelip kendi plastik sandalyeleriyle etrafına doluşmadan, tüm manzara onlar tarafından sömürülmeden önce bu bakir gün doğumunun sağladığı huzur ve sessizliğin tadını çıkarmak istiyordu.</p>

  <p>Ancak görev beklemezdi: başkan olmayı kendisi istemişti ve silonun bir şerife ihtiyacı vardı. Bu yüzden kendi istek ve arzularını rafa kaldırıp dosyaları dizlerinin üzerine koydu. ilkinin kapağını okşarken ellerine acı ve kabulleniş karışımı bir bakış attı. Her ikisinin de üzeri tıpkı dosyalardan taşan ucuz kağıtlar gibi kuru ve buruş buruştu. Şerif Yardımcısı Marnes'a bir göz attı; adamın beyaz bıyıklarının arasında yer yer siyah kıllar göze çarpıyordu. Bu renk düzeninin tam tersi olduğu, adamın uzun ve ince görünümünün kırılganlıktan ziyade gücü ve gençliği işaret ettiği zamanları hatırladı. Onu hala yakışıklı buluyordu; fakat bunun nedeni onu uzun zamandır tanıyor oluşu, yaşlı gözlerinin adamın genç halini bugün bile hatırlamasıydı.</p>

  <p>“Biliyor musun, bu işi daha değişik bir şekilde yapabiliriz,” dedi Marnes'a. “Seni şerifliğe terfi ettirmeme izin verirsin, sonra da kendine bir şerif yardımcısı bulursun, adamakıllı bir iş olur.”</p>

  <p>Marnes güldü. “Neredeyse başkanlık yaptığınız süre kadar uzun bir zamandır şerif yardımcısıyım hanımefendi. Günün birinde birer ölü olacağımız gerçeği dışında hiçbir şeye güvenmeyin.”</p>

  <p>Jahns başıyla onayladı. Marnes’ın etrafında oluşunu sevmesinin başlıca nedenlerinden biri de adamın düşüncelerinin olabildiğince kara oluşuydu, bu sayede kendi düşünceleri onunkilerin yanında gri kalıyordu. “Korkarım o gün ikimiz için de hızla yaklaşıyor,” dedi.</p>

  <p>“Doğru söze ne hacet. Diğerlerinden bu kadar uzun yaşayabileceğimi hiç düşünmemiştim. Ancak sizden çok yaşamayacağıma kalıbımı basanın.” Marnes bıyıklarını sıvazladı ve dışarının manzarasına göz gezdirdi. Jahns ona gülümsedi, sonra da en üstteki dosyayı açıp ilk özgeçmişi inceledi.</p>

  <p>“Bunlar bu işi yapabilecek düzeyde üç aday,” dedi Marnes. “Aynen istediğiniz gibi. İçlerinden herhangi biriyle seve seve çalışırım. Ama Juliette, sanırım özgeçmişi ortadaki olacak, benim ilk tercihim olurdu. Aşağıda, Mekanik’te çalışıyor. Yukarı çok sık uğramıyor ama ben ve Holston-” Marnes duraksayıp boğazını temizledi.</p>

  <p>Jahns o tarafa bir göz attığında Şerif Yardımcısı'nın bakışlarını tepenin üzerindeki iki büklüm karaltıya diktiğini gördü. Marnes elini yumruk yapıp sert parmak boğumlarını ağzına götürdü ve sahte bir öksürük sesi çıkardı.</p>

  <p>“Pardon,” dedi. “Dediğim gibi, birkaç yıl önce Şerif ve ben aşağıda bir ölüm vakası üzerinde çalışıyorduk. İşte bu Juliette, yanlış hatırlamıyorsam kendisine Jules denilmesini tercih ediyor, hemen gözümüze çarptı. Zehir gibi. O vakada bize çok yardımı dokundu. Detayları çok iyi gözlemliyor, insanları çok iyi idare ediyor, resmi ilişkilerde de başarılı ve kararlı biri. Seksenlerden yukarı çok çıktığını sanmıyorum. Bir En-Derinci olduğu kesin, epeydir onlardan biriyle çalışmadık.”</p>

  <p>Jahns, Juliette'in dosyasını diğer ikisinin arasından çıkardı, sonra da aile soyağacını, hediye çeki geçmişini ve maaş olarak kaç jeton aldığını inceledi. Vardiya amiri olarak görünüyordu ve kendisinden oldukça övgüyle bahsedilmişti. Çekiliş geçmişinde adı geçmiyordu.</p>

  <p>“Hiç evlenmemiş mi?” diye sordu Jahns.</p>

  <p>“Hayır. Kendini işine adamış tiplerden. Bilirsiniz ya. Bir hafta boyunca aşağıdaydık, gençlerin ona nasıl baktığını gördük. İstese hemen o çocuklardan birini ayarlar ama istemiyor. Sağlam bir izlenim bırakan fakat yalnız kalmayı tercih eden biri.”</p>

  <p>“Sende iyi bir izlenim bıraktığı aşikar,” dedi Jahns, bunu söylediğine anında pişman olarak. Sesindeki kıskançlık tınısı kadının hiç hoşuna gitmemişti.</p>

  <p>Marnes vücudunun ağırlığını diğer bacağına aktardı. “Eh, beni iyi bilirsiniz başkanım. Adayları her zaman tartar, terfi etmemi engellemek için elimden geleni yaparım.”</p>

  <p>Jahns gülümsedi. “Diğer ikisinden ne haber?” İsimlere bir göz gezdirirken En-Derin'den birini seçmenin iyi bir fikir olup olmadığını düşündü. Ya da muhtemelen Marnes’ın gönlünü kaptırmasından endişeleniyordu. En tepedeki dosyanın üzerinde yazan ismi tanıdı. Peter Billings. Birkaç kat aşağıdaki mahkemede ya katip ya da yargıç gölgesi olarak çalışıyordu.</p>

  <p>“Açık konuşayım mı hanımefendi? Diğer ikisi seçimi adaletli göstermek için seçilmiş kişiler. Dediğim gibi, onlarla da çalışırım ama bence Jules tam aradığınız kişi. Genç bir kız şerif olmayalı epey zaman oldu. Önümüzdeki seçimler için popüler bir tercih olur.”</p>

  <p>“Ama bizim onu seçmemizin nedeni bu olmayacak tabii,” dedi Jahns. “Kimin üzerinde karar kılarsak kılalım o kişi muhtemelen biz öldükten uzun süre sonra da işine devam ediyor ola-” Holston'ı seçmeden önce de aynı şeyleri söylediğini hatırlayınca lafını yarıda kesti.</p>

  <p>Jahns dosyanın kapağını kapatıp dikkatini yeniden duvarekrana verdi. Tepenin eteklerinde ufak bir hortum şekillenmişti ve toplayıp içine kattığı tozlar hızla tam teşekküllü bir tehlikeye dönüşüyordu. Bu küçük şekil giderek daha geniş bir koni hâlini alırken etrafa biraz buğu saçtı, sonra da ince ucunun üzerinde, bir topaç misali sallanıp dönerek berrak gün doğumunun solgun ışık hüzmeleri altında parıldayan sensörlere doğru seğirtti.</p>

  <p>“Galiba gidip onu bir görmemiz lazım," dedi Jahns sonunda. Dosyaları hâlâ dizlerinin üstünde tutuyor, sarılmış parşömenleri andıran parmaklarıyla el yapımı kâğıdın pürüzlü kenarlarıyla oynuyordu.</p>

  <p>“Hanımefendi? Ben şahsen onun buraya gelmesini tercih ederim. Görüşmeyi her zaman olduğu gibi ofisinizde yaparız. Buradan aşağısı bir dünya yol, hele ki geri dönmesi ondan da beter."</p>

  <p>“Endişelerini anlıyorum Şerif Yardımcısı, gerçekten. Ama kırkıncı katın altına inmeyeli epey zaman oldu. Dizlerimin durumu insanlarımı görmemek için bir mazeret olamaz, ayrıca-"</p>

  <p>Başkan durdu. Tozdan oluşan hortum sallandı, döndü ve doğrudan onlara doğru yol almaya başladı. Büyüdü, büyüdü - Jahns’in de iyi bildiği üzere lensin geniş açışı onu gerçekte olduğundan çok daha büyük ve acımasız bir canavara dönüştürüyordu - ve sonunda sensör sırasının üzerine patladı. Tanyeli, salondaki ekrana çarpıp geri çekilinceye ve arkasında ince, solgun bir film tabakasıyla lekelenmiş bir manzara bırakıncaya kadar tüm kafeterya kısa süreliğine karanlığa gömüldü.</p>

  <p>“Lanet olasıca şeyler," dedi Şerif Yardımcısı Marnes, sıktığı dişlerinin arasından. Elini silahının kabzasına koyarken tabancasının yıllanmış deri kılıfı gıcırdadı ve Jahns yaşlı Şerif Yardımcısı'nı dışarıda, o zalim coğrafyada incecik bacaklarıyla rüzgârı kovalayıp dağılan toz bulutuna mermiler yağdırırken hayal etti.</p>

  <p>İkisi bir süre boyunca sessizce bekleyip hasarı gözlemlediler. Sonunda sessizliği Jahns bozdu.</p>

  <p>“Bu yolculuğumuz seçimle ilgili değil Marnes, oy toplamak için de değil. Bildiğim kadarıyla yine rakipsizim zaten. Dolayısıyla bu konuyu daha fazla tartışmayacağız ve usulca, sükûnetle yol alacağız. İnsanlarımı <span style="font-style:italic;">görmek</span> istiyorum, onlar tarafından <span style="font-style:italic;">görülmek</span> değil." Bakışlarını Marnes'a çevirdi ve adamın da kendisine bakmakta olduğunu gördü. “Bu yolculuk benim için Marnes. Bir kaçış."</p>

  <p>Yüzünü yeniden manzaraya çevirdi.</p>

  <p>“Bazen... bazen burada, yukarıda gereğinden fazla kalmışım gibime geliyor. Her ikimizin de. Sanırım ikimiz de <span style="font-style:italic;">her yerde</span> gereğinden fazla kaldık...”</p>

  <p>Sarmal merdivenden gelen sabah koşuşturmacasının ayak sesleri onu duraksattı ve ikisi birden hayatın sesine, uyanan bir günün sedasına döndüler. Artık ölü şeylerin görüntülerini kafasından çıkartmaya başlamasının, ya da en azından onları bir süreliğine bir yerlere gömmesinin vakti gelmişti de geçiyordu.</p>

  <p>“Birlikte aşağıya ineceğiz ve Juliette’in doğru ölçüsünü alacağız. Çünkü kimi zamanlar burada oturup hayatın bizi yapmaya zorladığı şeyleri seyretmek kalbimin derinliklerine âdeta bir şiş sokuyor Marnes. Delik deşik oluyorum.</p>

  <p>***</p>

  <p>Kahvaltıdan sonra Holston’ın eski ofisinde buluştular. Aradan bir gün geçmesine rağmen Jahns burayı hâlâ onun odası gibi görüyordu. Başka birininmiş gibi düşünmek için henüz çok erkendi. Şerif Yardımcısı Marnes, IT departmanından Terry adlı iri yarı güvenlik görevlisine, yani Holston ve kendisi bir davayla meşgul olduğunda çoğunlukla yerlerine bakan adama son dakika direktiflerini verirken, Jahns de birbirinin eşi olan iki masa ile eski dosya dolaplarının diğer tarafında durup boş nezarethaneye dikkatle bakıyordu. Terry’nin arkasında saygılı bir biçimde bekleyen gencin adı Marcha’ydı; IT’de çalışmak üzere eğitim gören siyah saçlı ve parlak gözlü genç bir kızdı. Marcha, Terry’nin gölgesiydi; silo çalışanlarının yaklaşık yarısının bir gölgesi vardı. Edindikleri bilgiler ile teknikleri bir sünger gibi emmek ve böylece siloyu en az bir nesil daha işler hâlde tutabilmek için her daim hazır olan bu gölgelerin yaşları 12 ila 20 arasında değişiyordu.</p>

  <p>Şerif Yardımcısı Marnes insanların temizlik sonrası ne kadar gürültücü ve kavgacı olduklarını hatırlattı Terry’ye. Gerilim bir defa boşaldı mı insanlar bir süre daha onu devam ettirmeye eğilimli olurdu hep. Birçoğu son çifte temizliği hatırlayamayacak kadar genç olduğundan böyle bir şeyin mümkün olamayacağını zannederdi. En azından birkaç aylığına...</p>

  <p>Aslında Terry’yi uyarmasına gerek de yoktu, yan taraftaki cümbüş kapalı kapıların ardından bile duyulabiliyordu. Silonun kırkıncı katının yukarısında yaşayanların çoğu çoktan kafeterya ve oturma salonuna doluşmuştu. Gün boyunca Orta-Katlar’dan ve En-Derin’den yüzlercesi daha işlerinden izin alıp En-Tepe’ye uğrayacak, dışarıdaki dünyanın en net manzarasını seyredebilmek için tatil jetonlarını harcayacaklardı. Çoğu bunu bir hac vazifesi olarak görürdü. Bazılarıysa sadece birkaç yılda bir uğrar, her şeyin tıpkı hatırladıkları gibi göründüğünü söyleyerek homurdanır, orada yaklaşık bir saat geçirir, sonra da çocuklarını önlerine katarak merdivenlerden çıkmakta olan kalabalıkla boğuşa boğuşa tekrar aşağı inerdi.</p>

  <p>Anahtarları Terry'ye bırakıp ona bir de geçici bir rozet emanet ettiler. Marnes telsizinin pillerini kontrol etti, ofis ünitesinin sesinin açık olduğundan emin oldu ve silahını gözden geçirdi. Ardından Terry’yle tokalaşarak ona şans diledi. Gitme vaktinin geldiğini sezen Jahns boş nezarethaneye sırtını döndü. Terry’ye hoşça kal dedi, Marcha’yı başıyla selamladı ve kapıdan çıkmakta olan Marnes’ın peşine takıldı.</p>

  <p>“Burayı bir temizliğin ardından boş bırakmakla iyi ettiğinden emin misin?” diye sordu Jahns, kapıdan çıkıp kafeteryaya adım attıklarında. O gecenin ilerleyen saatlerinde ortalığın ne kadar karışacağını, kalabalığın ne denli can sıkıcı olacağını biliyordu. Onu bu zor zamanda kendi keyfi doğrultusunda ayak işlerine sürüklemesi bir an yanlış göründü gözüne.</p>

  <p>“Şaka mı yapıyorsunuz? Buna ihtiyacım var. Buradan uzaklaşmam gerekiyor.” Marnes, kalabalık yüzünden büyük bir bölümü görünmeyen duvarekrana kısa bir bakış attı. “Holston’ın ne düşündüğünü, neden kafasından geçenleri benimle hiç paylaşmadığını hâlâ anlayabilmiş değilim. Belki geri döndüğümüz zaman o hâlâ ofisteymiş gibi hissetmem, çünkü şu anda orada nefes almakta dahi ciddi zorluk çekiyorum.”</p>

  <p>Kafeteryayı dolduran kalabalığın arasında ilerlemeye çalışırlarken Jahns bu konuyu etraflıca düşündü. Karışık meyve suları plastik bardakların içinde çalkalanırken havadaki kaçak alkol kokusunun yakıcılığını fark etti, ancak umursamadı. İnsanlar ona iyi dileklerini sunuyor, dikkatli olmasını söylüyor ve oylarını ona vereceklerine dair söz veriyordu. Kimseye adamakıllı bir şey söylememiş olmalarına rağmen yolculuklarının haberi alkollü meyve kokteylinden daha hızlı yayılmıştı. Çoğu bunun bir iyi niyet yolculuğu, bir seçim kampanyası gezisi olduğu izlenimine kapılmıştı. Yaşamları boyunca Holston'dan başka şerif görmemiş genç silo sakinleri şimdiden Marnes'ı selamlıyor ve ona bu görevi devralmış gibi muamele ediyorlardı. Olan bitenin farkında olanlar gözlerinin altı kırış kırış olanlardı. İkili, kafeterya alanını boydan boya geçerken kalabalık onları başlarıyla selamlıyor ve farklı bir türde, sözsüz şans dileklerinde bulunuyorlardı. <span style="font-style:italic;">Bu düzeni devam ettirin,</span> diyordu gözleri. <span style="font-style:italic;">Bu düzeni devam ettirin ki çocuklarım da benim kadar uzun yaşayabilsinler. İşlerin sarpa sarmasına izin vermeyin, daha değil.</span></p>

  <p>Jahns bütün ömrünü bu baskının, dizlerinden çok daha fazlasına yüklenen bu ağırlığın altında geçirmişti. Ana merdivene doğru yollanırlarken Jahns sükûnetini korudu. Bir avuç insan ona bir konuşma yapması için seslendi, ancak oradan buradan gelen tek tük sesler ilgi görmedi. Bu beklentinin koro halinde dile getirilmemesi onu rahatlattı. Zaten ne söyleyebilirdi ki? Silo düzeninin nasıl olup da bozulmadığını bilmediğini mi? Kendi örgüsüne bile anlam veremediğini mi? İlmek attığınızda ve bunu doğru yaptığınızda örgünün bir şekilde kıyafete dönüştüğünü mü anlatacaktı? Onlara tüm örgünün dağılması için sadece tek bir makas darbesinin yeterli olduğunu da söyler miydi? Tek bir kesik atar ve çeke çeke bütün giysiyi bir ip yığınına çevirebilirdiniz. Yaptığı yegane şey kuralları uygulamakken ve işler uzun yıllardır bir şekilde yolunda gidiyorken ondan gerçekten olan biteni anlamasını mı bekliyorlardı?</p>

  <p>Çünkü silonun nasıl rayından çıkmadığını anlamıyordu. Bu insanların haletiruhiyelerini ve neden kutlama yaptıklarım da anlamıyordu. Güvende oldukları için mi içip içip bağırıyorlardı' Kader canlarım bağışladığı ve temizlikten yırttıkları için mi? İyi bir adamın, arkadaşının, bu insanları sağ ve afiyette tutabilmek için kendisine yardım eden ortağının ölü bedeni bir tepede, karısının yanı başında yatarken bu insanlar kadeh tokuşturuyorlardı. Eğer bir konuşma yapsaydı ve sarf ettiği cümleler yasaklanmış kelimeler içermeyecek olsaydı konuşmasının içeriği şu olurdu: Bugüne dek özgür iradeleriyle temizliğe gitmeyi seçenler arasından hiç kimse bu iki kişiden daha temiz kalpli değildi. Ama bu söyleyecekleri geride kalan pek çok kişi için ne anlam ifade ederdi?</p>

  <p>Şimdi konuşma yapmanın sırası değildi. İçmenin ya da şen şakrak takılmanın da öyle. Şimdi sessizce düşünüp taşınma vaktiydi, ki bu da Jahns’in buradan uzaklaşmak istemesinin nedenlerinden biriydi. Artık işler değişmişti. Bir günde değil tabii, uzun yıllar sürmüştü bu. Burada yaşayanların çoğundan daha iyi biliyordu bunu. Bir ihtimal Tedarik’teki yaşlı hanımefendi Mclain fark etmiş, işlerin bu noktaya geleceğini öngörebilmiş olabilirdi. İnsanın bundan emin olabilmesi için uzun yıllar yaşaması gerekirdi; Jahns yaşamıştı, o yüzden de emindi. Zaman akıp giderken, dünyasını ayaklarının yetişemeyeceği bir hızda alıp götürürken Başkan Jahns yakında zamanın kendisini bütünüyle geride bırakacağını biliyordu. Onun en büyük korkusu, asla dile getirmediği halde her gün hissettiği şey, dünyalarının o olmadan sendeleyerek daha uzaklara gidemeyeceğiydi.</p>

  <p>Jahns’in bastonu her bir metal basamağa çarpışında dikkat çekici bir çınlama çıkarıyordu. Çok geçmeden bu ses, son temizliğin enerjisiyle kalabalıklaşıp titreşen merdivenlerin ritmini belirleyen bir metronom görevi görmeye başladı. Görünüşe göre ikisi haricindeki herkes yukarı çıkıyordu. Akıntının aksi yönünde ite kaka, dirsek dirseğe ilerlerlerken, “Hey, Başkanım!” bağırışlarını Marnes'a verilen kafa selamları izledi. Jahns onların yüzüne baktığı zaman, gerçekleşmesini öngördükleri terfinin korkunç doğasına duydukları saygıdan ötürü adama şerif diye hitap etmeyi arzuladıklarını gördü.</p>

  <p>“Kaç kat inmeyi düşünüyorsunuz?” diye sordu Marnes.</p>

  <p>“Niye, yoksa şimdiden yoruldun mu?” dedi Jahns, omzunun üzerinden geriye bakıp adama sırıtırken. Marnes’ın fırça gibi bıyıklarının da adama özgü bir gülümsemeyle eğrildiğini gördü.</p>

  <p>“İnmek benim için dert değil. Esas tırmanmaya dayanamıyorum.” Jahns’in kolu kendisini geriden takip eder, Marnes ise ileri uzanırken ikilinin elleri kısa bir süreliğine sarmal merdivenin kıvrımlı tırabzanının üzerinde buluştu. Ona hiç de yorulmadığını söylemeyi geçirdi aklından; ancak ani bir yorgunluk, fiziksel olmaktan çok zihinsel bir tükenmişlik ele geçirdi kadının bedenini. Kafasında gençlik zamanlarından kalma çocuksu bir sahne dönmeye başladı ve Marnes’ın kendisini kucağına alıp merdivenlerden aşağı taşıdığını hayal etti. Güç ve sorumluluklarından hoş bir biçimde feragat eder, kendisini başka birinin egemenliğine bırakır, numara yapmasına gerek kalmazdı. Bu geçmişten bir hatıra değildi aslında; hiç yaşanmamış bir gelecekti ve Jahns bunu sadece aklından geçirdiği için bile suçluluk duydu. Kocasını yanında hissetti, adamın hayaleti Jahns'in düşüncelerinden huzursuz olmuştu. “Başkanım? Kaç kat inmeyi düşünüyorsunuz?”</p>

  <p>Bir taşıyıcı, merdivenleri zor bela çıkarken ikisi de durup tırabzanlara yaslandılar. Jahns oğlanı tanıdı, adı Conner’dı. Henüz bir çocuktu ama daha şimdiden kuvvetli bir sırtı ve kendinden emin adımları vardı. Kayışla birbirine tutturulmuş birkaç parça eşya dengeli bir şekilde omuzlarına yüklenmişti. Suratındaki ekşi ifade yorgunluktan ya da ağrıdan değil, sıkıntıdandı. Birdenbire merdiveninde türemiş tüm bu insanlar, bu turistler de kimdi? Jahns teşvik edici bir şeyler söylemek, kendi dizlerinin hiçbir zaman üstesinden gelemeyeceği işlerde çalışan bu insanlar için ufak bir iltifatta bulunmak istedi. Ancak En-Derin'den yukarı katlara erzak ve mal taşıyan bu delikanlı, dışarısının berrak ve engin manzarasına bir göz gezdirmek için en üst kata tırmanan silo sakinlerinin neden olduğu trafik nedeniyle yavaşlamak zorunda kalmış olmasına rağmen, güçlü ve dinç bacaklarıyla çoktan yanlarından geçip gitmişti.</p>

  <p>İkili sahanlıkta bir müddet soluklandı. Marnes matarasını Jahns’e uzattı, o da geri vermeden önce nazik bir yudum aldı.</p>

  <p>“Bugün yarısına kadar inmek istiyorum," diye cevapladı sonunda. “Ama yol üzerinde birkaç yere uğramam lazım."</p>

  <p>Marnes matarasından kana kana içti, sonra da kapağını tekrardan kapatmaya koyuldu. “Ev ziyaretleri mi?"</p>

  <p>“Onun gibi bir şey. Yirminci kattaki çocuk bakımevine uğramak istiyorum."</p>

  <p>Marnes güldü. “Bebekleri öpmek için mi? Başkanım, kimse sizi seçimde geride bırakamaz. Kazanmak için sadece yaşınız yeter."</p>

  <p>Jahns gülmedi. “Teşekkürler," dedi, yüzüne sahte bir acı maskesi takınarak. “Ama hayır, bebekleri öpmeye gitmiyorum.” Arkasını dönüp tekrardan yürümeye koyuldu, Marnes da onu takip etti. “Şu Jules denen hanımefendi konusunda senin profesyonel görüşüne güvenmiyor değilim. Başkan olduğum günden bu yana tek bir yanlış tercih bile yapmadın."</p>

  <p>“Şeyde bile mi?" diye araya girdi Marnes.</p>

  <p>“Özellikle onda," dedi Jahns, kimi kastettiğini biliyordu. “O iyi bir adamdı, ancak kalbi kırıktı. Bu da en iyilerini bile alaşağı eder."</p>

  <p>Marnes'tan çıkan homurtular söylediklerine katıldığını gösteriyordu. “O halde neden çocuk bakımevine gidiyoruz? Yanlış hatırlamıyorsam Juliette yirminci kattakinde doğmamıştı-"</p>

  <p>“Hayır ama babası artık orada çalışıyor. Hazır oradan geçiyorken adamla bir tanışır, kızı hakkında da bir şeyler öğreniriz diye düşündüm."</p>

  <p>“Kişilik tanığı olarak bir baba mı?" Marnes güldü. “Ondan pek de tarafsız bir şeyler duyacağınızı sanmayın."</p>

  <p>“Bence şaşıracaksın," dedi Jahns. “Eşyalarımı toplarken Alice'ten biraz araştırma yapmasını rica ettim. İlginç bir detay yakaladı."</p>

  <p>“Öyle mi?”</p>

  <p>“Şu Juliette denen tip, bugüne dek hak kazandığı hiçbir tatil fişini kullanmamış.”</p>

  <p>“Bu Mekanik’te çalışanlarda çok da ender görülen bir şey sayılmaz,” dedi Marnes. “Sık sık fazla mesaiye kalıyorlar.”</p>

  <p>“Sadece bir yere gitmemekle kalmıyor, aynı zamanda hiç ziyaretçisi de olmuyor.”</p>

  <p>“Hâlâ bununla neyi amaçladığınızı anlayamadım.”</p>

  <p>Yanlarından bir aile geçerken Jahns bekledi. Muhtemelen altı ya da yedi yaşlarında bir çocuk babasının omuzlarına binmiş, merdivenlerin alt taraflarına çarpmamak için başım eğmişti. Omzunda ufak bir seyahat çantası, kucağındaysa kundaklanmış bir bebek taşıyan anne de hemen arkalarından geliyordu. Kusursuz bir aile, diye düşündü Jahns. Kullandıklarım yerlerine koyan cinsten. İkiye karşılık iki. Tıpkı çekilişin hedeflediği ve kimi zaman başarabildiği gibi.</p>

  <p>“Peki o hâlde, sana bununla neyi amaçladığımı söyleyeyim,” dedi Marnes'a. “Bu kızın babasını bulmak, gözlerinin içine bakmak ve neden kızı Mekanik bölümünde çalışmaya başladığından beri, yani neredeyse yirmi yıldır onu ziyaret etmediğini sormak istiyorum. Hem de bir kere bile.” Marnes'a yeniden bir bakış attı ve bıyıklarının altından kendisine somurttuğunu gördü.</p>

  <p>“Ve neden kızının da bir kez olsun yanma gelmediğini,” diye ekledi.</p>

  <p>***</p>

  <p>Yukarı daireleri geride bırakıp onuncu katlara vardıklarında trafik seyreldi. Jahns, aşağı yönde atılan her adımın geri dönüş yolunda burunlarından fitil fitil geleceğinden emindi. Bunun işin basit kısmı olduğunu hatırlatıp durdu kendisine. Aşağı inmek, çelik bir yayı gerip serbest bırakmak gibiydi. Jahns'e boğulduğu kâbuslarını anımsatıyordu. Hayatı boyunca onu boğabilecek derinlikte su görmek şöyle dursun, içine girebileceği kadar bile su görmediğinden aptalca kâbuslardı bunlar. Ama tıpkı ara sıra yüksek bir yerlerden düştüğü rüyalar gibi başka bir döneme ait kalıtlar, uyuduklarında her birinin belleklerinde açığa çıkan kırılmış parçalardı bunlar. Ve o bellek şunu haykırıyordu: <span style="font-style:italic;">Böyle yaşamak</span> için <span style="font-style:italic;">yaratılmadık.</span></p>

  <p>İşte bu inişin, bu sarmal düşüşün de geceleri onu yutan boğulmalardan bir farkı yoktu. Amansız ve kaçınılmazdı. Sanki bir daha asla yukarıya çıkamayacağının farkındalığıyla birleşen bir ağırlık onu aşağı çekiyormuş gibiydi.</p>

  <p>Ardından Tekstil katını, yani renk renk işçi tulumlarının diyarını ve iplik yumaklarının geldiği yeri geçtiler. Boyaların ve diğer kimyasalların kokusu merdiven sahanlığına kadar ulaşıyordu. Eğimli briket duvarın içine yerleştirilmiş bir pencere, bölgenin kıyısında kalan ufak bir gıda dükkanına açılıyordu. İçerisi kalabalık tarafından adeta yağmalanmış, raflar yorgun tırmanıcılar ve temizlik sonrasının ekstra trafiği tarafından boşaltılmıştı. Birkaç taşıyıcı, talebi karşılamak için ellerinden gelenin en iyisini yaparak ağır yükleriyle beraber merdivene doluştular ve Jahns dünkü temizlikle ilgili korkunç bir gerçeğin farkına vardı: bu barbarca uygulama beraberinde psikolojik bir rahatlamadan, hatta dışarının net bir manzarasından daha fazlasını getiriyordu. Bu uygulama aynı zamanda silo ekonomisine de destek oluyordu. Aniden, seyahat etmek için bir mazeret çıkıyordu ortaya. Alışveriş yapmak için bir bahane. Her yer dedikodularla çalkalanır, aileler ve eski dostlar aylar hatta belki de yıllar sonra tekrar bir araya gelirken silonun bütününe bir yaşam zerk olunuyordu. Yaşlı bir bedenin eklemlerini gerip ardından gevşetmesi, kan dolaşımının uç noktalara deveran olmasını sağlaması gibiydi bu. Bir ayağı çukurda olan bir şey yeniden <span style="font-style:italic;">yaşam</span> dolmuştu.</p>

  <p>“Başkanım!"</p>

  <p>Arkasını döndü ve Marnes’ın bir üst sarmalda, neredeyse görüş alanının dışında olduğunu gördü. Adamın arayı kapatması için bir süre bekledi ve kendisine doğru aceleyle yol alan ayaklarını izledi.</p>

  <p>“Ağır olun,” dedi Marnes. “Eğer bu kadar hızlı inerseniz size yetişemem.”</p>

  <p>Jahns özür diledi. Hızındaki değişikliğin farkına dahi varmamıştı.</p>

  <p>On altıncı katın altına, yani ikinci daireler sırasına adım attıkları sırada Jahns daha şimdiden neredeyse bir yıldır görmediği bölgelerde olduğunu fark etti. Burada merdiven boşluğunda koşturan, basamakları yavaş yavaş tırmananların bacaklarına dolanan daha genç ayakların patırtısı vardı. Yukarı katların ilköğretim okulu, çocuk bakımevinin hemen üzerindeydi. Tüm bu trafiğe ve çıkan gürültüye bakılırsa okul tatil edilmişti. Jahns bu tatilin nedeninin derse katılacak öğrencilerin azlığı (ebeveynleri dışarıyı izlemeleri için çocuklarını yukarı götürüyorlardı) ile öğretmenlerin de aynı şeyi yapmak istemelerinin bir karışımı olduğunu düşündü. Yere tebeşirle çizilmiş üçtaş ve seksek çizgilerinin gelip geçenler tarafından silindiği, tırabzanlara sarılmış çocukların derileri yüzülmüş dizlerini parmaklıkların arasından sarkıttığı ve ayaklarını bir alttaki merdiven boşluğuna salladığı, ıslıkların ve hevesli bağrışmaların yetişkinlerin yanında gizli fısıldaşmalara dönüştüğü okul sahanlığından geçtiler.</p>

  <p>Çocuk bakımevinin olduğu kata döne döne bir kat daha yaklaşırlarken, “Neyse ki varmak üzereyiz, dinlenmem lazım çünkü,” dedi Marnes. “Umanın bu adam müsaittir de görüşebiliriz.”</p>

  <p>“Müsait olacak,” dedi Jahns. “Alice ofisimden mesaj yazıp geleceğimizi bildirdi.”</p>

  <p>Çocuk bakımevinin bulunduğu katın sahanlığındaki trafiği aşıp soluklandılar. Marnes matarasını uzattığında Jahns bu kez lıkır lıkır içti, ardından mataranın eğimli ve çukurlu yüzeyinde saçlarının vaziyetine baktı.</p>

  <p>“İyi görünüyorsunuz,” dedi Marnes.</p>

  <p>“Başkansı mı?”</p>

  <p>Marnes güldü. “Daha da iyi.”</p>

  <p>Adam bunu söylerken, Jahns onun yaşlı ve kahverengi gözlerinde bir parıldama gördüğünü sandı, ama muhtemelen dudaklarına götürdüğü mataranın ışıltısıydı bu.</p>

  <p>“Yaklaşık iki saatte yirmi kat indik. Hızı tavsiye etmem ama şimdiden buraya kadar indiğimize memnunum.” Bıyıklarını sildi ve arkasına uzanıp matarayı tekrardan çantasına yerleştirmeye çalıştı.</p>

  <p>“Ver ben halledeyim,” dedi Jahns. Matarayı adamın elinden alıp çantasının arka kısmındaki ağlı cebe yerleştirdi. “Bir de konuşma işini bana bırakıyorsun ona göre.” diye hatırlattı.</p>

  <p>Marnes zaten aksini hiçbir zaman düşünmediğini belirtmek istermişçesine kollarım havaya kaldırıp avuçlarını gösterdi. Birkaç adım atıp Jahns'in önüne geçti ve ağır metal kapılardan birini çekip açtı. Beklediklerinin aksine, paslı menteşelerden çıkan o alışılageldik gıcırdama sesi duyulmadı. Sessizlik Jahns’in irkilmesine sebep oldu. Merdivenlere açılan tüm eski kapıların açılıp kapanırken çıkarttıkları sesi duymaya alışmıştı. Çiftliklerdeki vahşi yaşamın merdiven boşluğundaki versiyonuydu bu kapılar; daimi ve gürültücü. Ancak bu menteşeler yağlanıp özenle elden geçirilmişti. Bekleme salonunun duvarlarındaki işaretler de bu gözlemi kuvvetlendirir nitelikteydi, kalın harflerle sessizlik talep ediyorlardı. Onlara dudakların üzerine yerleştirilmiş parmaklar ve üzerlerine taksim çekilmiş dairelerin içindeki açık ağız resimleri eşlik ediyordu. Çocuk bakımevinin sessizlik konusunu önemsediği açıktı.</p>

  <p>“Buraya en son geldiğimde bu kadar çok uyarı levhası gördüğümü hatırlamıyorum,” diye fısıldadı Marnes.</p>

  <p>“Belki de çene çalmaktan fark edemeyecek kadar meşguldün,” diye cevapladı Jahns. Bir hemşire camın ardından onlara dik dik bakınca da adamı dirseğiyle dürttü. “Ben Başkan Jahns, Peter Nichols’la görüşmeye geldim," dedi kadına.</p>

  <p>Pencerenin ardındaki hemşire gözünü dahi kırpmadı. “Kim olduğunuzu biliyorum. Oyumu size vermiştim."</p>

  <p>“Ah, elbette. Çok teşekkür ederim."</p>

  <p>“İçeri buyurun.” Kadın masasındaki bir düğmeye bastı ve hemen yanındaki kapı hafifçe vızıldadı. Marnes kapıyı iterek içeri girdi, Jahns de onu takip etti.</p>

  <p>“Şunları giyin lütfen."</p>

  <p>Hemşire (yakasındaki el çizimi künyeye bakılırsa adı Margaret’tı) onlara beyaz kumaştan yapılma, özenle katlanmış iki önlük verdi. Jahns ikisini de aldıktan sonra birini Marnes'a uzattı.</p>

  <p>“Çantalarınızı bana bırakabilirsiniz."</p>

  <p>Margaret’ın söylediklerini reddetme lüksleri yoktu. Jahns kendisinden çok daha genç olan bu kadının dünyasında olduğunu, sessizce vızıldayan o kapıdan geçer geçmez onun astı haline geldiğini hissetti. Bastonunu duvara dayadı, çantasını çıkarıp yere indirdi ve önlüğü giydi. Margaret bir el atıp kolunu geçirmesine yardımcı olana dek, Marnes kendisininkini giymekte güçlük çekti. Önlükle güreşerek onu kot gömleğinin üzerine geçirdi ve sanki işleyişleri kendi yeteneklerini aşıyormuşçasına bel bağcıklarının uçlarını ellerinde öylece tuttu. Jahns’in bağcıkları bağlayışını izledi, sonra da kendininkileri uçları çözülmeyecek bir yığın halinde birbirine dolamayı başardı.</p>

  <p>“Ne?” diye sordu, Jahns’in kendisine bakış biçimini fark ettiğinde. “Bu yüzden kelepçe taşıyorum. Düğüm atmayı hiçbir zaman öğrenememişsem ne olmuş yani?"</p>

  <p>“Altmış yıldır," dedi Jahns.</p>

  <p>Margaret masasındaki bir başka düğmeye bastı ve koridorun sonunu işaret etti. “Doktor Nichols çocuk bakımevinde. Geldiğinizi haber edeceğim."</p>

  <p>Jahns önden gitti. Marnes da onu takip ederken, “Bunda inanılmayacak ne var?" diye sordu.</p>

  <p>“Aslına bakarsan bence tatlı."</p>

  <p>Marnes homurdandı. “Benim yaşımdaki bir adama söylenecek korkunç bir sözcük bu."</p>

  <p>Jahns kendi kendine gülümsedi. Koridorun sonuna vardığında çift kanatlı bir kapıyı itip aralamadan önce durakladı. Oda loştu. Kapıyı biraz daha araladı ve dağınık ancak temiz bir bekleme salonuna girdiler. Çocuğunu almaya giden bir arkadaşıyla beraber beklediği Orta-Katlar’daki bir diğer bakımevini hatırladı. Cam bir duvar, birkaç beşik ile çocuk arabasının bulunduğu bir odaya bakıyordu. Jahns’in eli kalçalarına doğru gitti. Doğumunda takılan ve o günden beri bir defa olsun bile çıkarılmayan, şimdilerdeyse gereksiz olan implantının sert ve yuvarlak çıkıntısını ovdu. Çocuk bakımevinde olmak ona kaybettiklerini, işi için, hayaletleri için feda ettiklerini hatırlattı...</p>

  <p>İçerisi, minik yataklarda yeni doğmuş bir bebek olup olmadığını anlamak için fazla karanlıktı. Jahns her doğumdan haberdar olurdu elbette. Başkan olarak her birisi için bir tebrik mektubu ve doğum sertifikası imzalardı, ancak bugünlerde isimler birbirine girmişti . Ailenin hangi katta yaşadığını, doğumun ilk çocuk mu yoksa ikinci mi olduğunu nadiren hatırlıyordu. Her ne kadar bunu itiraf etmesi üzücü olsa da o sertifikalar onun için imzalanması gereken herhangi bir evrak işinden fazlası değildi artık.</p>

  <p>Belli belirsiz bir yetişkin silüeti küçük beşiklerin arasında hareket etti ve bloknotunun parlak kıskacı ile metal kaleminin ışıltısı müşahede odasının loşluğunda onlara göz kırptı. Silüetin sahibinin uzun olduğu belliydi, erkeksi bir yürüyüşü ve yapısı vardı. Acele etmeyen adam bir şeye bakmak üzere beşiklerden birinin üzerine eğildi ve iki metal parıltısı bir not kaydetmek üzere bir araya geldi. İşini bitirdiğinde odayı katedip geniş bir kapıdan geçti ve bekleme salonundaki Marnes ile Jahns’in yanına geldi.</p>

  <p>Jahns, Peter Nichols'ı görür görmez etkileyici bir adam olduğunu fark etti. O da uzun ve zayıf biriydi, ancak hareket edebilmek için kararsız uzuvlarını açıp kapıyormuş gibi görünen Marnes'la alakası yoktu. Peter’ınki bir antrenman bağımlısının sahip olacağı türden bir zayıflıktı; tıpkı basamakları çifter çifter çıkan ve böyle bir hız için özel olarak yaratılmış gibi görünen, Jahns’in tanıdığı birkaç taşıyıcı gibi. Boyu güven aşılayan tiplerdendi. Peter'ın uzattığı eli kavrayıp sıkıca tokalaşmasına müsaade ettiğinde hissetmişti bunu Jahns.</p>

  <p>“Gelmişsiniz,” dedi Doktor Nichols, yalın bir şekilde. Bu soğuk bir gözlemdi ve içinde küçücük bir şaşkınlık belirtisi bulunduruyordu. Marnes'ın elini de sıktı, ancak gözleri yeniden Jahns’e döndü. “Sekreterinize size çok fazla yardımımın dokunamayacağını ifade ettim. Korkarım Juliette'i bundan yirmi yıl önce bir gölge olduğu günden beri görmedim.” “Aslında sizinle konuşmak istediğim konu da tam olarak buydu.” Jahns, ebeveynler yeni doğmuş bebeklerine kavuşurken dışarıda bekleyen endişeli büyükbaba ve büyükannelerin, teyze ve halaların, dayı ve amcaların oturduğunu hayal ettiği minderli banklara bir bakış attı. “Oturmamızda bir sakınca var mı?”</p>

  <p>Doktor Nichols başıyla onayladı ve eliyle bankları işaret etti.</p>

  <p>“Ofis atamalarımı özenle yapıyorum,” diye açıkladı Jahns doktorun karşısına otururken. “Bu yaşımda atadığım yargıçların ve kanun adamlarının çoğunun benden uzun yaşamasını bekliyorum, dolayısıyla seçimlerimde çok titiz davranıyorum.”</p>

  <p>“Ama her zaman öyle olmuyor, değil mi?” dedi Doktor Nichols, başını yana yatırarak. Zayıf ve özenle tıraşlanmış yüzünde hiçbir ifade yoktu. “Yani sizden uzun yaşamalarım kastediyorum.”</p>

  <p>Jahns yutkundu. Yanında oturan Marnes kıpırdandı.</p>

  <p>“Bunca yıl gölgelik yaptığınıza ve bu kadar zahmetli bir meslek seçtiğinize göre aile kavramına değer veriyor olmalısınız,” dedi Jahns, konuyu değiştirerek ve bunun da sadece bir başka gözlem olduğunu, hiçbir imada bulunmadığını fark etti.</p>

  <p>Nichols başıyla onayladı.</p>

  <p>“Neden siz ve Juliette birbirinizi hiç ziyaret etmediniz? Yani neredeyse yirmi yıldır bir kere bile görüşmemişsiniz. O sizin tek çocuğunuz.”</p>

  <p>Nichols başını hafifçe çevirip bakışlarını duvarda gezdirdi. Jahns’in dikkati kısa süreliğine camın arkasında beliren bir başka silüete, rutin denetimlerini yapan bir hemşireye kaydı. Bir diğer kapı doğum odası olduğunu düşündüğü bir yere açılıyordu ve muhtemelen şu anda nekahet dönemindeki çiçeği burnunda bir anne orada en değerli varlığının kucağına verilmesini bekliyordu.</p>

  <p>“Bir tane de oğlum vardı,” dedi Doktor Nichols.</p>

  <p>Jahns bir elinin dosyaları çıkarmak için çantasına doğru uzandığını hissetti, ancak çantası yanında değildi. Juliette’in bir erkek kardeşi olduğu detayını atlamıştı.</p>

  <p>“Bilemezdiniz,” dedi Nichols, Başkan Jahns’in yüzündeki şaşkın ifadenin anlamını doğru okuyarak. “Sağ çıkamadı. Teknik olarak doğumu hiç gerçekleşmedi. Çekiliş sırası başkasına geçti.”</p>

  <p>“Üzüldüm...”</p>

  <p>Jahns uzanıp Marnes’ın elini tutma dürtüsüne karşı koydu. Masumca bile olsa birbirlerine isteyerek dokunmayalı onlarca yıl geçmişti; ancak odadaki beklenmedik hüzün, aradan geçen bu uzun sürenin anlamsızlığını ortaya koyuyordu.</p>

  <p>“Adı Nicholas olacaktı, babamın babasının adı. Prematüre doğmuştu, altı yüz seksen gram.” Sesindeki klinik tarafsızlık, her nasılsa duygusal bir iç döküşten daha hüzünlüydü. “Entübe ettiler, kuvöze aldılar, ama... komplikasyonlar vardı...” Doktor Nichols bakışlarını ellerinin tersine çevirdi. “Juliette o zaman on üç yaşındaydı. Tahmin edersiniz ki o da en az bizim kadar heyecanlıydı, bir erkek kardeşi olacaktı. Bir ebe olan annesinin gölgeliğini yapmasına bir yılı kalmıştı.” Nichols bakışlarını yukarı kaldırdı. “Bu bakımevinde değil ama, eski Orta-Katlar’daki çocuk bakımevinde. Eşimle beraber çalıştığımız yerde. O zamanlar hâlâ bir stajyerdim.”</p>

  <p>“Peki ya Juliette?” Başkan Jahns bağlantıyı pek kuramamıştı.</p>

  <p>“Kuvözde bir arıza oldu. Nicholas-” Doktor başını yana çevirdi, neredeyse ellerini gözlerine götürüyordu ancak toparlanmayı başardı. “Özür dilerim. Hâlâ adını kullanıyorum.”</p>

  <p>“Özür dilemenize gerek yok.”</p>

  <p>Başkan Jahns, Şerif Yardımcısı Marnes'ın elini tutuyordu. Bunun ne zaman ve nasıl olduğunu anlamamıştı. Doktor da fark etmiş gibi durmuyordu, ya da muhtemelen umursamıyordu.</p>

  <p>“Zavallı Juliette." Doktor başını iki yana salladı. “Perişan olmuştu. ilk önce Rhoda'yı, yani oğlumuzun sahip olduğu tek cılız şansı yaratma mucizesini gösteren tecrübeli doğum hemşiresini suçladı. Durumu ona anlattım. Sanırım Juliette de biliyordu zaten. Sadece nefret edecek birilerine ihtiyacı vardı." Jahns’e doğru kafa salladı. “O yaştaki kızlar nasıl olur siz de bilirsiniz.</p>

  <p>“ister inanın ister inanmayın ama hatırlıyorum." Jahns yüzüne zoraki bir gülücük takındı ve doktor da aynı şekilde karşılık verdi. O sırada Marnes'ın elini sıktığını hissetti.</p>

  <p>“Annesinin ölümünden sonra da arızalanan kuvözü suçladı. Şey, yalnızca kuvözü değil de bulunduğu kötü ortamı diyelim. Bütün her şeyi sarmalayan genel çürümeyi."</p>

  <p>“Eşiniz komplikasyonlardan mı vefat etti?" Bu da Jahns'in gözden kaçırdığı bir başka detay olmalıydı.</p>

  <p>“Eşim bir hafta sonra intihar etti."</p>

  <p>Yeniden o klinik tarafsızlık. Bu, olan biten şeyler karşısında geliştirdiği bir tür hayatta kalma mekanizması mıydı, yoksa olanlardan bağımsız bir karakter özelliği miydi? Jahns bu iki ihtimal üzerinde bir süre düşündü.</p>

  <p>“Bunu hatırlamıyor olmam çok tuhaf," dedi Şerif Yardımcısı Marnes, doktorla tanıştığından beri ağzından dökülen ilk sözcükler bunlardı.</p>

  <p>“Şey, ölüm belgesini ben yazdım. Dolayısıyla ölüm nedeni olarak istediğim şeyi yazabildim."</p>

  <p>“Ve bunu itiraf mı ediyorsunuz?" Marnes banktan zıplamak üzere gibi görünüyordu. Ama ne yapmak için olduğunu kestiremiyordu Jahns. Yerinden kalkmaması için bir elini onun kolunun üzerine koydu.</p>

  <p>“Zaman aşımından sonra mı? Elbette. İtiraf ediyorum. Zaten işe yaramaz bir yalandı. Juliette zekiydi, o yaşta bile. Biliyordu. Bu da onun ç-" Durdu.</p>

  <p>“Bu da onun ne?" diye sordu Başkan Jahns. “Çıldırmasına mı sebep oldu?"</p>

  <p>“Hayır," diyen Doktor Nichols başını iki yana salladı. “Öyle demeyecektim. Bu da onun çekip gitmesine neden oldu. iş değiştirmek için gölgebüyütenlere başvurdu. Mekanik bölümüne geçmek ve atölyede gölgelik yapmak istedi. Bu tarz bir atama için bir yaş küçüktü, ama kabul ettim. İzni imzaladım. Gider, biraz Derin havası alır, sonra geri döner sanmıştım. Çok safmışım. Biraz özgürlük ona iyi gelir diye düşünmüştüm."</p>

  <p>“Onu o günden beri bir daha görmediniz mi?"</p>

  <p>“Sadece bir kez. Gittiği günden yalnızca birkaç gün sonra annesinin cenazesinde. Yukarıya tek başına gelmişti, cenazenin defnine iştirak etti, bana sarıldı, sonra da aşağıya geri döndü. Duyduğuma göre dinlenmemiş bile. Yaptıklarından haberdar olmaya çalışıyorum. Derin’in çocuk bakımevinde bir meslektaşım var ve arada sırada bana birkaç haber uçuruyor. Juliette’in kafasındaki tek şey işine yoğunlaşmak, işine yoğunlaşmak ve işine yoğunlaşmak."</p>

  <p>Nichols duraksadı ve güldü.</p>

  <p>“Biliyor musunuz, küçükken annesinin tam bir kopyasıydı. Ama büyüyünce daha çok bana benzemeye başladı."</p>

  <p>“Peki onun silo şerifi olmasına mani olacak ya da bu iş için kötü bir seçim olduğunu gösterecek herhangi bir şey biliyor musunuz? Bu pozisyonun kapsamını biliyorsunuz, değil mi?"</p>

  <p>“Biliyorum." Nichols’ın gözleri Marnes'ın üzerinde dolaşarak kötü bağlanmış önlüğün açıklığından gözüken bakır rozete, oradan da yan tarafındaki tabancanın neden olduğu kabartıya kaydı. “Silo bünyesindeki bütün kanun adamlarının üzerinde onlara emir verecek birinin olması lazım, doğru mudur?"</p>

  <p>“Aşağı yukarı," dedi Jahns.</p>

  <p>“Neden Juliette ?”</p>

  <p>Marnes gırtlağını temizledi. “Bir keresinde bir soruşturmada bize yardım etmişti ve-"</p>

  <p>“Jules mu? Yukarı mı çıkmıştı?"</p>

  <p>“Hayır, biz aşağıdaydık."</p>

  <p>“Bu iş için gerekli eğitimi yok."</p>

  <p>“Hiçbirimizin yok," dedi Marnes. “Bu daha çok... siyasi bir makam. Bir vatandaşlık vazifesi.”</p>

  <p>“Reddedecektir."</p>

  <p>“Neden?" diye sordu Jahns.</p>

  <p>Nichols omuz silkti. “Sanırım kendi gözlerinizle göreceksiniz.” Ayağa kalktı. “Keşke size daha fazla zaman ayırabilseydim, ama gerçekten işimin başına dönmeliyim.” Çift kanatlı kapıya şöyle bir baktı. “Yakında bir aileyi ağırlayacağız...”</p>

  <p>“Anlıyorum.” Jahns ayağa kalkıp adamın elini sıktı. “Görüşmeyi kabul ettiğiniz için müteşekkiriz."</p>

  <p>Güldü. “Başka şansım var mıydı?”</p>

  <p>“Elbette.”</p>

  <p>“Eh, keşke bunu önceden bilseydim.”</p>

  <p>Gülümsedi ve Jahns şaka yaptığını anladı. Ya da en azından yapmaya çabaladığını. Adamın yanından ayrıldıktan sonra eşyalarını geri alıp önlükleri iade etmek için koridoru adımlarlarken Marnes’ın adayına giderek daha fazla ilgi duyduğunu fark etti Jahns. En-Derin’den bir kadın, Şerif Yardımcısı’nın tarzı biri değildi. Juliette geçmişi karışık biriydi. Jahns, adamın muhakemesini bulandıran <span style="font-style:italic;">başka</span> faktörlerin olup olmadığını merak etti. Şerif Yardımcısı ana bekleme salonuna açılan kapıyı onun geçmesi için tutarken, Başkan Jahns de adamı yanında getirme nedeni, kararlarında yanılması ihtimali miydi onu düşünüyordu.</p>

  <p>Öğle yemeği vaktiydi, ama ikisi de çok aç değildi. Jahns yürürken bir mısır koçanını kemirmiş, taşıyıcılar gibi ‘tırmanış esnasında yemek yiyebildiği’ için kendisiyle gurur duymuştu. İnişleri esnasında pek çok taşıyıcının yanından geçtiler ve Jahns’in bu mesleğe karşı duyduğu saygı gitgide arttı. Bu adamlarla kadınlar sırtlarındaki ağır yüklerle merdivenleri çıkarken kendilerinin hafif yüklerle aşağı inmeleri Jahns’te tuhaf bir suçluluk duygusu uyandırıyordu. Üstelik taşıyıcılar çok <span style="font-style:italic;">hızlı</span> hareket ediyorlardı. Aşağı inen bir taşıyıcı özür dileyerek ağır ağır yanlarından geçerken tırabzanlara yapıştılar. On beş ya da on altı yaşlarında bir kız olan gölgesi de hemen arkasındaydı, geri dönüşüm merkezinde kullanılan çöp poşetlerini andıran bir şeylerle yüklüydü. Jahns, adaleli ve pürüzsüz bacakları şortundan taşan genç kızı sarmal boyunca gözden kayboluncaya dek izledi ve birdenbire kendisini oldukça yaşlı ve de yorgun hissetti.</p>

  <p>İkili ritmik bir yürüyüş temposu tutturdu: Her bir ayağını bir sonraki basamağın üzerine gelecek şekilde uzat, kemiklerini bir bakıma çökert, yerçekimine teslim ol, o ayağın üzerine bas, elini tırabzanın üzerinde kaydır, bastonunu ileriye uzat ve tüm bunları tekrar et. Kuşku otuzuncu kat civarlarında Jahns’i ele geçirdi. Gün doğumunda güzel bir macera gibi görünen yolculuk artık zorlu bir girişim gibi geliyordu. Her bir adım gönülsüzce, mevcut irtifayı geri kazanmanın ne kadar meşakkatli olacağının bilinciyle atıldı.</p>

  <p>Yukarı su arıtma tesisinin bulunduğu otuz ikinci katı geçtiklerinde Jahns silonun bu bölümlerini neredeyse ilk defa gördüğünü fark etti. İtiraf etmek utanç vericiydi ama bu kadar derinlere inmeyeli çok uzun bir zaman geçmişti ve aradan geçen süre içerisinde silo değişikliklere uğramıştı. İnşaat ve onarım işleri devam ediyordu. Duvarlar hatırladığından farklı renklerdeydi. Ama hafızasına güvendiği de pek söylenemezdi.</p>

  <p>IT katlarına yaklaştıklarında merdivenlerdeki trafik azaldı. Burası iki düzineden daha az kadının ve erkeğin - ama çoğunlukla erkeğin - kendi küçük krallıklarını yönettiği, silonun en düşük nüfuslu katlarıydı. Silonun sunucuları neredeyse bütün bir katı kaplıyordu; isyan sırasında hafızaları bütünüyle silinen makineler mevcut tarihçeyle yeniden, yavaşça dolduruluyordu. Onlara erişim artık ciddi oranda kısıtlanmıştı ve Jahns otuz üçüncü katın sahanlığından geçerken sunucuların tükettiği elektriğin gürültüsünü duyduğuna yemin edebilirdi. Silo her ne idiyse ya da aslen her ne için tasarlanmış olursa olsun, bu makinelerin öncelikli araçlar olduklarını anlamak için kimseye soru sormasına veya kimseden bir izahat dinlemesine gerek yoktu. Çektikleri enerji bütçe toplantılarında daimi bir münakaşa konusu olurdu. Ancak temizliğin gerekliliği, dışarısı hakkında konuşma korkusu ve buna eşlik eden birçok tehlikeli tabu IT'ye olağanüstü bir kredi sağlıyordu. Nezarethanede tutulan kişi için özel olarak dikilen temizlik kıyafetlerinin üretildiği laboratuvarlara ev sahipliği yapmaları bile onları tek başına diğer her şeyden ayırıyordu.</p>

  <p>Hayır, dedi Jahns kendi kendine, bunun nedeni sadece temizlik tabusu ve dışarıya duyulan korku değildi. <span style="font-style:italic;">Umuttu.</span> Silonun her bir sakininin içinde dile getiremedikleri ölümcül bir umut vardı. Saçma sapan, fantastik bir umut. Belki kendileri için değil, ama çocukları, ya da çocuklarının çocukları için günün birinde yeniden yeryüzünde yaşamak mümkün olabilirdi ve bu olsa olsa IT departmanının çalışmaları ile laboratuvarlarında ürettikleri kabarık kıyafetler sayesinde gerçekleşebilirdi.</p>

  <p>Bunu düşünmek bile Jahns'in titremesine neden oldu. Dışarıda yaşamak. Çocukluk dönemi şartlandırması bu kadar güçlüydü işte. Belki tanrı onu duyar ve ispiyonlardı. Kendisini temizlik kıyafetinin içinde hayal etti, sık sık aklına gelen bir düşünceydi bu: birçok kişiyi mahkûm ettiği o esnek tabutun içine girmek...</p>

  <p>Otuz dördüncü katın sahanlığında durdu. Marnes da elinde matarasıyla ona katıldı. Jahns, kendisininki sırtında asılı dururken tüm gün boyunca Marnes'ın matarasından içtiğini fark etti. Bunun çocuksu ve romantik bir yanı vardı, ama aynı zamanda pratikti de. Kendi sırtındakine uzanmak, bir başkasının çantasındakini almaktan daha zordu.</p>

  <p>“Dinlenmek ister misiniz?” Marnes içinde yalnızca iki yudumluk su kalan matarayı ona doğru uzattı. Jahns o yudumlardan birini içti.</p>

  <p>“Bir sonraki durağımız burası zaten,” dedi.</p>

  <p>Marnes bakışlarını girişin üzerine şablonla yazılmış silik sayılara çevirdi. Hangi katta olduklarını biliyordu, ama ne olur ne olmaz diye ikinci bir kez kontrol etmek istemişti.</p>

  <p>Jahns matarasını ona geri uzattı. “Geçmişte, adaylarıma icazet almak için her zaman mesaj yollardım. Benden önceki Başkan Humphries de aynısını yaparmış, ondan önceki Başkan Jeffers da.” Omuz silkti. “Düzen böyle.”</p>

  <p>“İcazet vermeleri gerektiğini bilmiyordum." Son yudumu midesine indirdi ve Jahns'in omzuna usulca vurup parmağıyla arkasını dönmesini işaret etti.</p>

  <p>“Eh, sonuçta bugüne dek hiçbir adayımı reddetmediler." Jahns matarasının bulunduğu cepte bir asılma hissetti, kendi dolu matarasının yerini Marnes'ın boş matarası aldı. Çantası azıcık hafifledi. Marnes'ın onun suyunu da taşıyıp aynı şekilde matara boşalana kadar paylaşmak istediğini anladı. “Sanırım yazılı olmayan bu kural her yargıcı ve kanun adamını dikkatle seçelim diye var, yani gayriresmî bir denetim organının varlığını göz önünde bulunduralım diye.”</p>

  <p>“Yani bu defa bu işi bizzat yapacaksınız."</p>

  <p>Şerif yardımcısıyla yüzleşmek için arkasını döndü. “Yolumuzun üzerindeydi..." El ele tutuşmuş genç bir çift Marnes’ın arkasından geçip basamakları ikişer ikişer çıkarken Jahns sustu. “Ben de burada <span style="font-style:italic;">durmadan,</span> IT'ye uğramadan geçmenin çok şüphe çekici olacağını düşündüm."</p>

  <p>“Uğramak," dedi Marnes. Bunu söylerken tırabzanlardan aşağı tükürmüş olsaydı şaşırmazdı, çünkü ses tonu öyle bir hareketi gerektiriyordu. Jahns birdenbire bir başka zayıf yanının açığa çıktığını hissetti.</p>

  <p>“Bunu bir iyi niyet vazifesiymiş gibi farz et," dedi kapıya yönelerek.</p>

  <p>“Ben bunun bir keşif baskını olduğunu farz edeceğim," diye mırıldandı Marnes, peşinden giderek.</p>

  <p>***</p>

  <p>Çocuk bakımevinin aksine, bu defa vızıldayan bir kapıdan geçirilip IT'nin gizemli derinliklerine gönderilmeyeceklerini tahmin edebilmesi için Jahns'in kâhin olması gerekmiyordu. Sıralarını beklerlerken Jahns, görevli biri olduğu kırmızı tulumlarından anlaşılan bir adamın bile IT sınırlarının dışına çıkmadan önce üstünün arandığını izledi. Yalnızca IT'nin güvenlik elemanlarında bulunan el dedektörlerinden birini taşıyan bir adam, metal kapılardan geçen herkesi denetlemekten sorumlu gibi duruyordu. Bununla birlikte, kapının diğer tarafındaki resepsiyonist oldukça saygılı biriydi ve Başkan'ın ziyaretinden memnun olmuş gibi bir hâli vardı. Kadın son temizlik nedeniyle her ikisine de baş sağlığı diledi. Bu sözler kulağa garip gelse de Jahns bunu daha sık duymaktan mutlu olurdu. Ana girişin bitişiğindeki ufak bir konferans salonuna yönlendirildiler; bu odanın diğer departmanlarla toplantı yaparken katılımcılara güvenlikten geçme sıkıntısı yaratmamak için kullanılan bir yer olduğunu düşündü Jahns.</p>

  <p>“Şunun büyüklüğüne bakar mısınız,” diye fısıldadı Marnes, odada başbaşa kaldıklarında. “Ana girişin büyüklüğünü gördünüz mü?”</p>

  <p>Jahns başıyla onayladı. Tavanı ve duvarları inceleyerek bir tür gözetleme deliği, izleniyor olduğuna dair hissettiği o tedirgin edici duyguyu teyit edecek bir şeyler aradı. Çantasını ve bastonunu bir kenara koyduktan sonra bitkin bir halde konforlu koltuklardan birine çöktü. Koltuk hareket edince tekerlekli olduğunu fark etti. Hem de özenle yağlanmışlardı.</p>

  <p>“Burayı hep görmek istemişimdir,” dedi Marnes, geniş antreye bakan camdan dışarıyı izlerken. “Buradan her geçişimde, ki bugüne kadar yalnızca on kez falan geçmişimdir, içeride ne olduğunu hep merak ederdim.” Jahns neredeyse susmasını söyleyecekti, ancak adamın duygularını incitmekten çekindi.</p>

  <p>“Şuna bakın, koştura koştura geliyor. Sizin için olsa gerek.”</p>

  <p>Jahns kafasını çevirip camdan baktığında Bernard Holland’ın onlara doğru yaklaşmakta olduğunu gördü. Kapıya yaklaştığında gözden kayboldu, kapının kolu aşağı indi ve işi IT’nin sorunsuzca işlemesini sağlamak olan ufak tefek adam odaya girdi.</p>

  <p>“Başkan.”</p>

  <p>Bernard pişmiş kelle gibi sırıtıyordu, bu nedenle ön dişlerinin eğriliği de hemen göze çarpıyordu. Bu kusurunu örtmek için nafile bir çabayla sarkan, ufacık bir bıyık bırakmıştı. Kısa boyu, iri yapısı ve minik burnunun üzerine oturttuğu gözlüğüyle tam bir teknik uzman gibi görünüyordu. Ama her şeyden evvel <span style="font-style:italic;">zeki</span> birine benziyordu; en azından Jahns öyle olduğunu düşünüyordu.</p>

  <p>Adam tokalaşmak üzere elini uzattığında Jahns de koltuğundan kalkmak üzereydi, destek almak için kolunu kolçağa yasladığında lanet olası koltuk neredeyse altından kayıp gidiyordu.</p>

  <p>“Dikkat edin,” dedi Bernard, Jahns’i dirseğinden yakalayıp düşmesini önlerken. “Şerif Yardımcısı.” Adam Marnes’ı başıyla selamlarken Jahns de dengesini sağlamaya çalıştı. “Sizi aşağıda ağırlamak bizim için bir onur. Bu tarz yolculuklara çok sık çıkmadığınızı biliyorum.”</p>

  <p>“Acil görüşme talebimizi kabul ettiğiniz için esas biz teşekkür ederiz,” dedi Jahns.</p>

  <p>“Elbette. Lütfen kendinizi evinizde gibi hissedin.” Eliyle, verniklenmiş konferans masasını işaret etti. Başkanın ofisindekinden çok daha hoş bir masaydı; Jahns bu parlaklığın daha az kullanılmaktan kaynaklandığını düşünerek teselli buldu. Sandalyesine dikkatlice oturdu, uzanıp çantasını açtı ve dosyaları çıkardı.</p>

  <p>“Her zamanki gibi doğrudan iş başına,” dedi Bernard, yanına oturarak. Yuvarlak gözlüğünü burnunun üzerinde iyice geriye itti ve şişkin göbeği masaya dayanana kadar sandalyesinde öne kaykıldı. “Bu yönünüzü her zaman takdir etmişimdir. Tahmin edebileceğiniz üzere dün yaşanan talihsiz olaylar nedeniyle her zamanki gibi yoğunuz. Gözden geçirilmesi gereken bir sürü veri var.”</p>

  <p>“Nasıl gidiyor peki?” diye sordu Jahns, önündeki materyalleri düzenlerken.</p>

  <p>“Her zamanki gibi biraz olumlu biraz olumsuz. Mühür sensörlerinin sonuçlarında bazı ilerlemeler kaydedildi. Bilinen toksinlerin sekizinin atmosfer seviyelerinde düşüş var, ama fazla değil. İkisi yükselişte. Çoğu da stabil.” Elini boş vermiş bir ifadeyle salladı. “Bir sürü sıkıcı teknik detay, ama hepsini raporuma ilave edeceğim. Siz ofisinize varmadan önce hepsini sisteme girmiş olurum.”</p>

  <p>“Tamamdır,” dedi Jahns. Tanrı bilir neden, başka bir şeyler daha söylemek, departmanının sıkı çalışmasının farkında olduğunu göstermek ve bir temizliğin daha başarıyla sonuçlandığını belirtmek istiyordu. Ama dışarıdaki Holston, yani onun için bir gölgeye en yakın kişiydi; kendisi ölüp de bedeni meyve ağaçlarının köklerini beslerken başkanlık mevkiini yürüteceğine inandığı tek adam. Tebrik etmek şöyle dursun, bundan bahsetmek için bile çok erkendi.</p>

  <p>“Normalde bu tarz durumları mesaj yoluyla bildiriyorum,” dedi Jahns, “ama madem buradan geçiyoruz ve seni bir sonraki komite toplantısına kadar göremeyeceğiz dedik... sahi, ona daha ne kadar var? Üç ay mı?” “Yıllar su gibi akıp geçiyor,” dedi Bernard.</p>

  <p>“O nedenle bu konu hakkında gayriresmî de olsa bir mutabakata varabileceğimizi düşündüm, böylece ben de en kuvvetli adayımıza işi teklif edebilirim.” Marnes'a bir bakış attı. “Eğer işi kabul ederse ve sen de uygun görürsen evrak işlerini dönüşümüzde hallederiz.” Evrakları Bernard'a doğru itti ve adamın kabul etmek yerine kendi dosyasını çıkarttığını görünce şaşırdı.</p>

  <p>“Eh, bitirelim şu işi,” dedi Bernard. Kendi dosyasını açtı, başparmağını yaladı ve kaliteli yaprakları çevirmeye başladı. “Geleceğiniz bize bildirilmişti, ancak aday listeniz bu sabaha kadar elime ulaşmadı. Yoksa sizi bu yorucu seyahatten kurtarmayı deneyebilirdim." Kırışıklıklardan yoksun bir kağıt parçası çıkardı. Beyazlatılmış gibi bile durmuyordu. Kendi ofisi mısır unu yapıştırıcısıyla ayakta dururken IT'nin bu tarz şeyleri nereden tedarik ettiğini merak etti Jahns. “Sanırım listede yer alan bu üç isimden en uygunu Billings."</p>

  <p>“Onu şeyden sonra düşünü-" diye söze girişti, Şerif Yardımcısı Marnes.</p>

  <p>“Bence ilk olarak onu düşünmeliyiz," diye lafını kesti adam, kağıdı Jahns'e doğru kaydırırken. Bu bir kabul sözleşmesiydi. Altında imzalar vardı. Satırlardan biri boş bırakılmış, altına özenle Başkan'ın adı yazılmıştı.</p>

  <p>Jahns'in soluklanmak için biraz duraksaması gerekti.</p>

  <p>“Peter Billings ile şimdiden iletişime mi geçtiniz'"</p>

  <p>“Kabul etti. Bu kadar genç ve enerji dolu biri için yargıç cüppesi biraz boğucu gelebilir. Sanırım o iş için iyi bir tercih olurdu, fakat şerif pozisyonu için çok daha iyi olduğunu düşünüyorum."</p>

  <p>Jahns, Peter’ın yargıç adaylığı sürecini hatırladı. Bernard'ın önerisini desteklediği anlardan biriydi, bunu sonraki tercihinde kendisine sorun çıkarmaması için bir tür değiş tokuş olarak görmüştü. İmzayı inceledi, Peter'ın el yazısına halihazırda gölgeliğini yaptığı Yargıç Wilson adına yolladığı envai sayıdaki evraktan aşinaydı. O gün basamaklarda özür dileyip, koştura koştura yanlarından geçen taşıyıcılardan birinin bu kağıdı yetiştirmeye çalıştığını hayal etti.</p>

  <p>“Korkarım Peter şimdilik listemizde üçüncü sırada," dedi sonunda Başkan Jahns. Sesi birdenbire kendisine yorgun geldi. Bu az kullanılmış, aşırı abartılı, ziyankarca döşenmiş ve mağaramsı konferans salonunda sesi kırılgan ve zayıf çıkmıştı. Bakışlarını sözleşmeye dik dik bakan ve dişlerini bir sıkıp bir gevşeten Marnes'a çevirdi.</p>

  <p>“Eh, sanırsam iki taraf da Murphy'nin adının onu onurlandırmak için listede olduğunu biliyordur. Çünkü bu iş için fazlasıyla yaşlı ve-"</p>

  <p>“Benden genç," diye araya girdi Marnes. “Ben de gayet iyi idare ediyorum."</p>

  <p>Bernard başını bir yana eğdi. “Evet, her neyse, korkarım birinci tercihiniz işimizi görmeyecektir."</p>

  <p>“Peki nedenini sorabilir miyim?" dedi Jahns.</p>

  <p>“Özgeçmiş araştırmalarınızın ne kadar... <span style="font-style:italic;">derinlemesine</span> yapıldığından emin değilim, ama bu adayla ismini hemen tanıyacak kadar çok sorun yaşadık. Hem de Bakım-Onarım’dan olmasına rağmen."</p>

  <p>Bernard bu son sözcükleri sanki ağzındaki birer çiviymiş de onları tükürmeye çalışıyormuş gibi söylemişti.</p>

  <p>“Ne tarz sorunlar?" diye sordu Marnes. Jahns, Şerif Yardımcısı'na bir uyarı bakışı attı.</p>

  <p>“Rapor edilecek şeyler olmadığını bilmenizi isterim," dedi Bernard, Marnes'a dönerek. Ufak tefek adamın gözlerinde kin, Şerif Yardımcısı'na ya da belki de göğsünde asılı duran yıldıza karşı henüz olgunlaşmamış bir nefret vardı. <span style="font-style:italic;">“Yargıyı</span> devreye sokmayı gerektirecek şeyler değil. Ama departmanından birtakım... uydurma talepler geldi, bazı malzemelerin teslim noktaları uygunsuz öncelik iddiaları ve benzeri bahanelerle değiştirildi." Bernard derin bir nefes alıp ellerini önündeki dosyanın üzerinde kavuşturdu. “Bu işe tam olarak <span style="font-style:italic;">hırsızlık</span> diyecek kadar ileri gidemem, ancak şikâyetimizi Mekanik departmanının başı olan Deagan Knox'a yollayarak kendisini bu... usulsüzlüklerden haberdar ettik."</p>

  <p>“Bu kadar mı?" diye homurdandı Marnes. ‘Talepler mi?”</p>

  <p>Kaşlarını çatan Bernard ellerini dosyanın üzerine yaydı. “Bu kadar mı dedin? Beni dinlediniz mi siz? Kadın <span style="font-style:italic;">benim</span> departmanıma gönderilecek malların teslimat noktasını değiştirerek pratikte hırsızlık yaptı. Bu malların silo yararına kullanılacağı bile belli değil. Şahsi yararına bile kullanabilir. Tanrı bilir, kendisine izin verilenden daha fazla elektrik de kullanıyordur. Belki de jeton karşılığında satıyor-"</p>

  <p>“Bu resmi bir suçlama mı?" diye sordu Marnes. Cebinden bloknotunu çıkarıp kaleminin düğmesine basmak suretiyle ufak bir gösteri sergiledi.</p>

  <p>“Ah, hayır. Dediğim gibi, ofisinizi bununla uğraştırmak istemeyiz. Ama gördüğünüz üzere güvenlik işinde yüksek bir mevkide görev alabilecek bir insan olmadığı ortada. Dürüst olmam gerekirse bu tam da bir mekanikerden bekleyeceğim türden bir davranış, o sebeple korkarım bu aday çalıştığı yerde kalmalı.” Konuyu kapatmışçasına dosyanın kapağına hafifçe vurdu.</p>

  <p>“Bu sizin öneriniz," dedi Başkan Jahns.</p>

  <p>“Evet, öyle. Ve sanıyorum ki elimizde hizmet vermeye istekli olan, üstelik hâlihazırda Tepe'de yaşayan iyi bir aday olduğuna göre-”</p>

  <p><span style="font-style:italic;">“Önerinizi</span> göz önünde bulunduracağım." Jahns gıcır gıcır sözleşmeyi masanın üzerinden aldı, kasti olarak ortadan ikiye katladı ve sonra da tırnaklarıyla kat çizgisinin üzerinden geçti. Bernard dehşetle izlerken kadın kâgıt parçasını dosyalarından birinin içine tıkıştırdı.</p>

  <p>“Mademki ilk adayımızla ilgili <span style="font-style:italic;">resmi</span> bir şikâyetiniz yok, bunu onunla işi konuşmam üzere verilmiş üstü kapalı bir izin olarak varsayıyorum.” Jahns ayağa kalkıp çantasını aldı, dosyalan dış gözüne yerleştirdi ve üzerine güvenlik kayışını ilikledi. Sonra da konferans masasının köşesine dayalı duran bastonunu eline aldı. “Bizi kabul ettiğiniz için teşekkür ederiz.” “Evet, ama-” Jahns kapıya doğru yürürken Bernard hızla masadan fırlayıp ona yetişmeye çalıştı. Marnes da kalkıp onları takip etti, yüzünde gülücükler açıyordu.</p>

  <p>“Peki Peter'a ne söyleyeceğim? İşe her an başlamak üzere olduğunu sanıyor!”</p>

  <p>“Ona hiçbir şey söylememeliydin,” dedi Jahns. Antrede durup Bernard'a karanlık bir bakış attı. “Size güvenip listemi sundum ve siz bana ihanet ettiniz. Silo için yaptıklarınızı takdir ediyorum. Sizinle muhtemelen insanlarımızın bugüne dek tattığı en refah çağda süregelmiş uzun ve barış dolu bir çalışma geçmişimiz var-”</p>

  <p>“İşte bu yüzden-” diye başladı Bernard.</p>

  <p>“İşte bu yüzden ihanetinizi affediyorum,” dedi Başkan Jahns. “Bu <span style="font-style:italic;">benim</span> işim. Benim insanlarım. Bu tip kararları almam için beni seçtiler. O yüzden şerif yardımcımla beraber yolumuza devam edeceğiz. Öncelikli tercihimizle adil bir görüşme yapacağız. Ve eğer geri dönüşte imzalanacak bir şey olursa geçerken uğrayacağımızdan emin olabilirsin.”</p>

  <p>Bernard ellerini yenilgiyi kabullenircesine açtı. “Pekâlâ,” dedi. “Özür diliyorum. Yalnızca süreci hızlandırmayı ümit etmiştim. Şimdi lütfen biraz dinlenin, sizler bizim misafirlerimizsiniz. Size yiyecek bir şeyler ikram etmeme izin verin, belki biraz meyve?”</p>

  <p>“Hemen yola çıkacağız,” dedi Jahns.</p>

  <p>“Peki.” Başıyla onayladı. “Ama en azından size biraz su vermeme izin verin. Mataralarınızı doldurtayım mı?”</p>

  <p>Jahns mataralardan birinin şimdiden boşaldığını ve önlerinde inmeleri gereken daha onca kat daha olduğunu hatırladı.</p>

  <p>“Bu hoş bir jest olurdu,” dedi. Marnes'a dönmesini işaret ederek adamın matarasını çantasından çıkarttı. Ardından kendisi dönerek Şerif Yardımcısı’nın aynı şeyi yapmasına müsaade etti. Bernard çalışanlarından birine gelip mataraları doldurması için bir el işareti yaptı, ama bu samimi fakat garip değiş tokuş sırasında gözlerini onlardan hiç ayırmadı.</p>

  <p>Jahns doğru düzgün düşünebilmeye başlayamadan önce neredeyse ellili katlara gelmişlerdi. Çantasındaki Peter Billings sözleşmesinin ağırlığını hissedebiliyordu. Birkaç basamak arkasından gelen Marnes homurdanarak şikayet ediyor, bir yandan Bernard'ı çekiştirirken diğer yandan da onu takip etmeye çabalıyordu. Jahns o anda kendisini bu işe odaklanmış hissetti. Giderek bu yolculuğun bir hatadan daha fazlası olduğunu düşünmeye başlıyordu ve kalçalarıyla baldırlarındaki yorgunluk bu hisle birleşerek daha şiddetli bir hal alıyordu. Seyahatleri muhtemelen boşu boşunaydı. Kızının işi kabul etmeyeceği konusunda onu uyaran bir baba. Başka birini seçmesi için IT'den gelen baskı. Artık aşağı inerken attıkları her bir adım endişeyle doluydu. Endişe ve bir de Juliette’in bu iş için aradıkları kişi olduğunun şüphe götürmezliğiyle. Sadece Bernard'a gösteriş için bile olsa, sadece bu meşakkatli yolculuğun koskoca bir hiç olmadığını kanıtlamak için dahi olsa Mekanik departmanında çalışan bu kadını işi kabul etmesi için ikna etmeleri gerekiyordu.</p>

  <p>Jahns yaşlıydı ve uzun bir süredir başkanlık yapıyordu. Bunu kısmen iş bitiriciliğine kısmen de kötü şeylerin gerçekleşmesini engelleyebilmesine borçluydu; fakat asıl nedeni nadiren karmaşalar yaratmasıydı. Artık bunun zamanının geldiğini hissediyordu: şimdi, sonuçlarını dert etmeyecek kadar yaşlanmışken. Marnes'a baktı ve aynı şeylerin onun için de geçerli olduğunu gördü. Vakit onlar için neredeyse tamamdı. Silo için yapabilecekleri en iyi, en önemli şey miraslarının kalıcılığından emin olmaktı. İsyan çıkmamalıydı. Kimse gücünü kötüye kullanmamalıydı. Son birkaç seçimde karşısına hiç rakip çıkmamasının sebebi buydu. Ancak şimdi, usul usul sona doğru yaklaşırken arkasındaki daha güçlü ve genç rakiplerin onu geçmek üzere atağa kalktığını hissedebiliyordu. Bernard'ın istekleri doğrultusunda kaç yargıcı işe almıştı? Artık şerife de mi karışacaktı? Bernard'ın başkan olması ne kadar sürerdi? Ya da daha kötüsü, bütün siloyu ipleriyle yönlendiren bir kukla ustası olmasına ne kalmıştı?</p>

  <p>“Biraz yavaşlayın," dedi Marnes, oflayıp puflayarak.</p>

  <p>Jahns çok hızlı gittiğini fark etti. Adımlarını yavaşlattı.</p>

  <p>“O aşağılık herif sizi fena kızdırdı," dedi.</p>

  <p>“Sen de kızgın olsan iyi edersin," diye tısladı Jahns.</p>

  <p>“Bahçeleri geçmek üzeresiniz."</p>

  <p>Jahns sahanlık numarasını kontrol etti ve adamın haklı olduğunu gördü. Biraz dikkatli olsaydı bunu kokulardan anlayabilirdi aslında. Bir sonraki katın sahanlığındaki kapılar hızla açıldığında dışarıya her iki omzunda da meyve dolu birer çuval taşıyan bir taşıyıcı çıktı. Ona eşlik eden gür ve taze zerzevatların kokusu Jahns'in aklını başından aldı.</p>

  <p>Akşam yemeği saati geçmişti ve koku sarhoş ediciydi. Taşıyıcı aşırı yüklü olmasına rağmen ikilinin sahanlığa yöneldiğini görünce - kollarını şişkin çuvalların etrafına dolamış olduğundan - tek ayağını kapı aralığına koyup bekledi.</p>

  <p>“Başkanım,” dedi, başını eğerek. Ardından Marnes'ı da aynı şekilde selamladı.</p>

  <p>Jahns ona teşekkür etti. Taşıyıcıların çoğu ona tanıdık geliyordu; çünkü silonun tamamına hizmet verdiklerinden onları defalarca görüyordu. Ancak aynı yerde çok uzun süre durmadıklarından isimlerini hatırlayamıyordu, kaldı ki bu normalde onun en keskin yeteneklerinden biriydi. Marnes’la beraber hidrofonik çiftliğe girerlerken taşıyıcıların her gece aileleriyle vakit geçirebilip geçiremediklerini merak etti. Acaba aileleri var mıydı? Yoksa rahipler gibi mi yaşıyorlardı? Bu kadar yaşlı ve meraklı olmasına rağmen bu soruların cevaplarını bilmemesi şaşırtıcıydı. Ama belki de yaptıkları işi takdir etmek ve onları bütünüyle tanımak için merdivenlerde bir gün geçirmek gerekiyordu. Tıpkı soluduğu hava gibi taşıyıcılar da her zaman oradaydılar, daima hizmete hazırdılar, aynı anda birden fazla yerde olmalarını gerektirecek kadar elzemdiler fakat değerleri bilinmiyordu. Ancak tırmanışın bitkinliği artık onları tamamen fark etmesini sağlamıştı. Bu soluk alabildiğiniz için şükretmenizi sağlayan ani bir oksijen kaybı gibiydi.</p>

  <p>“Şu portakalların kokusunu içinize bir çeksenize," dedi Marnes, Jahns’i daldığı düşüncelerden uyandırırken. Şerif Yardımcısı, aşağı bahçe kapısından geçerlerken havayı kokladı. Yeşil tulum giyen bir görevli onlara el salladı. “Çantalar buraya Başkanım," dedi ve omuz çantaları ile bohçalarla gelişigüzel bir biçimde doldurulmuş duvar raflarını işaret etti.</p>

  <p>Jahns malzemelerini raflardan birisine bırakmaya razı oldu. Marnes onunkileri geri itip kendi malzemelerini de aynı bölmeye koydu. Nedeni ister yerden tasarruf etmek ister her zamanki korumacı tavrı olsun, Marnes'ın bu hareketi Jahns'e bahçedeki hava kadar tatlı geldi.</p>

  <p>“Akşam için rezervasyonlarımız vardı," dedi Jahns görevliye.</p>

  <p>Adam başıyla onayladı. “Odalar bir alt katta. Sanırım sizinkiler henüz hazır değil. Yalnızca ziyarete mi geldiniz yoksa yemek de yiyecek misiniz?"</p>

  <p>“İkisinden de biraz.”</p>

  <p>Genç adam gülümsedi. “Peki o hâlde, siz bir şeyler yiyene kadar odalarınız da hazır olur."</p>

  <p><span style="font-style:italic;">Odalar,</span> diye düşündü Jahns. Genç adama teşekkür etti ve bahçenin yürüyüş ağında Marnes'ı takip etti.</p>

  <p>“Buraya en son ne zaman geldin?" diye sordu Şerif Yardımcısı’na.</p>

  <p>“Ooo. Bayağı oldu. Dört yıl falan mı?"</p>

  <p>“Aynen öyle." Jahns güldü. “Nasıl unutabilirim ki? Yüzyılın soygunu."</p>

  <p>“Bunu komik bulmanıza sevindim,” dedi Marnes.</p>

  <p>Yolun sonunda hidrofonik bahçelerin dolambaçlı sarmalı iki yöne ayrıldı. Bu ana tünel silonun iki katını birbirine bağlıyor ve bir labirent gibi kıvrılarak en uzaklardaki beton duvarların kıyısına kadar devam ediyordu. Borulardan damlayan su damlalarının aralıksız sesi tuhaf bir biçimde huzur vericiydi ve alçak tavanda yankı yapıyordu. Tünelin her iki yanı da açıktı ve beyaz plastik borularla örülü bir alanın ortasındaki bitkilerin, sebzelerin ve de küçük ağaçların yeşil örtüsünü açığa çıkarıyordu. Bahçenin her yerine sarmaşıkların ve bitki gövdelerinin tutunabileceği teller geriliydi. Yeşil tulumlar giyen adamlar ve kadınlar genç gölgeleri eşliğinde bitkilerle ilgileniyorlardı. Boyunlarının etrafındaki poşetler günün hasadıyla doluydu ve klik-klak sesleri çıkaran makasları biyolojik birer uzantıları gibiydi. Budama işini hipnotize edici bir hüner ve kolaylıkla gerçekleştiriyorlardı; böyle bir yetenek yalnızca günlerce, haftalarca, hatta yıllarca yapılan bir idman ve tekrarla kazanılabilirdi.</p>

  <p>“Hırsızlığın içeriden biri tarafından gerçekleştirildiğini söyleyen ilk kişi sen değil miydin?" diye sordu Jahns, kıs kıs gülmeye devam ederek. Tadım odasının ve yemek salonunun yerini işaret eden okları takip ediyorlardı.</p>

  <p>“Bu konu hakkında mı konuşacağız gerçekten?"</p>

  <p>“Bu kadar utanılacak ne var bilmiyorum. Gülüp geçebilirsin aslında.”</p>

  <p>“Belki bir gün." Durdu ve tel örgüden yapılma bir kafesin arasından bir domates sırasına baktı. Olgunluklarının yaydığı kuvvetli koku Jahns'in midesini guruldattı.</p>

  <p>“O günlerde birilerini tutuklamamız için üzerimizde ağır bir baskı vardı," dedi Marnes, usulca. “Holston tüm o süreç boyunca tam bir enkaza dönmüştü. Her gece mesaj yollayıp beni gelişmelerden haberdar ediyordu. Birini yakalamak için hiç bu kadar istekli olduğunu görmemiştim. Sanki buna ihtiyacı varmış gibiydi, anlıyor musunuz?” Parmaklarını koruyucu kafese doladı ve sanki geçmiş yıllara bakarcasına sebzelerin ötesine dikti gözlerini. “Hani düşününce, sanki Allison’la ilgili bir şeylerin ters gittiğini biliyor gibiydi. Sanki cinnetin kapıda olduğunun farkındaydı.” Jahns'e döndü. “Allison’ın temizliğinden önce silonun atmosferini hatırlıyor musunuz? Çok zaman geçmişti. Herkes diken üstündeydi.”</p>

  <p>Jahns artık gülmüyordu. Marnes'ın yakınında durdu. Adam yeniden bitkilerden tarafa döndü ve bir işçinin kırmızı, olgun bir domatesi koparıp sepetine koymasını izledi.</p>

  <p>“Sanırım Holston silonun üzerindeki baskıyı azaltmak istiyordu, anlarsınız ya? Aşağı inip hırsızlığı kendisi soruşturmak istiyordu. Sanki hayatı buna bağlıymışçasına her gün bana rapor gönderiyordu.”</p>

  <p>“Sana bunları hatırlattığım için üzgünüm,” dedi Jahns, teselli etmek için elini adamın omzuna koyarak.</p>

  <p>Marnes başını çevirdi ve kadının elinin arka yüzüne baktı. Alt dudağı bıyıklarının altından görünüyordu. Jahns onu elini öperken hayal etti. Elini geri çekti.</p>

  <p>“Ziyanı yok,” dedi Marnes. “Bütün bunları işin içine katmazsak sanırım oldukça komikti.” Döndü ve yeniden yola koyuldu.</p>

  <p>“Peki buraya nasıl geldiğini bulabildiler mi?”</p>

  <p>“Merdivenden,” dedi Marnes. “Öyle olmalı. Gerçi biri, çocuğun birinin onu beslemek için çalıp sonra buraya salmış olabileceğini iddia etti.”</p>

  <p>Jahns güldü. Kendini tutamıyordu. “Bir tavşan,” dedi. “zamanımızın en sıkı kanun adamını şaşırtıp yeşilliklerden gelen bir yıllık geliri kapıp kaçıyor.”</p>

  <p>Marnes başını iki yana sallayıp biraz kıkırdadı. “En sıkısı değil,” dedi. “En sıkısı asla ben olmadım.” Yola bakıp boğazını temizledi, Jahns onun aklından kimin geçtiğini çok iyi biliyordu.</p>

  <p>***</p>

  <p>Uzun ve tatmin edici bir akşam yemeğinin ardından bir kat aşağıdaki ziyaretçi odalarına çekildiler. Jahns görevlilerin onlara yer ayarlamak için epey sıkıntı çektiklerini düşünüyordu. Bütün odalar hıncahınç doluydu, birçoğunun sıradaki ikinci ya da üçüncü konuğu bile şimdiden ayarlanmıştı. Ve temizliğin yapıldığı gün, son dakikada çıktıkları bu görüşme maceralarından epey önce belli olduğundan onlara yer açmak için odalarda değişikliğe gittiklerinden şüpheleniyordu. Başkanınki iki yataklı olmak üzere ikisine de ayn ayn odalar ayırmış olmaları ise durumu daha da güçleştirmişti. Jahns’in canını sıkan yalnızca israf değil, tüm bu ayarlamalardı. Çünkü biraz daha... <span style="font-style:italic;">münasebetsiz</span> bir ortamda kalmayı umut etmişti.</p>

  <p>Marnes da onunla aynı duygulan paylaşıyor olmalıydı. Çünkü uyku vaktine henüz birkaç saat olduğundan ve her ikisi de nefis bir yemek ile güçlü bir şarabın etkisindeyken Marnes bahçeler sakinleşinceye kadar onu ufak odasına sohbet etmeye davet etti.</p>

  <p>Odasının zevkli ve rahatı seven birileri tarafından döşendiği belliydi, içinde özenle seçilmiş tek bir ikiz yatak vardı. Yukarı bahçeler, sayılan iki düzineyi geçmeyen geniş ve özel kuruluşlardan biriydi. Tüm konaklama masrafları ofisinin seyahat ödeneğinden karşılanacaktı. Bu parayla ve diğer konukların ödeyeceği gecelik ücretler sayesinde işletme daha seçkin eşyalar alabiliyordu: dokuma tezgâhlarından çıkan hoş çarşaflar ve gıcırdamayan somyalar gibi. ..</p>

  <p>Jahns yatağın ayak ucuna oturdu. Marnes tabanca kılıfını çıkardı, şifonyerin üstüne koydu ve kendini Jahns’in birkaç adım ötesindeki bir bankın üzerine bıraktı. Jahns botlarını çıkarıp ağrıyan ayaklarını ovalarken, Marnes da eliyle bıyığını düzeltip yiyeceğin kalitesinden ve ayrı oda ayırmalarının gereksizliğinden dem vurdu.</p>

  <p>Jahns başparmaklarıyla sızlayan topuklarım ovaladı. “Aşağıya indiğimizde tekrar tırmanmaya başlamadan önce bir hafta dinlenmeye ihtiyacım olacak gibime geliyor,” dedi bir sessizlik anında.</p>

  <p>“O kadar da kötü değil,” dedi Marnes ona. “Göreceksin. Sabah kalktığında her yerin ağrıyacak ama yeniden hareket etmeye başladığında kendini bugünkünden daha iyi hissedeceksin. Aynı şey tırmanırken de geçerli. Tek yapman gereken önüne çıkan basamakları adımlamak, derken bir de bakmışsın ki evdesin.”</p>

  <p>“Umarım dediğin gibidir.”</p>

  <p>“Ayrıca bu işi iki yerine dört günde yapacağız. Sanki bir maceradaymışsın gibi düşün.”</p>

  <p>“İnan bana,” dedi Jahns. “Zaten öyle düşünüyorum.”</p>

  <p>Jahns sırtını yastıklara yaslar, Marnes ise gözlerini boşluğa dikerken bir süre sessizce oturdular. Jahns bir odada onunla birlikte yalnız kalmanın bu kadar sakinleştirici ve doğal olmasını şaşırtıcı buldu. Konuşmalarına lüzum yoktu. Orada <span style="font-style:italic;">birlikte ve yalnız</span> olduklarını bilmek yeterliydi. Rozet yoktu, ofis yoktu. Yalnızca ikisi vardı.</p>

  <p>“Rahibi ziyaret etmiyorsun, değil mi?” diye sordu Marnes sonunda, sessizliği bozup.</p>

  <p>“Hayır," dedi Jahns, başını iki yana sallayarak. “Ya sen?”</p>

  <p>“Henüz değil. Ama düşünüyordum.”</p>

  <p>“Ya Holston?”</p>

  <p>“Kısmen.” Marnes öne eğildi ve baldırlarını sıvazladı, sanki bacağını sıkıp ağrısını çıkarmaya çalışıyordu. “Ruhunun nereye gittiğini onlardan duymak isterdim.”</p>

  <p>“O hâlâ aramızda,” dedi Jahns. “En azından cevapları bu olurdu.” “Peki sen neye inanıyorsun?”</p>

  <p>“Ben mi?” Sırtını hafiften doğrultup ağırlığını tek dirseğinin üzerine verdi ve kendisini izlemekte olan Marnes'a baktı. “Bilemiyorum, gerçekten. Üstünde kafa yoramayacak kadar yoğundum.”</p>

  <p>“Donald'ın ruhunun da hâlâ aramızda olduğunu düşünüyor musun?” Jahns’i bir ürperti aldı. En son ne zaman birilerinin onun adını telaffuz ettiğini hatırlamıyordu bile.</p>

  <p>“Dul geçirdiğim yılların sayısı evli olduğum yılların sayısından fazla,” dedi. “Kendisinden çok hayaletiyle evli kaldım ben.”</p>

  <p>“Böyle söylemen bana çok doğru gelmiyor.”</p>

  <p>Jahns bakışlarını yatağa çevirdi, görüşü bulanıklaşmaya başlamıştı. “Umursayacağını sanmam. Ve evet, o hâlâ benimle birlikte. Her gün beni iyi bir insan olmam için cesaretlendiriyor. Her an beni izlediğini hissediyorum.” “Beni de,” dedi Marnes.</p>

  <p>Jahns başını kaldırdığında adamın bakışlarının kendisine sabitlendiğini gördü.</p>

  <p>“Mutlu olmanı ister miydi dersin? Yani her bakımdan demek istiyorum.” Bacaklarını ovmayı bıraktı ve öylece oturdu, elleri dizlerindeydi, sonra bakışlarını başka tarafa çevirmesi gerekti.</p>

  <p>“Sen onun en iyi arkadaşıydın,” dedi Jahns. “Sence ne isterdi?” Marnes yüzünü sıvazladı, bir çocuk kahkahalar atarak koridorda koşturunca kapalı kapıya bir bakış attı. “Sanırım senin her zaman mutlu olmanı istedi. Zaten bu yüzden senin için doğru adamdı.”</p>

  <p>Jahns, adamın kendisine bakmıyor olmasından faydalanıp gözlerindeki yaşı sildi ve merakla ıslak parmaklarına baktı.</p>

  <p>“Geç oldu,” dedi Jahns. Küçük yatağın ucuna kayıp botlarına uzandı. Çantası ve bastonu kapının yanında onu bekliyordu. “Ve sanırım haklısın. Yarın sabah biraz ağrılı geçecek, ama bu işin sonunda daha güçlü olacağım.”</p>

  <p>Silonun derinliklerine doğru gerçekleştirdikleri inişin ikinci ve son gününde onlar için yeni olan her şeye yavaş yavaş alıştılar. Devasa sarmal merdivenin tangırtı ve patırtıları bir ritme bağlandı. Jahns düşüncelerinde kaybolup gidiyor, sakince hayallere dalıyor, bazen başını kaldırıp kat numaralarına bakıyor - yetmiş iki, seksen dört - ve sonra da aradaki on iki katın nereye kaybolduğunu merak ediyordu. Sol dizindeki kramp bile ya yorgunluktan uyuştuğu ya da sağlığını gerçekten geri kazandığı için geçmişti,Jahns nedeninden emin değildi. Bastonunu daha az kullanmaya başlamış, sık sık kayıp basamakların aralıklarına takıldığı için yürüyüş ritmini bozmaktan başka bir işe yaramaz hâle geldiğini fark etmişti. Koltuğunun altında onu daha kullanışlı buluyordu. Sanki onu yekpare tutan iskeletinin bir kemiği gibiydi.</p>

  <p>Doksanıncı katı geçtiklerinde, gübrelerin ve bu yararlı atığı üreten domuzlarla diğer hayvanların kokularını alınca hızlanarak önceden planladığı gezinti ile yemeği pas geçti. Kısa bir süreliğine, başka bir çiftlikten bir şekilde kaçmayı başarıp kimselere görünmeden yirmi kat çıkmış ve silonun yarısını birbirine katarak üç hafta boyunca tıka basa karnını doyurmayı başarmış ufak tavşanı düşündü.</p>

  <p>Doksan yedinci kata ulaştıklarında teknik olarak En-Derin'e varmışlardı. Son üç kat. Silo matematiksel olarak her biri kırk sekiz kattan oluşan üç bölüme ayrılmış olsa da Jahns’in mantığı farklı işliyordu. Yüzüncü kat daha belirleyici bir çizgiydi. Bir kilometre taşıydı. Üç basamaklı ilk sahanlığa ulaşıncaya kadar katları saymayı sürdürdü, oraya vardıklarındaysa dinlenmek üzere durdular.</p>

  <p>Marnes’ın nefes nefese olduğunu fark etti. Ancak Jahns kendini harika hissediyordu. Yolculuk umut ettiği gibi onu hayata döndürmüş ve yenilemişti. Bir önceki gün hissettiği beyhudelik, endişe ve bitkinlik silinip gitmişti. Geriye kalan tek şey bu inatçı hissiyatların geri dönebileceğine, bu aşırı coşku hâlinin geçici olabileceğine, durup da üzerine çok fazla kafa yorduğu takdirde döne döne uzaklaşıp kendisini yeniden karamsar ve umutsuz bir hâlde bırakabileceğine dair duyduğu küçük korkuydu.</p>

  <p>Dersi asmış iki çocuk gibi merdiven sahanlığının geniş ızgaralarına oturdular, dirseklerini tırabzanlara dayayıp ayaklarını merdiven boşluğunda salladılar ve küçük bir ekmek somununu aralarında bölüştüler. Yüzüncü katın gelip gideni eksik olmuyordu. Katın tamamına bir pazar kuruluydu. İnsanlar buraya mallarını değiş tokuş etmeye, çalışma jetonlarını ihtiyaç duydukları ya da canlarının çektiği şeylere çevirmeye geliyordu. İşçiler peşlerinde gölgeleriyle gelip geçiyor, aileler baş döndürücü kalabalığın arasında birbirlerine bağırıyor, satıcılar en uygun yollu fiyatlarını kalabalığın beğenisine sunuyordu. Kapılar gelip gidenlere kolaylık olsun diye ardına kadar açıktı. Bu sayede koku ve sesler diğerlerinin iki katı genişliğindeki sahanlığa yayılıyor, ızgarayı heyecanla titreştiriyordu.</p>

  <p>Kalabalığın içinde fark edilmez olmak Jahns’i neşelendirdi. Yarım somunundan bir ısırık aldı, henüz o sabah fırınlanmış ekmeğin taze mayasının tadını çıkardı ve kendini bambaşka biri gibi hissetti. Daha genç biri gibi. Marnes ona bir parça peynir ve bir dilim elma keserek bunları bir sandviç haline getirdi. Jahns'e uzattığında, elleri ellerine değdi. Bıyıklarındaki ekmek kırıntıları dahi bu anın kusursuzluğunun önemli birer parçalarıydılar.</p>

  <p>“Programımızın bir hayli ilerisindeyiz,” dedi Marnes, meyveden bir ısırık almadan önce. Bu oldukça hoş bir gözlemdi. Kocamış sırtlarına onları takdir edercesine tıpışlayan bir eldi. “Tahminimce akşam yemeğine kadar yüz kırkı buluruz.”</p>

  <p>“Şu anda tırmanmak bile beni endişelendirmiyor," dedi Jahns. Peyniri ve elmayı bitirip hoşnut bir ifadeyle çiğnedi. Merdivende yol alırken her şeyin daha da bir lezzetli olduğuna kanaat getirdi. Ya da belki de nedeni hoş birinin ona eşlik etmesi veya pazardan dışarı sızan müzikti. Dilencinin tekinin tıngırdattığı küçük gitarın sesi kalabalığın gürültüsüne baskın geliyordu.</p>

  <p>“Neden aşağıya daha sık gelmiyoruz ki?” diye sordu Jahns.</p>

  <p>Marnes homurdandı. “Yüz kat aşağıda olduğundan olabilir mi? Ayrıca yukarıda manzaramız, yemek salonumuz ve Kipper’ın barı olmasına rağmen sanki bu insanlardan kaçı o yerlerden birine gitmek için yılda birden fazla kez yukarı çıkıyor ki?”</p>

  <p>Jahns ekmeğinin son parçasını çiğnerken bunu uzun uzadıya düşündü.</p>

  <p>“Sence bu doğal bir şey mi? Yaşadığımız yerden fazla uzaklaşmıyor oluşumuz?"</p>

  <p>“Devamını getirme,” dedi Marnes yiyeceğinden bir ısırık alırken.</p>

  <p>“Misal, sadece düşüncede yani yanlış anlama, bu insanların tepenin arkasından görünen o kadim yerüstü silolarında yaşadıklarını düşün. Etrafta bu kadar az dolaşacaklarını düşünmüyorsun, değil mi? Sürekli aynı siloda mı kalırlardı? Buraya kadar gelmezler miydi, ya da yüz kat inip çıkmazlar mıydı dersin?”</p>

  <p>“Ben bu tarz şeyleri düşünmüyorum,” dedi Marnes. Jahns bunu kendisinin de düşünmemesi gerektiğine dair bir uyan olarak kabul etti. Bazen dışarısı hakkında nelerin konuşulabilip nelerin konuşulmayacağını bilmek imkânsızdı. Bu evli çiftlere göre bir sohbet konusuydu, belki de buna seyahatleri ve dünkü beraberlikleri neden olmuştu. Ya da belki de temizlik sonrasından herkes kadar o da çok etkileniyordu: bazı kuralların esnetilebileceği, bazı suçlarla flört edilebileceği, biriken baskının salıverildiği hissiyatları insanın teninde bir ay boyunca coşku verici bir gıdıklanmaya neden oluyordu.</p>

  <p>“Gidelim mi?” diye sordu Jahns, Marnes ekmeğini bitirir bitirmez.</p>

  <p>Adam başıyla onayladı ve ayağa kalkıp eşyalarını toparladılar. Önlerinden geçen bir kadın dönüp onlara baktı, suratına yerleşen bir anlık tanıma ifadesi çocuklarına yetişmeye çalışırken kaybolup gitti.</p>

  <p>Burası başka bir dünya gibi, diye düşündü Jahns kendi kendine. Buraları ziyaret etmeyeli çok uzun zaman olmuştu. Ve bunun bir daha olmayacağına dair kendine söz verse de bir yanı, tıpkı yaşını hissedebilen paslı bir makine gibi, bunun son yolculuğu olacağının farkındaydı.</p>

  <p>***</p>

  <p>Katlar bir belirip bir kayboluyordu. Aşağı bahçeleri, yüz otuzlardaki geniş çiftliği ve onun altındaki ağır kokulu su arıtma tesisini geride bıraktılar. Yüz kırkıncı katın kapısına vardıklarında Jahns kendini düşüncelerinde kaybolmuş olarak buldu, önceki gece Marnes'la aralarında geçen konuşmayı, yani Donald'ın gerçek hayatta olduğundan çok hatıralarında yaşadığı gerçeğini düşünüyordu.</p>

  <p>Trafikteki değişimi; mavi kot kumaştan tulum giyenlerin sayısındaki artışı; taşıyıcıların çantalarında giysi, gıda ya da kişisel eşyalardan çok yedek parça ve alet taşıdıklarını fark etmemişti bile. Fakat kapıdaki kalabalık Mekanik’in yukarı katlarına geldiklerini belli ediyordu. Girişte bol, mavi renkli ve yıllanmış lekelerle beneklenmiş tulumlarıyla bekleşen işçiler vardı. Taşıdıkları aletlere bakarak mesleklerini hemen hemen seçebiliyordu. Günün ilerleyen saatleriydi, o sebeple çalışanların çoğunun silonun orasında burasında yürütülmekte olan onarım işlerinden evlerine döndüklerini tahmin ediyordu. Bunca kat tırmanıp ancak <span style="font-style:italic;">ondan sonra</span> çalışmak zorunda olmaları onu şaşkına çevirdi. Sonra kendisinin de çok farklı bir şey yapmadığını fark etti.</p>

  <p>Rütbesini ya da Marnes’ın yetkisini kullanmak yerine kapıdan geçerken kontrol edilen işçilerin arkasında sıralarını beklediler. Önlerindeki yorgun adamlarla kadınlar giriş yapmak için çalışma sürelerini ve istikametlerini kaydettirirken Jahns de uzun süren inişleri boyunca hayatını gözden geçirerek çarçur ettiği vakti düşündü; bu vakti Juliette'e sunacağı iş teklifine albeni katmak için kullanması gerekiyordu aslında. Kuyruk ilerlerken çok da aşina olmadığı bir sinir hali bağırsaklarını düğümledi. Önlerindeki işçi Mekanik departmanına özel, mavi kimliğini gösterdi; sonra da bilgilerini tozlu bir yazı tahtasına çiziktirdi. Sıra onlara geldiğinde dış kapılan itip geçtiler ve altın renkli kimliklerini gösterdiler. Güvenlik görevlisi önce kaşlarını kaldırdı, sonra da Başkan'ı tanımış gibi göründü.</p>

  <p>“Sayın Yargıç,” dedi adam, Jahns de onu düzeltmedi. “Sizi bu vardiyada beklemiyorduk.” Kimliğe gerek olmadığını işaret edercesine bir el hareketi yaptı ve bir tebeşir parçası almak için uzandı. “İzninizle.” Adam tahtayı çevirip büyük harflerle isimlerini yazarken Jahns sessizce izledi, eski tebeşir tozlarının oluşturduğu ince katman avucunun kenarına bulaşıyordu. Marnes için sadece ‘Şerif yazdı ve Jahns yine onu düzeltmedi.</p>

  <p>“Bu kadar erken gelmemizi beklemediğinizi biliyorum,” dedi Jahns, “ama Juliette Nichols ile şimdi görüşmemiz mümkün müdür acaba?” Güvenlik görevlisi arkasını döndü ve dakik dijital saate baktı. ‘Jeneratörde bir saatlik daha işi var, belki de iki. Juliette bu, belli olmaz. İsterseniz onu yemekhanede bekleyebilirsiniz.”</p>

  <p>Jahns, Şerif Yardımcısı’na baktı, o da omuzlarını silkti. “Çok aç sayılmam,” dedi.</p>

  <p>“Onu işinin başında görmek istesek? Yaptığı işi görmek iyi olurdu. Ayak altında dolaşmamaya çalışırız.”</p>

  <p>Güvenlik görevlisi omuzlarını kaldırdı. “Patron sizsiniz. Hayır diyemem.” Tebeşir parçasıyla koridorun aşağısını işaret etti. Kuyrukta bekleyen insanlar sabırsızca oflayıp puflamaya başlamıştı. “Knox'la bir görüşün. Size yolu gösterecek birilerini bulacaktır.”</p>

  <p>Mekanik bölümünün başındaki Knox, gözden kaçırılması imkansız bir adamdı. Jahns'in bugüne dek gördüğü en geniş tulumu tamamen dolduruyordu. Tulum için harcanan ekstra kumaşın ona fazladan jetona mal olup olmadığını ve böyle bir adamın o mideyi tok tutmayı nasıl başardığını düşündü. Bu kadar geniş olması yetmezmiş gibi kocaman bir de sakalı vardı. Ona doğru yaklaşırlarken gülümsemiş ya da somurtmuşsa bile bunu anlamak imkansızdı. Bir duvar kadar ifadesiz bir surata sahipti.</p>

  <p>Jahns durumu izah etti. Marnes onu selamladığında da Şerif Yardımcısı'nın adamı son aşağı inişinden tanıdığını fark etti. Knox dinledi, başıyla onayladı ve ağzından çıkan sözcükleri birbirlerinden ayırt etmeye imkan vermeyecek kadar boğuk bir sesle kükredi. Ama alışılmadık bir biçimde parlak turuncu saçlara sahip olan bir çocuğun Knox’ın arkasında belirmesine bakılırsa sözleri birilerine bir şeyler ifade ediyordu.</p>

  <p>“Onlarladoğruaşağıjulese,” diye gürledi Knox, sözcüklerin dile getirilme sıklığı sakallarının sıklığıyla adeta yarışıyordu.</p>

  <p>Bir gölge için genç sayılabilecek yaştaki oğlan, eliyle onu takip etmelerini işaret edip hızla yola koyuldu. Marnes hiç kımıldamayan Knox'a teşekkür etti, ardından çocuğun peşinden gitmeye başladılar.</p>

  <p>Jahns, Mekanik koridorlarının silodaki diğer her yerden daha dar olduğunu fark etti. Vardiya sonu trafiğinde sıkış tepiş ilerlediler. Her iki yanlarındaki beton duvarlar astar boyalı ancak renksizdi, omzunun sürttüğü noktalarıysa pürüzlüydü. Kafalarının üstünde paralel olarak ilerleyen ve herhangi bir muhafazası olmayan karman çorman borular ile kablolar vardı. Tavanla arasındaki on beş santimlik boşluğa rağmen Jahns eğilme ihtiyacı hissediyordu; uzun boylu çalışanların birçoğunun kamburlarını çıkararak yürüdüğünü fark etti. Tepe lambaları kısıktı ve geniş aralıklarla döşenmişti, insanda giderek dünyanın daha derinlerine iniyormuş gibi bunaltıcı bir his uyandırıyordu.</p>

  <p>Turuncu saçlı genç gölge onları birkaç dönemeçten geçirdi, özgüveni yola aşina olduğunu gösteriyordu. Kare biçimli, keskin dönüşler yapan bir merdiven çıktı karşılarına. Basamakları takip edip iki kat aşağı indiler. Jahns aşağı inildikçe yükselen bir gürültü duydu. Yüz kırk ikinci katta merdiveni terk edip koridorun hemen dışında bulunan, kapısız ve geniş bir odadaki tuhaf bir makinenin yanından geçtiler. Birkaç adam boyutlarındaki çelik bir kol yukarı-aşağı hareket ediyor ve bir pistonu beton zemin boyunca itiyordu. Jahns makinenin ritmik devinimlerini izlemek için yavaşladı. Havada kimyasal, çürümüş bir şeylerin kokusu vardı. Ne olduğunu tam olarak çıkaramıyordu.</p>

  <p>“Jeneratör bu mu?”</p>

  <p>Marnes küstahça ve yalnızca erkeklere özgü bir biçimde güldü.</p>

  <p>“Bu bir pompa,” dedi. “Petrol kuyusu. Geceleri bunun sayesinde bir şeyler okuyabiliyorsun.”</p>

  <p>Marnes kadının yanından geçerken omzunu hafifçe sıktı ve Jahns kendisine gülüşünü anında affetti. Yeniden Marnes’ın ve Knox'ın genç gölgesinin peşine düştü.</p>

  <p>“Jeneratör bu duyduğun gürültünün kaynağı,” dedi Marnes. “Pompa petrolü çıkarıyor, birkaç kat aşağıdaki tesiste bazı işlemlerden geçiyor, sonra da yanmaya hazır hale geliyor.”</p>

  <p>Tüm detaylarına vakıf olamasa da Jahns bu işlemlerden birkaçını komite toplantılarından biliyordu. Silonun kendisine bile ne kadar yabancı olduğu gerçeğiyle bir kez daha afalladı, kaldı ki o, bütün bu işleri yöneten kişiydi, yani en azından ismen.</p>

  <p>Koridorun sonuna doğru yaklaştıklarında duvarlardaki aralıksız gümbürtü gittikçe yükseldi, turuncu saçlı çocuk kapılan çekip açtığında da sağır edici hale geldi. Jahns daha fazla yaklaşmaktan ürktüğünü hissetti, Marnes'ın ayakları da pek ilerlemeye niyetli durmuyordu. Çocuk heyecanlı hareketlerle onlara ilerlemelerini işaret etti ve Jahns ayaklarının kendisini gürültüye doğru sürüklemek istediğini fark etti. Aniden <span style="font-style:italic;">dışarıya</span> çıkarılıyor olma ihtimallerini düşündü. Mantıksızca ve anlamsız bir fikirdi bu, maruz kalabileceği en büyük tehlikeyi hayal etmiş olmasından kaynaklanıyordu.</p>

  <p>Jahns eşigi geçip Marnes'ın arkasına sindiğinde çocuk kapılan çarparak kapattı ve onları içerideki tehdit karşısında çaresiz bıraktı, sonra da duvardaki raftan başı saran, kablosuz kulaklıklardan birini alıp taktı. Çocuğun yaptıklarını tekrarlayıp bir kulaklık da Jahns taktı. Gürültünün etkisi azaldı, artık yalnızca göğüs kafesinde ve sinir uçlarında hissediliyordu. Kulaklık rafının dışarıda değil de <span style="font-style:italic;">içeride</span> olmasına anlam veremedi Jahns.</p>

  <p>Çocuk el sallayıp bir şeyler söyledi, ancak sözcükleri dudak oynatmanın ötesine geçemedi. Zemini silonun her katında bulunan sahanlıklara benzeyen, çelik ızgaralarla kaplı, dar bir yol boyunca çocuğu takip ettiler. Yol bir dönemece geldiğinde yanlarındaki duvarlardan biri kayboldu ve yerini birbirine paralel üç demir çubuktan oluşan bir tırabzana bıraktı. Tırabzanın diğer tarafında Jahns'in tahminlerinin ötesinde bir makine görülüyordu. Boyutları dairesiyle ofisinin toplam büyüklüğü kadardı. İlk bakışta kımıldayan, göğüs kafesini ve tenini döven gürültüye neden olabilecek hiçbir şey yok gibiydi. Ta ki makinenin etrafından dolanıp da ünitenin arkasından çıkan, delicesine bir hızla dönen ve bir başka devasa makinenin - bir adamın beli kalınlığında, tavana dek yükselen kablolara sahipti - içinde gözden kaybolan çelik kolu görünceye kadar...</p>

  <p>Odanın içindeki elektrik ve güç elle tutulacak kadar yoğundu. ikinci makinenin sonuna vardıklarında, Jahns nihayet arka tarafta yalnız başına çalışan silüeti fark etti. Tulum giymiş genç görünümlü bir kadın, kafasında bareti, arkasından sarkan kahverengi örgülü saçlarıyla neredeyse kendi boyunda bir cıvata anahtarının üzerine eğilmişti. Kadının varlığı yanındaki makinelere dehşetengiz bir heybet katıyordu, ancak o hiç de korkmuşa benzemiyordu. Cıvata anahtarına kuvvetle asıldığında vücudu gürültücü makineye korkutucu derecede yaklaştı ve bu görüntü Jahns’e fil adındaki hayali bir yaratığın ayağındaki dikeni çıkaran fareyle ilgili eski bir çocuk masalını anımsattı. Bu boyutlardaki bir kadının bu denli yırtıcı bir makineyi tamir edebiliyor olması fikri ona absürt geldi. Genç gölge bir kapıdan geçip varlıklarından haberdar etmek için kadının tulumunu çekiştirirken, Jahns onun çalışma şeklini seyretti.</p>

  <p>Kadın döndü, şaşırmışa benzemiyordu, Jahns ve Marnes'a kısık gözlerle baktı. Bir elinin tersiyle alnındaki teri silerken diğer eliyle de cıvata anahtarını havada savurarak omzuna yasladı. Ardından genç gölgenin kafasını okşadı ve onları karşılamak için bulunduğu bölmeden dışarı çıktı. Jahns kadının kollarının ince ve kaslı olduğunu fark etti. İçine fanila giymemişti, üzerinde sadece göğüs kısmının hemen üstünde sonlanan, yüksek kesimli tulumu vardı ve terden parlayan kavruk teninin bir kısmını açıkta bırakıyordu. Bitki büyütme ışıklan altında çalışan çiftçilerle aynı ten rengine sahipti, ancak üzerindeki kot tulumun kirliliği göz önüne alındığında buna daha çok yağın ve kirin neden olduğu söylenebilirdi.</p>

  <p>Jahns ile Marnes’ın biraz önünde durdu ve onları başıyla selamladı. Marnes’a onu hatırladığını ima eden bir tebessüm gönderdi. Elini tokalaşmak için uzatmadı, Jahns de buna memnun oldu. Onun yerine parmağıyla cam bir bölmeyi işaret edip o tarafa doğru yola koyuldu.</p>

  <p>Marnes onu bir enik gibi takip etti, Jahns de onun peşine takıldı. Gölgenin ayak altında dolaşmadığından emin olmak için arkasına dönüp baktı; ancak çocuğun geldiği yoldan koşturarak geri döndüğünü gördü, saçları jeneratör odasının tepesindeki solgun ışıklar altında parıldıyordu. Onun da fark ettiği üzere görevi tamamlanmıştı.</p>

  <p>Küçük kumanda odasının içine girdiklerinde gürültü azaldı, kalın kapı kapandığındaysa neredeyse tamamen kesildi. Juliette baretini ve kulaklığını çıkarıp bir rafa bıraktı. Jahns ise kendi kafasındakini önce tereddütle birazcık kımıldattı, sesin uzaklardan gelen bir uğultuya dönüştüğünü fark edince de tamamen çıkardı. Oda dardı ve daha önce benzerine rastlamadığı metal paneller ile yanıp sönen ışıklarla doluydu. Bu odanın da başkanı olması kendisine çok tuhaf geliyordu aslında, varlığından şöyle böyle haberdar olduğu ve yönetemeyeceği gün gibi ortada bir yerdi burası.</p>

  <p>Jahns'in kulaklarındaki çınlama gitgide azalırken Juliette de cam panellerin altındaki ufak ibrelerin hareketlerini izleyerek birkaç kolu çevirdi. “Yarın sabah görüşeceğimizi sanıyordum,” dedi, işine konsantre olmuş bir ifadeyle.</p>

  <p>“Tahmin ettiğimizden daha çabuk geldik.”</p>

  <p>Jahns kulaklığını iki elinde tutup huzursuz bir şekilde evirip çevirmekte olan Marnes’a baktı.</p>

  <p>“Seni yeniden görmek güzel Jules,” dedi Marnes.</p>

  <p>Kadın başını salladı ve dışarıdaki dev makinelere bakmak üzere kalın cam pencereye doğru eğildi; bakma gereği duymaksızın ellerini geniş kontrol panelinin üzerinde hızla gezdiriyor ve beyaz simgeleri solmuş, geniş, siyah kadranlara ayar çekiyordu.</p>

  <p>“Ortağının başına gelenlere üzüldüm,” dedi, başını eğip göstergelere bir göz atarken. Sonra da dönüp Marnes'ı inceledi, Jahns bütün bu kirin ve yağın içinde bile kadının ne kadar güzel olduğunu fark etti. Yüzü sert ve zayıf, gözleriyse parlaktı. Bir kilometre öteden dahi keskin bir zekaya sahip olduğu anlaşılabilirdi. Alnında oluşan kırışıklıklara bakılırsa Marnes'ın acısını azami derecede paylaşıyordu. “Gerçekten,” dedi. “Çok üzgünüm. iyi bir adama benziyordu.”</p>

  <p>“En iyisiydi,” dedi Marnes, çatlak ve boğuk bir sesle.</p>

  <p>Juliette söylenebilecek başka bir şey olmadığını anlatmak istercesine kafasını salladı. Sonra da Jahns'e döndü.</p>

  <p>“Zemindeki titreşimi hissediyor musunuz Başkan? Kaplinde iki milimetre sapma oldu mu bu sesi çıkarıyor. Buranın durumunu beğenmediyseniz bir de elinizi makinenin gövdesine değdirmeyi deneyin. Titreşimler hemen parmağınızı uyuşturur. Elinizi yeterince uzun süre üzerinde tutarsanız tüm kemikleriniz sanki vücudunuz parçalara ayrılıyormuş gibi takırdar.”</p>

  <p>Dönüp Jahns ile Marnes'ın arasındaki koca bir şalteri indirmek için uzandı, sonra tekrar kontrol paneline döndü. “Bir de jeneratörün halini düşünün, titreşe titreşe kendini parçacıklarına ayırıyor. Şanzımandaki dişliler aşınmaya başlıyor, çıkan ufak metal parçacıkları tıpkı zımpara kağıdı tanecikleri gibi yağın içine karışıyor. Sonra bir de bakmışsınız ki bir patlama yaşanmış ve yedek jeneratörün üretebileceği elektrik haricinde hiç gücümüz kalmamış.”</p>

  <p>Jahns nefesini tuttu.</p>

  <p>“Gidip birilerini yardıma çağırmamızı ister misin?” diye sordu Marnes.</p>

  <p>Juliette güldü. “Bunların hiçbiri yeni ya da diğer vardiyalarda yaşanmayan şeyler değil. Yedek üniteyi yeni conta takmak için sökmemiş olsaydık, üstüne bir de bir hafta boyunca yarım güçle idare edebilseydik, o kaplini söker, yatakları ayarlar ve bir topaç gibi tıkır tıkır dönmesini sağlardım.” Jahns'e bir bakış attı. “Ama tam güç sağlamak için emir aldığımızdan duraksama iznimiz yok, o nedenle böyle bir şey de mümkün değil. Bu yüzden cıvatalar gevşemeye devam ettikçe ben de onları sıkmaya devam ediyorum ve bu bebeğin düzgünce şarkı söylemeyi sürdürmesi için doğru deveranı arayıp bulmaya çalışıyorum.” “Bilmiyordum, o emrin altına imza attığım zaman-”</p>

  <p>“Ben de burada durmuş, raporumu yeterince anlaşılır olacak şekilde basitleştirdiğimi sanıyorum,” dedi Juliette.</p>

  <p>“Makine ne zaman arıza yapar?"</p>

  <p>Jahns aniden bu kadınla bir mülakat gerçekleştirmediklerinin farkına vardı. Talepler karşı yönden geliyordu.</p>

  <p>“Ne zaman mı?" Juliette güldü ve başını iki yana salladı. Son ayarlamalarını da bitirdikten sonra kollarını göğsünde kavuşturup onlara doğru döndü. “Her an olabilir. Bundan yüz yıl sonra da olabilir. Asıl önemli olan nokta şu: bir gün mutlaka arızalanacak ve bunun önüne tamamıyla geçilebilir. Nihai hedefimiz bu mekanı yalnızca ömrümüz-” Manalı gözlerle Jahns'e baktı, “-ya da mevcut antlaşma boyunca ayakta tutmak olmamalı. Eğer kalıcı bir şey yapamayacaksak, o zaman şimdiden pılımızı pırtımızı toplayıp gitmeliyiz.”</p>

  <p>Jahns, bu cümlenin ardından Marnes'ın kaskatı kesildiğini gördü. Kendi vücudunun da buna karşılık verdiğini, bedeninden bir ürpertinin geçtiğini hissetti. Kadının sarf ettiği bu son satır ihanete çok yakındı. Onu ucu ucuna kurtaran şey bunun bir mecaz oluşuydu.</p>

  <p>“Bir elektrik tatili ilan edebilirim,” diye önerdi Jahns. “Temizliğe mahkûm edilenlerin anısına olduğunu duyurabiliriz.” Bu konu hakkında daha derinlemesine düşündü. “Buradaki makinelerinizden çok daha fazlasının bakımını yapmamıza yarayabilir. Silodaki tüm-”</p>

  <p>“IT'yi elektrik kesintisi bokuna ikna etmekte başarılar,” dedi Juliette. Bileğinin tersiyle çenesini sildi, sonra da kolunu tulumuna sürerek temizledi. Çenesinden kumaşa aktardığı yağa baktı. “Kullandığım dili mazur görün başkanım.”</p>

  <p>Jahns önemli değil demek istedi, ancak kadının tavırları ve otoritesi ona şu günlerde zar zor hatırlayabildiği gençliğini çağrıştırıyordu.</p>

  <p>Nezaketi bir kenara bırakıp istediklerini elde edebilen genç bir kadın. Kendini Marnes'a bakarken buldu. “IT'yi neden diğerlerinden ayn tutuyorsun? Yani elektrik hususunda demek istiyorum.”</p>

  <p>Juliette güldü ve kollarını çözüp ellerini tavana doğrulttu. “Neden mi? Çünkü yüz kırk dört katın... kaç taneydi, üç katı mı onların? Buna rağmen ürettiğimiz elektriğin dörtte birinden fazlasını tüketiyorlar. isterseniz hesaplayalım-”</p>

  <p>“Yok, gerek yok.”</p>

  <p>“Ve bir sunucunun bugüne kadar ne birinin boğazına bir lokma koyduğunu, ne birinin hayatını kurtardığını, ne de birinin tulumunu yamadığını hatırlıyorum.”</p>

  <p>Jahns gülümsedi. Bir anda Marnes’ın bu kadının nesini sevdiğini anladı. Aynı zamanda en yakın arkadaşıyla evlenmeden evvel kendisinde ne gördüğünü de öyle.</p>

  <p>“Peki ya IT'yi kendi departmanlarında bir hafta bakım yapmaya ikna edersek? Bu işini görür mü?”</p>

  <p>“Aşağıya onu bütün bu işlerden kurtarıp şerif pozisyonuna atamak için geldiğimizi sanıyordum,” diye homurdandı Marnes.</p>

  <p>Juliette ona sert bir bakış attı. “Ben de size, ya da sekreterinize, boşa zahmet etmemeniz gerektiğini söylediğimi sanıyordum. Yaptığınız işe karşı olduğumdan değil ama burada, aşağıda bana ihtiyaçları var.” Kolunu kaldırıp bileğinden sarkan bir şeyi kontrol etti. Bir saatti bu. Ama ona sanki hala çalışıp çalışmadığını kontrol ediyormuş gibi bakıyordu.</p>

  <p>“Bakın, kalıp daha fazla sohbet etmeyi çok isterim.” Jahns’e döndü. “Özellikle de elektrik tatili konusunu garanti edebilmeniz çok iyi olurdu, ancak yapmam gereken birkaç ayar daha var ve mesai saatim dolalı epey oldu. Çok çalıştığımda Knox’ın kafası atıyor da.”</p>

  <p>“Biz de kaçalım, seni rahat bırakalım,” dedi Jahns. “Henüz akşam yemeği yemedik, sonrasında görüşmeye ne dersin? İşini bitirip temizlendikten sonra mesela?”</p>

  <p>Juliette kafasını eğip kendisine şöyle bir bakınca temizlenmesi gerektiğini bir bakıma itiraf etmiş oldu. “Olur, tabii,” dedi. “Sizi koğuşta mı ağırlıyorlar?”</p>

  <p>Marnes başıyla onayladı.</p>

  <p>“Pekâlâ. Ben size sonradan katılının. Ha, bir de kulaklıklarınızı unutmayın.” Kulaklarını işaret etti, Marnes’ın gözlerinin içine baktı, başıyla selamladı ve konuşmanın şimdilik sona erdiğini belirtircesine işinin başına döndü.</p>

  <p>Marnes ve Jahns’e yemekhaneye kadar Marck adında, ikinci vardiyadan henüz çıkmış bir mekaniker eşlik etti. Marnes bir tur rehberine ihtiyaç duydukları için içerlemiş gibiydi. Şerif Yardımcısı nerede olduğunu bilmese dahi erkekliğe leke sürdürmemek için yolu biliyormuş gibi davranıyordu. Bunu kanıtlamak için başı çekip yavaşça yürüyor, bir yol ayrımına geldiğinde duraksayıp hangi yöne gideceklerini sorgularcasına bir tarafı işaret ediyordu. Marck da buna her defasında gülüyor, ardından ona doğru yolu gösteriyordu.</p>

  <p>“Ama hepsi birbirine benziyor,” diye söylendi Marnes, başı çekmeye devam ederken.</p>

  <p>Jahns bu erkeksi gösteriye güldü ve Juliette’le aynı vardiyada çalıştığını fark ettiği genç mekanikerle konuşmak için arkada kaldı. Marck, En-Derin kokuyordu, ofisine tamirat işleri için gelen mekanikerlerle aynı kokuya sahipti. İşlerine özgü bir harmandı bu; terlerinin, makine yağının ve ne idüğü belirsiz kimyasalların karışımından doğuyordu. Fakat Jahns bu kokuyu umursamamayı yavaş yavaş öğreniyordu. Marck'ın nazik ve kibar bir adam olduğunu görmüştü; takırdayan parçalarla yüklü bir el arabası hızla yanlarından geçerken koluna giren, boruların çıkıntı yapıp kabloların sarktığı loş koridorlarda yürürlerken herkese tek tek selam veren bir adamdı. Şartların ona dayattığından çok daha iyi yaşayıp nefes alan bir adam, diye düşündü Jahns. İnsana güven aşılıyordu. Gülüşü karanlıkta bile ışıltılar saçıyordu.</p>

  <p>‘Juliette’i ne kadar iyi tanıyorsun?” diye sordu Jahns, gürültülü el arabası yeterince uzaklaştığında.</p>

  <p>“Jules’ü mü? Kız kardeşim gibidir. Aşağıda hepimiz bir aileyiz.”</p>

  <p>Bunu silonun geri kalanında işlerin farklı yürüdüğünü ima eder gibi söylemişti. Önlerinde, başka bir yol ayrımına gelen Marnes başını kaşıdı ve bu defa doğru tahmin etti. Diğer yöne giden köşenin başında toplaşan bir çift mekaniker gülüştü. Marck onlarla Jahns'e yabancı bir lisan gibi gelen bir dilde iki çift laf etti. Marck'ın haklı olabileceğinden kuşkulandı, belki de işler silonun derinliklerinde farklı işliyordu. Buradaki insanların içi neyse dışı da oydu, söylemek istediklerini saklamıyorlardı, tıpkı koridorlardaki korumasız ve çıplak borular ile kablolara benziyorlardı.</p>

  <p>“Bu taraftan,” dedi Marck, üst üste binen konuşma seslerinin ve metal tabaklara çarpan çatal bıçak gürültülerinin geldiği geniş salonu işaret ederek.</p>

  <p>“Peki bize Jules’le ilgili anlatabileceğin bir şey var mı?” diye sordu Başkan. Marck geçmesi için kapıyı tutarken Jahns gülümsedi. “Bilmemiz gerektiğini düşündüğün herhangi bir şey?” ikili, birkaç kişilik boş bir banka doğru hareketlenen Marnes'ı takip etti. Mutfak personeli masaların arasında koşturuyor, mekanikerleri sıraya sokmaktansa yemekleri masalara servis ediyorlardı. Onlar daha yüzeylerinde çukurlar oluşmuş alüminyum banklardaki yerlerini alamadan, yıpranmış masalarının üstü çorba kaseleri, üzerlerinde limon dilimleri yüzen su dolu bardaklar ve dilimlenmiş ekmek somunlarıyla donatılmıştı.</p>

  <p>“Benden ona kefil olmamı mı istiyorsunuz?” Marck oturdu ve tayınları ile kaşıklarını dağıtan iri kıyım adama teşekkür etti. Jahns bir peçete bakınıyordu ki çoğu adamın ve kadının arka ya da göğüs ceplerinden sarkan yağlı çaputları kullandığını gördü.</p>

  <p>“Bilmemiz gerektiğini düşündüğün herhangi bir şey istiyoruz sadece,” dedi Jahns.</p>

  <p>Marnes ekmeğini inceledi, kokladı, sonra da bir köşesini çorbasına bandırdı. Komşu masalardan biri anlatılan bir hikaye ya da fıkra sonunda kahkahalara boğuldu.</p>

  <p>“Ona verilen her işi yapabileceğini biliyorum. Her zaman yapmıştır. Ama onu ikna etmek için onca yol tepmeyi göze aldığınıza göre size bunu anlatmama gerek olduğunu sanmıyorum. Siz zaten kararınızı vermişsiniz.”</p>

  <p>Bir kaşık dolusu çorbayı midesine indirdi. Jahns kaşığını eline aldığında aşınmış ve eğri olduğunu gördü, dip kısmındaki çizikler bir şeyleri kazımak için kullanıldığı izlenimi uyandırıyordu.</p>

  <p>“Onu ne kadar zamandır tanıyorsun?” diye sordu Marnes. Şerif Yardımcısı çorbaya bandığı ekmeğini çiğniyor, etrafındakilerin arasına karışmak ve buraya aitmiş gibi görünmek için büyük çaba sarf ediyordu.</p>

  <p>“Ben burada doğdum,” dedi Marck onlara, çınlamalarla dolu odada sesini yükseltmek zorunda kalarak. “Jules geldiğinde Elektrik'te gölgelik yapıyordum. Benden bir yaş küçüktü. iki hafta içinde tekmeyi yiyip buradan kovulur diye düşünmüştüm. O güne dek buraya geldiklerinde sorunlarının onları takip etmeyeceğini düşünen, Orta-Katlar'dan kaçmış ya da transfer olmuş çocuklardan epey nasibimizi almışt-”</p>

  <p>Cümlesini yarım bıraktı; vakur bir kadın masanın diğer tarafındaki Marnes’ın yanına oturduğunda adamın gözleri ışıldadı. Yanlarına oturan kadın ellerini çaputuna sildi, bezi göğüs cebine tıkıştırdı ve masanın üzerinden uzanıp Marck’ın yanağına bir öpücük kondurdu.</p>

  <p>“Hayatım, Şerif Yardımcısı Marnes'ı hatırlıyor musun?” dedi Marck, elinin ayasıyla bıyıklarını silmekte olan Marnes’ı işaret ederek. “Eşim Shirly.” Tokalaştılar. Shirly’nin parmak eklemlerindeki kara lekeler kalıcı, işinden ona yadigar birer dövme gibiydi.</p>

  <p>“Ve elbette Başkan. Bayan Jahns.” iki kadın da tokalaştı. Jahns, uzatılan sıkı kavrayışı üzerindeki yağı umursamaksızın kabul ettiği için kendisiyle gurur duydu.</p>

  <p>“Memnun oldum,” dedi Shirly. Oturdu. Her nasılsa kadının yemeği bu tanışma faslı esnasında bir anda masalarında belirivermişti, dumanı tüten çorbanın yüzeyi hala hareketliydi.</p>

  <p>“Bir suç mu işlendi Memur Bey?” Shirly ekmeğinden bir parça koparırken, sorusunun bir şaka olduğunu belli etmek için Marnes’a gülümsedi.</p>

  <p>“Jules’e onlarla birlikte yukarıda çalışması için nutuk atmaya geldiler,” dedi Marck. Jahns adamı tek kaşını eşine doğru kaldırırken yakaladı.</p>

  <p>“Bol şans,” dedi Shirly. “Şayet bu kız bir gün bulunduğu katı değiştirmeye karar verirse daha derinlere, madenlere gidecektir.”</p>

  <p>Jahns ne demek istediğini sormak istedi ancak Marck ona doğru döndü ve sözüne kaldığı yerden devam etti.</p>

  <p>“Her neyse, geldiğinde ben Elektrik’te çalışıyordum-”</p>

  <p>“Gölgelik hatıralarını anlatıp insanların canlarını sıkmakla mı meşgulsün yine?” diye sordu Shirly.</p>

  <p>“Onlara Jules’ün geldiği zamanları anlatıyordum.”</p>

  <p>Eşi gülümsedi.</p>

  <p>“O zamanlar yaşlı Walk’ın yanında çalışıyordum. Tabii bu hala etrafta dolaşabildiği ve ara sıra dışarı çıktığı zamanlardı-”</p>

  <p>“Ah evet, Walker.” Marnes kaşığını Jahns'e doğru salladı. “Yetenekli heriftir. Atölyesinden hiç çıkmaz."</p>

  <p>Jahns muhabbeti yakalamaya çalışarak kafa salladı. Komşu masadaki yaygaracılardan birkaçı gitmek üzere ayağa kalktı. Shirly ve Marck birkaçına el sallayıp biraz laklak ettikten sonra dikkatlerini yeniden masaya çevirdiler.</p>

  <p>“Nerede kalmıştım?” diye sordu Marck. “Hah, işte Jules’le ilk karşılaşmam bir pompayı tamir ettirmek için Walk'ın atölyesine getirdiği zamandı.” Marck suyundan bir yudum aldı. “Ona yaptırdıkları ilk işlerden biri oydu, o zamanlar henüz mini minnacık bir kız olduğunu unutmayın. On üç yaşında. Bir boru kadar zayıf. Orta-Katlar'dan ya da Tepe'den bir yerlerden daha yeni gelmiş." İkisinin aynı kapıya çıktığını anlatmak istercesine elini salladı. “O dev pompaları sadece makaralarının onarılması için yukarıya, Walk'ın yerine kadar ona taşıtmışlardı. Yani özet olarak bir buçuk kilometre uzunluğundaki kablolarının açılıp tekrardan sarılması için.” Marck durdu ve bir kahkaha koyuverdi. “Yani Walk o işleri <span style="font-style:italic;">bana</span> yüklesin diye. Her neyse, bu bir bakıma kalfalık gibi bir şey zaten, biliyorsunuz ya? Hepiniz gölgelerinize bu tarz şeyler yapmışsınızdır herhalde, değil mi? Biraz burnu sürtsün diye.” Ne Jahns'ten ne de Marnes’tan bir tepki geldi. Marck omuz silkip devam etti. “Neyse, bu pompalar ağır, tamam mı? Jules’den bile ağırdılar. Belki de onun iki katıydılar. Ve Jules’ün onları bir başına el arabalarına yükleyip dört kat yukarı taşıması gerekiyor-"</p>

  <p>“Bir dakika, bir dakika. Bunu nasıl yapacaktı ki?” diye sordu Jahns, o yaşta bir kızın kendisinin iki katı ağırlığındaki bir metal yığınını taşıdığını kafasında canlandırmaya çalışarak.</p>

  <p>“Fark etmez. Palangalar, halatlar, rüşvet, canı nasıl isterse. Oyunun amacı da bu zaten, değil mi? Bir de bunlardan on tane vermişler mi eline...” “On tane,” diye tekrarladı Jahns.</p>

  <p>“Evet, muhtemelen aralarından yalnızca <span style="font-style:italic;">ikisinin</span> yeniden sanma ihtiyacı vardı,” diye ekledi Shirly.</p>

  <p>“İki olsa yine iyi,” diyerek güldü Marck. “Böylece Walk ve ben, işi bırakıp babasının yanına kaçmadan önce kaç gün dayanabileceğine dair bir bahis açtık.”</p>

  <p>“Ben bir hafta demiştim,” dedi Shirly.</p>

  <p>Marck çorbasını karıştırdı ve başını iki yana salladı. “Neyse, işi bitirdiğinde bunu nasıl becerdiğine dair kimsenin en ufak bir fikri yoktu. Sonunda, nasıl yaptığını anlattığında üzerinden yıllar geçmişti.”</p>

  <p>“Şu masada oturuyorduk.” Shirly eliyle işaret etti. “Hayatımda hiç bu kadar güldüğümü hatırlamıyorum.”</p>

  <p>“Nasılmış?” diye sordu Jahns. Çorbasını unutmuştu, bayadır dumanı tütmüyordu.</p>

  <p>“Eh, tahmin ettiğiniz gibi o hafta on pompa makarası sardım. Tüm o süre boyunca işi bırakmasını bekledim. Umut ettim. Parmaklarım haşat olmuştu. Hepsini taşıması mümkün değildi.” Marck başını iki yana salladı. “İmkansızdı. Ama ben sardım, o getirdi, ben sardım, o getirdi. Altı günde onunu da hallettik. Sonra da o adi kız, o zamanlar sadece bir vardiya amiri olan Knox’a gitti ve bir gün izin istedi.”</p>

  <p>Shirly güldü ve gözlerini çorbasına dikti.</p>

  <p>“Kendisine yardım edecek birisini buldu demek ki,” dedi Marnes. “Birileri haline acımış olmalı.”</p>

  <p>Marck gözlerini sildi ve başım iki yana salladı. “Ah, lanet olsun, hayır. Öyle olsa birileri görür, bir şeyler söylerdi. Özellikle de Knox sorduğunda. Yaşlı adam ona nasıl yaptığını sorarken az kalsın sigortalarından biri atacaktı. Jules sadece bitmiş bir pil kadar sakin bir şekilde öylece durdu ve omuz silkti.”</p>

  <p>“Peki nasıl yapmış?” diye sordu Jahns. Merakından ölüyordu.</p>

  <p>Marck gülümsedi. “Yalnızca tek bir pompayı getirip götürmüş. Yukarı çıkartacağım diye neredeyse belini kırıyormuş, ama toplamda yalnızca bir tane çıkarmış.”</p>

  <p>“Evet, sen de aynı şeyi on defa sarmışsın,” dedi Shirly.</p>

  <p>“Söylemesen hiç anlamamıştık ya.”</p>

  <p>“Bir saniye.” Jahns elini kaldırdı. “Peki ötekiler ne olmuş?”</p>

  <p>“Kendisi halletmiş. Walk’ın suçu... Jules’ün atölyeyi süpürdüğü o ilk gecede bildiği her şeyi anlatmış. Ben ilk pompa üzerinde çalışırken Jules de sorular soruyor, kafamı ütülüyor ve ilk pompayı nasıl onardığımı seyrediyordu. İşimi tamamladığımda pompayı koridorun sonuna kadar ittirmiş ve merdivenleri pas geçip el arabasıyla birlikte bir boya atölyesine istiflemiş. Sonra aşağı inmiş, ikinci pompayı yüklenmiş ve onu köşedeki malzeme deposuna taşımış. Tüm geceyi orada geçirip bir motor nasıl sarılır kendi kendine öğrenmiş."</p>

  <p>“Ah,” dedi Jahns, devamını üç aşağı beş yukarı tahmin ederek. “Ertesi sabah da sadece köşeyi dönüp evvelsi gün sardığın pompayı sana geri getirmiş.”</p>

  <p>“Aynen. Sonra ben yukarıda bakır sararken o da dört kat aşağı inip aynı şeyi yapmaya devam etmiş.”</p>

  <p>Marnes bir kahkaha patlatıp masaya vurduğunda kâseler ve ekmekler yerlerinden zıpladı.</p>

  <p>“O hafta inanılmaz bir hızla günde iki motor sardım."</p>

  <p>“Teknik olarak aslında tek bir motor,” dedi Shirly, gülerek.</p>

  <p>“Öyle. Ve o da benimle aynı hızda yapabilmiş. Sonra da hepsini bitirmesi gereken tarihten bir gün önce gölgebüyütenine götürüp bir günlük izin istemiş."</p>

  <p>“Ve eğer doğru hatırlıyorsam o izni de kaptı,” diye ekledi Shirly, başını iki yana sallayarak. “Bir gün izin alabilen bir gölge. Olabilecek en tuhaf şey.”</p>

  <p>“Daha da önemlisi ona verilen ilk görevin üstesinden gelmek zorunda bile değildi."</p>

  <p>“Zeki kız," dedi Jahns, gülümseyerek.</p>

  <p>“Fazla zeki," dedi Marck.</p>

  <p>“Peki izin gününde ne yaptı?” diye sordu Marnes.</p>

  <p>Marck parmağıyla limon dilimine bastırıp suyun içine daldırdı ve bir süre boyunca onu orada tuttu.</p>

  <p>“İzin gününü benimle ve Walk'la geçirdi. Dükkânı süpürürken cihazların nasıl çalıştığını, o kadar kablonun nereye gittiğini, cıvataların nasıl sökülüp cihazların içinin nasıl açıldığını ve bunun gibi şeyleri falan sordu.” Suyundan bir yudum aldı. “Yani diyeceğim o ki Jules’e bir iş verecekseniz dikkatli olsanız iyi edersiniz."</p>

  <p>“Neden dikkatli olalım ki?” diye sordu Marnes.</p>

  <p>Marck tepelerindeki boruların ve kabloların meydana getirdiği keşmekeşe bir göz attı.</p>

  <p>“Çünkü o işinin hakkını verir. Ondan bunu beklemeseniz bile.”</p>

  <p>Yemeğin ardından Shirly ve Marck onlara koğuşun yolunu tarif ettiler. Genç çift öpüşürken Jahns onları seyretti. Marck vardiyasından döndüğünde Shirly kendisininkine gitmek zorunda kalıyordu. Beraber yedikleri yemek birisi için kahvaltıyken diğeri için akşam yemeği oluyordu. Jahns kendilerine ayırdıkları vakit için her ikisine de teşekkür edip yemeğin kalitesini övdü, ardından Marnes’la birlikte en az jeneratör odası kadar gürültülü olan yemekhaneyi terk edip dolambaçlı yolları takip ederek o geceki yataklarına doğru yol aldılar.</p>

  <p>Marnes, birinci vardiyada çalışan çocuk mekanikerlerin kaldığı ortak koğuşta yatacaktı. Jahns'in kabataslak ölçebildiği kadarıyla Şerif Yardımcısı'na yarım ayak kısa gelen bir karyola hazırlanmıştı. Başkan'a ise koğuşun bulunduğu koridorun sonunda küçük bir daire ayrılmıştı. İkisi birlikte dairede beklemeyi, baş başa vakit geçirmeyi, bacaklarındaki ağrıları beraberce ovuşturmayı, işlerin En-Derin’de ne kadar farklı olduğunu konuşmayı tercih ettiler; ta ki kapı vuruluncaya dek. Juliette kapıyı açtı ve içeri girdi.</p>

  <p>“İkinizi aynı odaya mı koymuşlar?” diye sordu, şaşırmıştı.</p>

  <p>Jahns güldü. “Hayır, Şerif Yardımcısı’na koğuşta bir karyola ayarlamışlar. Ben de orada onlarla birlikte kalmak isterdim aslında.”</p>

  <p>“Boş versene,” dedi Juliette. “İşe yeni başlayanları ve ziyaretçileri hep burada ağırlıyorlar zaten. Çok da bir şey değil.”</p>

  <p>Juliette uzunca bir ipliği ağzına götürür, aldığı duş nedeniyle hala ıslak olan saçlarını toplar ve at kuyruğu yaparken Jahns de gözlerini ayırmadan onu izledi. Üzerine başka bir tulum takımı giymişti. Jahns kıyafetteki lekelerin kalıcı olduklarını düşündü, çünkü üzerindeki yıkanmış ve bir sonraki vardiyaya hazırdı.</p>

  <p>“Ee, şu elektrik tatilini ne kadar kısa sürede ilan edebiliriz?” diye sordu Juliette. Saçlarını toplamayı tamamladı, kollarını göğsünde kavuşturdu ve sırtını kapının yanındaki duvara yasladı. “Tahminimce temizlik sonrasının rehavetinden faydalanmak istersiniz, değil mi?”</p>

  <p><span style="font-style:italic;">“Sen</span> ne kadar kısa sürede işbaşı yapabilirsin?” diye sordu Jahns. O anda bu kadını şerif olarak görmek istemesinin bir nedeninin de kendini erişilmez zannetmesi olduğunu fark etti. Marnes’a bir bakış attı ve onca yıl önce henüz genç bir kadınken ve Donald’la beraberken adamın kendisine duyduğu ilginin ne kadarının sadece motivasyondan kaynaklandığını merak etti.</p>

  <p>“Hemen yarın başlayabilirim,” dedi Juliette. “Yedek jeneratörü sabah devreye sokabiliriz. Bu gece contaları ve pulları halletmek için bir vardiya daha-"</p>

  <p>“Hayır,” dedi Jahns elini kaldırarak. “En yakın ne zaman şerif olarak işbaşı yapabilirsin?” Açık duran çantasını karıştırdı ve sözleşmeyi ararken dosyaları yatağın üzerine serdi.</p>

  <p>“Ben... bunu konuştuğumuzu sanıyordum. Şerif olmakla ilgilenmiyorum-”</p>

  <p>“En iyi şerif sizin gibilerden çıkıyor,” dedi Marnes. “Bu işle hiç ilgilenmeyenlerden.” Juliette'in karşısında duruyordu, başparmakları tulumunun içindeydi, sırtı ise ufak dairenin duvarına yaslıydı.</p>

  <p>“Üzgünüm ama burada yerime bakabilecek başka kimse yok,” dedi Juliette, başını iki yana sallayarak. “Siz ikinizin yaptığımız şeyi anladığınızı sanmıyo-”</p>

  <p>“Ben de senin En-Tepe'de yaptığımız şeyi anladığını sanmıyorum,” dedi Jahns. “Ya da sana neden ihtiyacımızın olduğunu.”</p>

  <p>Juliette başını geriye atıp bir kahkaha patlattı. “Bakın, burada öyle makineler var ki sizin onları-”</p>

  <p>“Peki ne işe yarıyor bu makineler?” diye sordu Jahns. “Ne halta yarıyorlar?”</p>

  <p>“Bütün bu kahrolası yeri ayakta tutuyorlar!” diye izah etti Juliette. “Soluduğunuz oksijen var ya? Onu burada geri dönüştürüyoruz. Peki ya saldığınız toksinler? Onları yeryüzüne biz pompalıyoruz. Petrolün marifetlerini bir liste yapıp size sunmamı ister misiniz? Her bir plastik parçası, her bir kauçuk parçası, bütün solventler ve temizlik ürünleri... ürettiği gücü saymıyorum bile, aklınıza ne geliyorsa hepsi onun sayesinde!”</p>

  <p>“Yine de tüm bunların hepsi sen doğmadan önce de buradaydı,” dedi Jahns.</p>

  <p>“Eh, ama benim yaşadığım süre boyunca ayakta kalmazlardı, emin olun. Devraldığım haliyle mümkün değildi.” Bir kez daha kollarını kavuşturup duvara yaslandı. “Bu makineler olmadan silonun nasıl bir şeye dönüşeceğini anladığınızı sanmıyorum.”</p>
</body>
</html>
