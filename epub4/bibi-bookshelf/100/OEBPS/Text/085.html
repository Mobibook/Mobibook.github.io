<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3">Durmadan yürüyorum bu sahillerde,<br />
  Kum ve köpük arasında,<br />
  Dev dalgalar silecek ayak izlerimi,<br />
  Ve rüzgâr götürecek uzağa köpüğü,<br />
  Ama deniz ve sahil burada kalacak Sonsuza değin.</p>

  <p class="p5">*</p>

  <p class="p3">Bir keresinde avuçladım sisi.<br />
  Sonra açtım elimi bir de ne göreyim, sis dönüşmüş bir kurtçuğa.<br />
  Sonra tekrar kapayıp açtım elimi, bir de baktım avucumda bir kuş.<br />
  Ve sonra tekrar kapattım ve açtım elimi, bir adam duruyor avucumda, başını yukarı kaldırmış, yüzü kederli.<br />
  Ve tekrar kapadım elimi, bu sefer açtığımda hiçbir şey yoktu, dağılmış sisten başka.<br />
  Ama bu güne değin duymadığım güzellikte bir ezgi, ulaşıverdi kulağıma.</p>

  <p class="p5">*</p>

  <p class="p3">Daha dün kendimi hayatın göğünde ahenksizce dolanan titrek bir toz zerresi gibi hissediyordum.<br />
  Ama şimdi biliyorum bu gök benim ve ahenkli toz zerrelerinin içinde var olduğu bu hayat, benimle birlikte hareket etmekte.</p>

  <p class="p5">*</p>

  <p class="p5">Onlar kendi uyanışları içerisinde seslendiler bana; “Bu uçsuz bucaksız denizin, uçsuz bucaksız sahilinde, sen ve içinde yaşadığın bu dünya, bir toz zerresinden başka bir şey değilsiniz."</p>

  <p class="p5">Ve ben de rüyalarımda seslendim onlara, “Bu uçsuz bucaksız deniz benim ve uçsuz bucaksız uzanan sahillerimdeki bildiğin tüm dünyalar, kum zerreciklerinden başka bir şey değil."</p>

  <p class="p5">*</p>

  <p class="p3">Sadece bir keresinde dilsiz kaldım. Biri bana;<br />
  “Kimsin sen?” diye sorduğunda.</p>

  <p class="p5">*</p>

  <p class="p3">Tanrı ilk meleği düşündü.<br />
  Tanrı’nın ilk kelimesi ise insan oldu.</p>

  <p class="p5">*</p>

  <p class="p5">Deniz ve orman bize sözcükleri vermeden binlerce binlerce yıl evvel, etrafta kanat çırpan, boş boş gezinen yaratıklardık. Şimdi on binlerce yıllık geçmişimizi sadece düne ait seslerle nasıl tarif edebiliriz?</p>

  <p class="p5">*</p>

  <p class="p3">Sfenks sadece bir kere konuştu benimle ve bana şöyle dedi,<br />
  “Bir kum tanesi çöldür ve çöl bir kum tanesidir ve şimdi hepimiz birden sessizliğe gömülelim tekrar."<br />
  Sfenks’i duydum ama ne demek istediğini anlayamadım.</p>

  <p class="p3">*</p>

  <p class="p3">Uzun bir süre Mısır’ın tozunda toprağa uzandım, sessizce ve mevsimlerden bihaber.<br />
  Sonra yaz uyandırdı beni ve kalkıp Nil’in kıyısına doğru yürüdüm,<br />
  Gündüzleri şarkı söyledim ve geceleri hayaller kurdum.<br />
  Ve şimdi güneş binlerce ayağıyla üzerimden geçiyor<br />
  Ve belki tekrar Mısır’ın tozlarının arasına yatarım diye bana sesleniyor.<br />
  Ama şu gizemli mucizeye bir bakın!<br />
  Beni toplayıp kendime getiren büyük güneş, beni dağıtamıyor şimdi.<br />
  Ayaktayım hâlâ ve Nil’in kıyısında gezinmeye hevesli ayaklarım hala.</p>

  <p class="p5">*</p>

  <p class="p5">Hatırlamak; buluşmanın bir çeşididir aynı zamanda.</p>

  <p class="p5">*</p>

  <p class="p5">Unutmak; özgür olmanın bir başka biçimi.</p>

  <p class="p5">*</p>

  <p class="p3">Biz zamanı güneşin hareketlerine bakarak ölçüyoruz; saymakla bitmeyen hareketlerine bakarak.<br />
  Ve onlar zamanı ceplerindeki küçük makinelerle ölçüyorlar. Şimdi söyleyin bana, nasıl buluşabiliriz onlarla aynı yerde ve aynı zamanda?</p>

  <p class="p5">*</p>

  <p class="p5">Samanyolu’ndan aşağıya doğru bakıyorsa biri, gök; dünya ile güneş arasında bir yer değildir.</p>

  <p class="p5">*</p>

  <p class="p5">İnsanlık; ezelden ebediyete doğru akan bir ışık nehridir.</p>

  <p class="p5">*</p>

  <p class="p5">Boşlukta dolanan ruhlar, kıskanmazlar mı insanın acılarını?</p>

  <p class="p5">*</p>

  <p class="p3">Kutsal Şehre giden yolda bir hacıya rastladım ve sordum ona,<br />
  “Bu yol gerçekten Kutsal Şehre mi çıkıyor?”<br />
  “Beni takip et, bir gün ve bir gece sonra Kutsal Şehre varırsın," dedi bana.<br />
  Ve böylece takıldım peşine onun.<br />
  Günler ve gecelerce yürüdük ama varamadık Kutsal Şehre.<br />
  Beni yanlış yola çekip götürmüş dediğine bakılırsa,<br />
  Ve bunun için kendine değil de bana öfkelendi nasıl olduysa.</p>

  <p class="p5">*</p>

  <p class="p5">Ah Tanrım, aslanın yemi olmaya nasip et, tavşanı yem etmeden önce bana!</p>

  <p class="p5">*</p>

  <p class="p5">Kimse gece patikasını geçmeden, şafağa erişemez.</p>

  <p class="p5">*</p>

  <p class="p3">Evim bana, “Beni terk etme, geçmişin burada yaşıyor," diyor.<br />
  Ve yol bana, “Gel ve takip et beni çünkü ben senin geleceğinim," diyor.<br />
  Ve ben de evim ve yola şöyle diyorum,<br />
  “Ne bir geçmişim var, ne de bir geleceğim. Burada kalırsam eğer, kalışım için de bir gidiş olacak; Ve eğer gidersem, gidişim içinde bir kalış olacak. Sadece aşk ve ölüm değiştirebilir her şeyi."</p>

  <p class="p5">*</p>

  <p class="p5">Kuş tüyü yatakta uyuyan birinin rüyası daha güzel değilse eğer tozun toprağın içinde uyuyandan, nasıl inanamayabilirim adaletine bu hayatın?</p>

  <p class="p5">Oldukça tuhaf, bazı hazlar için duyduğum heves, acımın da bir parçası.</p>

  <p class="p5">*</p>

  <p class="p3">Ruhumu yedi kere küçük gördüm ben:<br />
  İlki, yükseklere çıkabilecekken, alçakgönüllü olayım diye yerlerde süründürdüğünü gördüğüm zamandı.<br />
  İkincisi, yürüme engelli olanın yanında aksayarak yürümeye çalıştığını gördüğüm zamandı.<br />
  Üçüncüsü, zorla kolay arasında bir seçim yapılması istenildiğinde, kolay olanı seçtiğini gördüğüm zamandı.<br />
  Dördüncüsü, bir hata işlediğinde, başkalarının da hata işlediğini düşünüp kendini rahatlattığı zamandı.<br />
  Beşincisi, zayıflıktan kaçınırken, sabrını kuvvetli olan için harcadığı zamandı.<br />
  Altıncısı, yüzündeki çirkinliği küçümseyip, bunun kendi maskelerinden biri olduğunu unuttuğu zamandı.<br />
  Ve yedincisi, bir övgüdür tutturup, bunun bir erdem olduğunu düşündüğü zamandı.</p>

  <p class="p5">*</p>

  <p class="p5">Mutlak gerçeğin cahiliyim. Ama bu cehaletimden ötürü alçak gönüllüyümdür. Ve burada yatar benim onurum ve ödülüm.</p>

  <p class="p5">*</p>

  <p class="p3">İnsanın hayal gücü ile hedefledikleri arasında bir uçurum vardır.<br />
  Ve uçurum bu ancak tutkuyla aşılabilir.</p>

  <p class="p5">*</p>

  <p class="p5">Cennet işte orada, kapının arkasında, yan odada; ama ben anahtarı kaybettim.<br />
  Ya da belki de sadece nereye koyduğumu unuttum.</p>

  <p class="p5">*</p>

  <p class="p5">Siz körsünüz ve ben de sağır ve dilsiz, öyleyse gelin el ele verip anlamaya çalışalım.</p>

  <p class="p5">*</p>

  <p class="p5">İnsanın değeri, ulaştığı noktada değil, nereye ulaşmayı arzuladığındadır.</p>

  <p class="p5">*</p>

  <p class="p3">Bazılarımız mürekkep ve bazılarımız da kâğıt gibiyiz.<br />
  Ve eğer bazılarımızın siyahlığı olmasa, bazılarımız dilsiz kalırdı;<br />
  Ve eğer bazılarımızın beyazlığı olmasa, bazılarımız kör olurdu.</p>

  <p class="p5">*</p>

  <p class="p5">Siz bana kulak verin, ben de size ses vereyim.</p>

  <p class="p5">*</p>

  <p class="p3">Zihnimiz bir süngerdir; kalbimiz bir nehir.<br />
  Tuhaf değil mi çoğumuz çağlayıp, akmak yerine emmeyi tercih ederiz?</p>

  <p class="p5">*</p>

  <p class="p5">İçinizde adını koyamadığınız mutluluklar ya da elemler hissettiğiniz zaman, aslında büyüyen her şeyle birlikte siz de büyüyor ve daha büyük bir benliğe doğru yükseliyorsunuzdur.</p>

  <p class="p5">*</p>

  <p class="p5">Bir görü ile sarhoş olduğunda biri, bunu içtiği şarabın verdiği baygınlıktan olduğunu zanneder.</p>

  <p class="p5">*</p>

  <p class="p5">Siz şarabı sarhoş olmak için içersiniz, ben ise başka bir şarabın sarhoşluğundan uyanmak için içerim.</p>

  <p class="p5">*</p>

  <p class="p5">Kadehim boş ise, kendimi bırakırım onun boşluğuna; ama kadehim yarı dolu ise, kızarım onun bu yarım haline.</p>

  <p class="p5">*</p>

  <p class="p5">Başkasın gerçekliği; size açıkladığı şeyde değil, açıklayamadığı şeyde gizlidir.</p>

  <p class="p5">Bu yüzden eğer onu anlamak istiyorsanız, sözlerini dinlemektense, söylemediği ama yaptığı şeylere bakın.</p>

  <p class="p5">*</p>

  <p class="p5">Söylediklerimin yarısını anlamsız; ama onları söylüyorum belki diğer yarısı ulaşır diye size.</p>

  <p class="p5">*</p>

  <p class="p5">Mizah duygusu bir uyum, bir orantı duygusudur.</p>

  <p class="p5">*</p>

  <p class="p5">İnsanlar gevezeliğimden kaynaklı hatalarımı övdüğü ve sessiz erdemlerimi yerdiği zaman, yalnızlığım boy gösteriyor.</p>

  <p class="p5">*</p>

  <p class="p5">Hayat; kalbinden geçen şarkıyı söyletecek bir şarkıcı bulamadığında, aklından geçeni dillendirecek bir filozof çıkarır sizden.</p>

  <p class="p5">*</p>

  <p class="p5">Gerçeğin her zaman farkında olunmalı ama bazen söze dökülmeli.</p>

  <p class="p5">*</p>

  <p class="p5">Gerçekte içimizde olan sessizdir; sonradan elde edilen ise konuşkan.</p>

  <p class="p5">*</p>

  <p class="p5">Benim içimdeki hayatın sesi, senin içindeki hayatın kulağına ulaşamaz; ama yine de biz kendimizi yalnız hissetmeyelim diye, konuşalım.</p>

  <p class="p5">*</p>

  <p class="p5">İki kadın konuştuğunda anlaşılmaz sözleri; ama bir kadın konuşunca bütün bir hayatı döker ortaya.</p>

  <p class="p5">*</p>

  <p class="p5">Kurbağalar belki de daha çok gürültü çıkarır boğalardan, ama ne tarlada saban çekebilirler, ne de üzümleri ezen çarkı döndürebilirler. Kurbağaların derisinden ayakkabı da yapamazsınız.</p>

  <p class="p5">*</p>

  <p class="p5">Yalnızca dilsizler kıskanır geveze olanı.</p>

  <p class="p5">*</p>

  <p class="p5">Şayet kış; “Bahar kalbimdedir benim, ” deseydi, kim inanırdı kışa?</p>

  <p class="p5">*</p>

  <p class="p5">Her tohum bir özlemdir.</p>

  <p class="p5">*</p>

  <p class="p5">Eğer gerçekten gözlerinizi açar bakarsanız, her şeyde kendi yüzünüzü görürsünüz.</p>

  <p class="p5">Ve eğer kulaklarınızı açar dinlerseniz, her seste kendi sesinizi duyarsınız.</p>

  <p class="p5">*</p>

  <p class="p5">Gerçeği keşfetmek iki kişiliktir: biri dile getirir, diğeri onu anlar.</p>

  <p class="p5">*</p>

  <p class="p5">Sözcüklerin dalgası üzerimizden geçer her daim, ama böyle olduğu halde sözlerin derinliği sessizdir sonsuza dek.</p>

  <p class="p5">*</p>

  <p class="p5">Pek çok öğreti pencere camı gibidir. Camdan bakarak gerçeği görebiliriz ama gerçekle aramızdaki engel de yine odur.</p>

  <p class="p5">*</p>

  <p class="p5">Hadi öyleyse saklambaç oynayalım. Eğer kalbime saklanırsan seni bulmam zor olmaz. Ama kendi kabuğuna gizlenirsen, birinin seni aramasının hiçbir anlamı yoktur.</p>

  <p class="p5">Bir kadın gülümsemesiyle de peçeleyebilir yüzünü.</p>

  <p class="p5">*</p>

  <p class="p5">Kalbi mutlulukla dolu birinin söylediği neşeli bir şarkıya kederli birinin eşlik etmesi ne soylu bir davranış olur.</p>

  <p class="p5">*</p>

  <p class="p5">Kim bir kadını anlar ya da dehayı kavrar veya sessizliğin gizemini çözerse o kişi adam olmuş, güzel bir rüyadan uyanmış, kahvaltı masasına oturmuş demektir.</p>

  <p class="p5">*</p>

  <p class="p5">Yürüyen herkesle birlikte ben de yürürüm. Önümden geçip gidenlere bakarak seyirci kalmak istemem.</p>

  <p class="p5"><span class="t16">*</span></p>

  <p class="p5">Size hizmet eden kişiye altından daha fazlasını borçlusunuzdur. Ona ya kalbinizi verin ya da siz de ona hizmet edin.</p>

  <p class="p5">*</p>

  <p class="p5">Hayır, boşa yaşamadınız. Kemiklerinizle kuleler inşa ettiler!</p>

  <p class="p5">*</p>

  <p class="p5">Üstüngörmecilik, ayrımcılık yapmayalım. Şairin aklı ve akrebin kuyruğu aynı topraklar üzerinde yükseliyor.</p>

  <p class="p5">*</p>

  <p class="p5">Her ejderha, kendini katledecek bir Aziz George için dünyaya gelir.</p>

  <p class="p5">*</p>

  <p class="p5">Ağaçlar, toprağın göğe yazdığı şiirlerdir. Bizler onları yere devirir, kendi boşluğumuzu kaydetmek için kâğıda dönüştürürüz.</p>

  <p class="p5">*</p>

  <p class="p5">Yazmayı önemsiyorsanız (ve Tanrı bilir niye bunu yaptığınızı) sanat ve müzik bilgisine ihtiyacınız var demektir. - kelimelerin melodisine, sanattan öte bir sanatın duygusuna ve okurlarınızı sevmenin sihrine ihtiyacınız vardır.</p>

  <p class="p5">*</p>

  <p class="p5">Kalemlerini kalbinize batırırlar ve sizden aldıkları ilhamla düşünürler.</p>

  <p class="p5">*</p>

  <p class="p5">Şayet bir ağaç otobiyografisini yazsaydı bu bir kökün tarihinden başka bir şey olmazdı.</p>

  <p class="p5">*</p>

  <p class="p5">Eğer şiir yazabilme yetisi ile yazılmış bir şiirin verdiği zevki tatma arasında seçim yapmak durumunda kalsaydım, zevk almayı seçerdim. Şiir ötedir çünkü.</p>

  <p class="p5">Ama sen ve tüm komşularım, benim her zaman kötü tercihler yaptığım konusunda hemfikirsiniz.</p>

  <p class="p5">*</p>

  <p class="p5">Şiir bir fikrin ifade ediş biçimi değildir. Kanayan bir yaradan ya da gülen bir dudaktan yükselen bir şarkıdır.</p>

  <p class="p5">*</p>

  <p class="p5">Sözcükler zamanın ötesindedir. Onları zamansızlığın bilgisiyle ortaya dökmeli ya da yazmalısınız.</p>

  <p class="p5">*</p>

  <p class="p5">Bir şair, sarayının külleri üzerinde oturan, tahtan indirilmiş bir kraldır. Ve küllerden bir görüntü tasarlamaya çalışır.</p>

  <p class="p5">*</p>

  <p class="p5">Şiir; sözlüğün eliyle, neşe, acı ve merak içinde yapılan bir anlaşmadır.</p>

  <p class="p5">*</p>

  <p class="p5">Kalbinin şarkısının kaynağını aramak bir şair için boşuna bir çabadır.</p>

  <p class="p5">*</p>

  <p class="p5">Bir keresinde bir şaire, “Sen ölene kadar bilemeyiz senin değerini,” demiştim.</p>

  <p class="p5">Ve oda bana cevap verdi: “Evet, ölüm her zaman gün yüzüne çıkarır. Eğer gerçekten değerimi bilseydiniz, dilimdekinin değil kalbimdekinin, elde ettiğimin değil, hayalini kurduğumun önemli olduğunu bilirdiniz.”</p>

  <p class="p5">*</p>

  <p class="p5">Çölün ortasında bile bir güzelliği dillendirirseniz, mutlaka bir dinleyeniniz olacaktır.</p>

  <p class="p5">*</p>

  <p class="p3">Şiir; kalbi büyüleyen bir bilgeliktir.<br />
  Bilgelik; akılda dolanan bir şiirdir.<br />
  Eğer insanın kalbini büyülerken aynı zamanda aklına bir şiiri de düşürebilseydik<br />
  O zaman onu Tanrı’nın gölgesi olarak yaşatabilirdik.</p>

  <p class="p5">*</p>

  <p class="p5">İlham her zaman dillendirmek olacak, açıklamak değil.</p>

  <p class="p5">*</p>

  <p class="p5">Bizler uyuyabilelim diye çocuklarımıza sık sık ninniler söyleriz.</p>

  <p class="p5">*</p>

  <p class="p5">Sözcüklerimizin hepsi aklın şöleninden dökülen kırıntılardan başka bir şey değildir.</p>

  <p class="p5">*</p>

  <p class="p5">Düşünce her zaman şiirin önüne çıkıp, onu tökezleten bir taştır.</p>

  <p class="p5">*</p>

  <p class="p5">Büyük bir şarkıcı sessizliğimizi söyleyebilen şarkıcıdır.</p>

  <p class="p5">*</p>

  <p class="p3">Ağzınız yemekle doluyken nasıl şarkı söyleyebilirsiniz?<br />
  Avuçlarınız altınla doluyken dua etmek için ellerinizi nasıl havaya kaldırabilirsiniz?</p>

  <p class="p5">*</p>

  <p class="p3">Bir bülbülün aşk şarkısını söylerken, kendi göğsünü bir dikenle deldiğini söylerler.<br />
  Bizler de aynısını yaparız. Başka türlü nasıl şarkı söylenir ki zaten?</p>

  <p class="p5">*</p>

  <p class="p5">Geç gelen bir bahar sabahında kızılgerdanın şarkısıdır deha.</p>

  <p class="p5">*</p>

  <p class="p5">Kanatları geniş ruhlar bile fiziksel ihtiyaçlardan kaçamazlar.</p>

  <p class="p5">*</p>

  <p class="p5">Deli bir adam ne senden, ne de benden daha az müzisyen değildir; sadece onun enstrümanının akordu sizinkinden biraz farklıdır.</p>

  <p class="p5">*</p>

  <p class="p5">Bir annenin kalbindeki sessiz şarkı, çocuğunun dudaklarında sese kavuşur.</p>

  <p class="p5">*</p>

  <p class="p5">Hiçbir özlem, tatminsiz kalmaz.</p>

  <p class="p5">*</p>

  <p class="p5">Hiçbir zaman öteki yarımla anlaşamadım tam olarak. Madde gerçeği girdi hep aramıza.</p>

  <p class="p5">*</p>

  <p class="p5">Öteki yarın hep acıdı sana. Ama bu acıyla büyüyecek o da, sorun yok bu durumda.</p>

  <p class="p5">*</p>

  <p class="p5">Ruhları uykuda ve bedenleri akortsuz olanların zihinlerinde sakladıklarından başka bir çatışmaları yoktur ruhları ve bedenleri arasında.</p>

  <p class="p5">*</p>

  <p class="p5">Hayatın kalbine ulaştığınız zaman, güzelliğe kapalı dahi olsa gözleriniz her şeydeki güzelliği fark edeceksiniz.</p>

  <p class="p5">*</p>

  <p class="p5">Bizler sadece güzelliği keşfetmek için yaşarız. Geri kalan bir bekleme biçimidir sadece.</p>

  <p class="p5">*</p>

  <p class="p5">Toprağa ekerseniz tohumu, o da verir çiçeğini size. Hayalinizi hayal edin gökyüzünde, o da verecektir sevdiğinizi size.</p>

  <p class="p5">*</p>

  <p class="p3">Doğduğun gün şeytan öldü.<br />
  Şimdi melekle karşılaşmak için cehenneme geçmene gerek yok.</p>

  <p class="p3">*</p>

  <p class="p5">Pek çok kadın erkeğin kalbini ödünç alır ama çok azı ona gerçekten sahip olabilir.</p>

  <p class="p5">*</p>

  <p class="p5">Eğer sahipseniz, ona sahip çıkmanıza gerek yoktur.</p>

  <p class="p5"><span class="t16">*</span></p>

  <p class="p5">Bir adamın eli bir kadının eline dokunduğunda, ikisi birden dokunmuş olurlar sonsuzluğun ruhuna.</p>

  <p class="p5">*</p>

  <p class="p5">Aşk iki sevgili arasındaki perdedir.</p>

  <p class="p5">*</p>

  <p class="p5">Her erkek iki kadını sever; biri hayallerinde yarattığıdır, diğeri ise henüz doğmamıştır.</p>

  <p class="p5">*</p>

  <p class="p5">Kadınların küçük hatalarını affetmeyen erkekler, onların büyük erdemlerinin de tadını çıkaramazlar.</p>

  <p class="p5">*</p>

  <p class="p5">Kendini her gün yenilemeyen bir aşk, alışkanlığa ve köleliğe dönüşür.</p>

  <p class="p5">*</p>

  <p class="p5">Sevgililer birbirlerinden çok aralarındaki duyguya sarılırlar.</p>

  <p class="p5">*</p>

  <p class="p5">Aşk ve şüphe hiçbir zaman söz düzleminde durmaz.</p>

  <p class="p5">*</p>

  <p class="p5">Aşk; ışığın kâğıdına, ışığın eliyle yazılmış ışığın sözüdür.</p>

  <p class="p5">*</p>

  <p class="p5">Dostluk hiçbir zaman bir çıkar ilişkisi değil, her zaman tatlı bir sorumluluktur.</p>

  <p class="p5">*</p>

  <p class="p5">Arkadaşınızı koşullar ne olursa olsun anlamıyorsanız, onu hiçbir konuda aslında anlamıyorsunuz demektir.</p>

  <p class="p5">*</p>

  <p class="p3">En göz alıcı elbiseni bir başka insan dikmiştir;<br />
  En lezzetli yemeği, bir başkasının sofrasında yemişindir;<br />
  En rahat yatak, bir başkasının evinde uzandığındır.<br />
  Kendini başkalarından nasıl ayrı tutabilirsin şimdi söyle bana?</p>

  <p class="p5">*</p>

  <p class="p5">Senin aklınla benim kalbim asla uzlaşamayacak ta ki senin aklın sayılarla yaşamayı bırakana, benim kalbim sisten kurtulana kadar.</p>

  <p class="p5">*</p>

  <p class="p5">Birbirimizi asla anlamayacağız ta ki kullandığımız dili yedi sözcüğe indirene dek.</p>

  <p class="p5">*</p>

  <p class="p5">Kalbimin mührü nasıl açılabilir, kırılmadan?</p>

  <p class="p5">*</p>

  <p class="p3">Sadece büyük bir acı ya da büyük bir mutluluk şendeki gerçek olanı açığa çıkarabilir.<br />
  Eğer gerçek olanı açığa çıkarmak istiyorsanız, ya güneşin altında çıplak dans edeceksiniz ya da çarmıhınızı sırtlayacaksınız.</p>

  <p class="p5">*</p>

  <p class="p5">Doğa bizi hoşnut etmek için sözümüzü dinleseydi, hiçbir nehir denize ulaşamaz, hiçbir kış bahara varamazdı. Doğa azla yetinme adına bize kulak verseydi kaçımız soluyabilirdik bu havayı?</p>

  <p class="p5">*</p>

  <p class="p5">Güneşe arkanızı dönerseniz, görüp göreceğiniz tek şey gölgeniz olur.</p>

  <p class="p5"><span class="t16">*</span></p>

  <p class="p3">Gündüz güneşin altında özgürsünüz, gece yıldızların altında;<br />
  Ve güneş, ay ya da yıldızlar yokken de özgürsünüz,<br />
  Tüm bunlar varken gözlerinizi kapadığınız anda bile özgürsünüz.<br />
  Ama âşıksanız ve birini seviyorsanız tutsaksınız demektir.<br />
  Ve yine tutsaksınız eğer o kişi âşıksa size ve seviyorsa sizi.</p>

  <p class="p5">*</p>

  <p class="p3">Biz tapınağın önündeki dilencileriz ve kral içeri girip çıkarken, alırız her birimiz kendi payımızı.<br />
  Ama biz birbirimizi kıskanırız, bu da kralı küçümsemenin bir başka yoludur.</p>

  <p class="p5">*</p>

  <p class="p5">Yiyeceğinizi israf edemezsiniz. Ekmeğiniz yarısı bir başkasına aittir ve beklenmeyen konuklar için birazı saklanmalıdır.</p>

  <p class="p5">*</p>

  <p class="p5">Eğer konuklar olmasaydı bütün evler mezarlara dönerdi.</p>

  <p class="p5">*</p>

  <p class="p5">Kibar ve nazik bir kurt, kendi halinde bir koyuna, “Evime buyurmaz mıydınız?” diye sormuş. Ve koyun cevap vermiş: “Evinize buyurup, sizi şereflendirmek isterdik şayet eviniz karnınızda olmasaydı."</p>

  <p class="p5">*</p>

  <p class="p5">Misafirlerimi evin girişinde durdurur ve “Yo, eve girerken değil, çıkarken silin ayaklarınızı." derim.</p>

  <p class="p5">*</p>

  <p class="p5">Cömertlik senden daha çok ihtiyacım olan şeyi bana vermen değil ama benden daha çok ihtiyaç duyduğun şeyi bana vermendir.</p>

  <p class="p5">*</p>

  <p class="p5">Gerçekten yardımsever olduğunuz için veriyor olabilirsiniz ama verirken kafanızı diğer tarafa çevirin böylece alanın utancını görmezsiniz.</p>

  <p class="p5">*</p>

  <p class="p5">En zengin adamla en fakir arasındaki fark, bir günlük açlık ve bir saatlik susuzluktan başka bir şey değildir.</p>

  <p class="p5">*</p>

  <p class="p5">Dünlerimize olan borçlarımızı kapatmak için sık sık yarınımızdan ödünç alırız.</p>

  <p class="p5">*</p>

  <p class="p3">Melekler ve şeytanlar beni de ziyaret ederler ama ben onları başımdan savarım.<br />
  Eğer gelen bir melekse ona eski bir duayı okurum hemen sıkılır gider;<br />
  Eğer gelen bir şeytansa ona eski bir günahı işlerim, benden hemen geçer.</p>

  <p class="p5">*</p>

  <p class="p5">Her şeye rağmen burası kötü bir hapishane değil; sadece hücremle yandaki mahkûmun hücresi arasındaki duvarlardan hoşlanmıyorum;</p>

  <p class="p5">Yine de emin olun bu sitem ne gardiyana, ne de hapishaneyi inşa eden mimara.</p>

  <p class="p5">*</p>

  <p class="p5">Balık istediğinizde size yılan verenlerin belki de size yılandan başka verecek bir şeyleri yoktur ellerinde. O yüzden bu da bir çeşit cömertlik sayılabilir o halde.</p>

  <p class="p5">*</p>

  <p class="p5">Düzenbazlık kazanır bazen ama o da her zaman intihar eder.</p>

  <p class="p5">*</p>

  <p class="p5">Hiç kan dökmemiş katilleri, hiç çalmamış hırsızları ve hiç yalan söylememiş yalancıları affettiğiniz zaman, gerçekten affedici olursunuz.</p>

  <p class="p5">*</p>

  <p class="p5">İyi ve kötüyü birbirinden ayıran noktaya parmak basabilen kişi, Tanrı’nın giysisine de dokunabilen kişidir.</p>

  <p class="p5">*</p>

  <p class="p5">Eğer kalbiniz bir yanardağ ise, elinizdeki tomurcukların çiçek açacağını nasıl umut edebilirsiniz?</p>

  <p class="p5">*</p>

  <p class="p5">Tuhaf bir kendine bağlılık biçimi bu! Haksızlığa uğradığım ya da aldatıldığım zamanlar oluyor. Öyle zamanlarda haksızlığa uğradığımı ya da aldatıldığımı fark etmediğimi düşünenler olduğunu görünce buna gülebiliyorum.</p>

  <p class="p5">*</p>

  <p class="p5">Bir başkasının izinden gittiği halde, izinden gidilen kişi rolü oynayan biri hakkında ne söyleyebilirim?</p>

  <p class="p5">*</p>

  <p class="p5">Çamurlu ellerini elbisenle temizleyen kişi, bırak alsın o elbiseyi. Belki tekrar ihtiyacı olabilir ona, kuşkusuz, senin olmayacak artık nasıl olsa.</p>

  <p class="p5">*</p>

  <p class="p5">Sarrafların iyi bahçıvan olamamaları ne acı.</p>

  <p class="p5">*</p>

  <p class="p5">Edinilmiş erdemlerinizle doğal hatalarınızın üstünü lütfen örtmeyin. Bana benzeyen hatalarımın olması güzeldir.</p>

  <p class="p5">*</p>

  <p class="p5">Bir başkası yanımda kendini rahat hissetsin diye sık sık bunu yapıyor, işlemediğim suçları üstleniyorum.</p>

  <p class="p5"><span class="t16">*</span></p>

  <p class="p5">Hayatın maskeleri bile derin bir gizemi maskeliyor.</p>

  <p class="p5">*</p>

  <p class="p5">Bir başkasını ancak kendi bilgi ölçünüzle yargılayabilirsiniz. Şimdi söyleyin bana, aranızda kim suçlu, kim suçsuz?</p>

  <p class="p5">*</p>

  <p class="p5">Samimi olan kişi, sizin suçlarınız karşısında kendini yarı yarıya suçlu hissedendir.</p>

  <p class="p5">*</p>

  <p class="p5">İnsan eliyle yapılmış yasaları sadece deliler ve dâhiler bozabilir ki onlar da Tanrı’nın kalbine en yakın olanlardır.</p>

  <p class="p5">*</p>

  <p class="p5">Sadece kovalandığınızda en yüksek hızınıza ulaşırsınız.</p>

  <p class="p5">*</p>

  <p class="p3">Hiç düşmanım yok, ah Tanrım eğer bir düşmanım olacaksa Gücü benimkine eşit olsun,<br />
  Bu sayede yalnız gerçek olan zafere ulaşsın.</p>

  <p class="p5">*</p>

  <p class="p5">Düşmanınızla çok yakın arkadaş olacaksınız her ikiniz de öldüğünüzde.</p>

  <p class="p5">*</p>

  <p class="p5">İnsan kendini savunmak için de intihar etmiş olabilir.</p>

  <p class="p5">*</p>

  <p class="p3">Bir zamanlar çok sevdiği ve çok sevildiği için çarmıha gerilen bir adam vardı.<br />
  Belki tuhaf gelecek ama dün onu üç kere gördüm.<br />
  İlkince bir fahişeyi hapse atmamasını söylüyordu bir polise;<br />
  İkincisinde serserinin biriyle şarap içiyordu;<br />
  Ve üçüncüsünde kilisede yumruk yumruğa kavga ediyordu bir görevliyle.</p>

  <p class="p5">*</p>

  <p class="p5">Eğer iyi ve kötü denilen şey doğru olsaydı, hayatım uzun bir suçtan başka bir şey olmazdı.</p>

  <p class="p5">*</p>

  <p class="p5">Merhamet yarı yarıya adaletten başka bir şey değildir.</p>

  <p class="p5">*</p>

  <p class="p5">Bana haksızlık yapan tek kişi, kardeşine haksızlık yaptığım kişiydi.</p>

  <p class="p5">*</p>

  <p class="p3">Hapishaneye götürülen birini görünce içinizden şöyle deyin, “Belki de kurtuluyordur daha dar bir hapishaneden."<br />
  Ve sarhoş bir adam görünce içinizden şöyle deyin, “Belki de kurtulmak istiyordur daha çirkin bir şeyden."</p>

  <p class="p5">*</p>

  <p class="p5">Çoğu zaman meşru müdafaadan nefret ettim. Ama şayet daha güçlü olsaydım da böyle bir silahı kullanmayı tercih etmezdim.</p>

  <p class="p5">*</p>

  <p class="p5">Ne kadar aptaldır gözlerindeki nefreti, dudaklarındaki gülümsemeyle örtmeye çalışan kişi.</p>

  <p class="p5">*</p>

  <p class="p3">Sadece benden aşağıda olanlar beni kıskanabilir ya da benden nefret edebilir.<br />
  Şimdiye kadar ne kıskanıldım ne de nefret edildim;<br />
  kimseden üstün değilim.<br />
  Sadece benim üstümde olanlar beni övebilir ya da küçümseyebilir.<br />
  Şimdiye kadar ne övüldüm ne de küçümsendim;<br />
  Kimseden aşağıda değilim.</p>

  <p class="p5">*</p>

  <p class="p3">Bana, “Seni anlamıyorum,” diyorsunuz, bu değerimin üzerinde beni övdüğünüz ve hak etmediğim kadar beni yerdiğiniz anlamına gelir.<br />
  Hayat bana altın verdiği zaman ben size gümüş verirsem ve kendimi bir de cömert bulursam, acaba ne kadar küçülmüş olurum?<br />
  Hayatın merkezine ulaştığınız zaman kendinizi ne bir günahkârdan yukarda, ne de bir peygamberden aşağıda göreceksiniz.</p>

  <p class="p5">*</p>

  <p class="p5">Yavaş yürüyene, yavaş düşünenden daha çok acımanız ne zavallıca bir <span class="t17">durum. Ve gözü kapalı olana, kalbi kapalı olandan daha çok acımanız da.</span></p>

  <p class="p5">*</p>

  <p class="p5">Yürüme engelli birinin düşmanına koltuk değneği ile vurması pek de akıllıca olmaz.</p>

  <p class="p5">*</p>

  <p class="p5">Kalbinizden aldığını cebinden çıkararak veren kişi ne kadar kördür.</p>

  <p class="p5">*</p>

  <p class="p3">Hayat bir geçit törenidir.<br />
  Ağırkanlı biri bu yürüyüşü çok hızlı bulup, diğerlerinde ayrılabilir;<br />
  Ve tez canlı biri bu yürüyüşü çok yavaş bulup, o da diğerlerinde ayrılabilir.</p>

  <p class="p5">*</p>

  <p class="p5">Eğer bazı işlediğimiz suçlar bizden önceki kuşakları takip etmemizden kaynaklanıyorsa, bazılarımız da bizden sonraki kuşakları etkileyecek işledikleri suçlarla.</p>

  <p class="p5">Gerçekte iyi olan kişi, adı kötüye çıktığı halde iyi kalabilendir.</p>

  <p class="p5">*</p>

  <p class="p5">Hepimiz tutsağız ama bazılarımızın hücresinde pencereler var, bazılarımızın yok.</p>

  <p class="p5">*</p>

  <p class="p5">Ne tuhaftır ki yanlışlarımızı doğrularımızdan daha hararetle savunuruz.</p>

  <p class="p5">*</p>

  <p class="p5">Şayet günahlarımızı itiraf etseydik birbirimize, hepimiz epey gülerdik yaratıcılıktan yoksun, benzer hallerimize.</p>

  <p class="p5">Erdemlerimizi de açsak böyle, yine çok gülerdik aynı sebeple.</p>

  <p class="p5">*</p>

  <p class="p5">Birey insanın koyduğu yasaların üstündedir, ta ki yine insan elinden çıkmış geleneklere dair bir suç işleyene dek.</p>

  <p class="p5">*</p>

  <p class="p3">Devlet sen ve benim aramdaki bir anlaşmadır.<br />
  Sen ve ben genellikle zıt düşeriz birbirimize.</p>

  <p class="p5">*</p>

  <p class="p5">Suç ihtiyacın bir diğer adıdır ya da bir hastalığın diğer yanı.</p>

  <p class="p5">*</p>

  <p class="p5">Bir başkasının hatasının farkında olmaktan daha büyük bir hata var mıdır?</p>

  <p class="p5">*</p>

  <p class="p5">Eğer biri size gülüyorsa ona acıyabilirsiniz; ama siz birine gülüyorsanız kendinizi hiçbir zaman affetmeyebilirsiniz.</p>

  <p class="p5">Eğer biri sizi incitirse, o incinmeyi unutabilirsiniz; ama siz birini incitirseniz bunu her zaman hatırlarsınız.</p>

  <p class="p5">Gerçek şu ki, o “biri” başka bir bedende var olan sizin hassas benliğinizdir.</p>

  <p class="p5">*</p>

  <p class="p5">Bir tek tüy bile vermediğiniz halde sizin kanatlarınızla uçan adamlar varken, nasıl umarsız kalabilirsiniz?</p>

  <p class="p5">*</p>

  <p class="p3">Bir keresinde bir adam oturdu soframa ekmeğimi benimle yedi,<br />
  şarabımı benimle içti sonra bana gülüp geçti.<br />
  Yine geldi bir gün ekmek ve şarap için, savuşturdum onu başımdan<br />
  Bu sefer de melekler güldü bana.</p>

  <p class="p5">*</p>

  <p class="p5">Nefret ölü bir şeydir. Hanginiz onun mezarı olmak ister?</p>

  <p class="p5">*</p>

  <p class="p3">Cinayete kurban gidenin onurlu olması,<br />
  katil olmayı beceremediğindendir.<br />
  İnsanlığın şeref tribünü onun sessiz kalbidir, geveze aklı değil.</p>

  <p class="p5">*</p>

  <p class="p5">Günlerimi altın karşılığında satmadığım için beni deli yerine koyuyorlar.</p>

  <p class="p5">Ve ben de günlerimin bir fiyatı olduğunu düşündükleri için onları deli yerine koyuyorum.</p>

  <p class="p5">*</p>

  <p class="p5">Onlar altın, gümüş, fildişi gibi zenginlerini önümüze seriyorlar ve biz de kalbimizdekileri ve ruhlarımızdakileri açıp gösteriyoruz;</p>

  <p class="p5">Ve yine de kendilerini ev sahibi, bizi ise misafir sanıyorlar.</p>

  <p class="p5">*</p>

  <p class="p5">Hayalleri ve arzuları olmayan büyük bir adam olmaktansa, gerçekleştirmek istediği hayalleri ve arzuları olan alelade bir insan olmayı tercih ederim.</p>

  <p class="p5">*</p>

  <p class="p5">İnsanlar arasında en acınası durumda olanlar, hayallerini gümüş ve altına çevirenlerdir.</p>

  <p class="p5">*</p>

  <p class="p5">Hepimiz kalbimizdeki arzunun tepesine doğru tırmanıyoruz. Sizinle birlikte tırmananlardan biri çalarsa eğer çantanızı ve cüzdanınızı, kızmayın, acıyın ona, ağırlaşacak yükü bu durumda.</p>

  <p class="p5">Tırmanmak ağır gelecek bedenine, sırtındaki yüküyle uzadıkça uzayacak yol böylece.</p>

  <p class="p5">Siz hafif hafif çıkarken yukarı, o oflayıp poflayacak. Durun ve ona yardım edin, bu hızınıza hız katacak.</p>

  <p class="p5">*</p>

  <p class="p3">Bir insanın onun hakkında bildiklerinizle yargılayamazsınız onu.<br />
  Bir düşünün kim bilir ne az şey biliyorsunuz onun hakkında?</p>

  <p class="p5">*</p>

  <p class="p5">Bir fatihin fethedilenlere verdiği vaazı dinlemeyi hiç istemezdim.</p>

  <p class="p5">*</p>

  <p class="p5">Gerçekten özgür olan kişi, bir kölenin zinciri kadar ağırlığı sabırla taşıyan kişidir.</p>

  <p class="p5">*</p>

  <p class="p5">Bin yıl kadar önce bir komşum bana, “Hayattan nefret ediyorum. Acı çekmekten başka bir şey değil." demişti.</p>

  <p class="p5">Ve dün mezarlıktan geçerken gördüm, hayat onun mezarı üzerinde dans ediyordu.</p>

  <p class="p5">*</p>

  <p class="p5">Doğadaki karmaşa, düzene duyulan özlemden kaynaklı düzensizlikten başka nedir ki?</p>

  <p class="p5">*</p>

  <p class="p5">Yalnızlık sessiz bir fırtınadır, tüm ölü dallarımızı koparır. Ama canlı köklerimizi, canlı toprağın capcanlı kalbinin derinliklerine doğru gönderir.</p>

  <p class="p5">*</p>

  <p class="p3">Bir keresinde bir dereye denizden bahsettim.<br />
  Dere benim abartmayı seven bir hayalperest olduğumu düşündü.<br />
  Ve bir keresinde denize dereden bahsettim.<br />
  Ve deniz benim her şeyi küçük gören bir iftiracı olduğumu düşündü.</p>

  <p class="p5">*</p>

  <p class="p5">Karıncanın çalışmasını, çekirgenin şarkı söylemesinin üstünde gören bir görüş, ne kadar da dardır.</p>

  <p class="p5">*</p>

  <p class="p5">Bu dünyadaki en değerli erdem belki başka bir dünyada işe yaramaz.</p>

  <p class="p5">*</p>

  <p class="p5">Derin ve yüksek olan, düz bir çizgi halinde derine ve yükseğe doğru gider; sadece engin olan daireler çizerek hareket eder.</p>

  <p class="p5">*</p>

  <p class="p5"><span class="t17">Şayet ağırlık ve uzunluk ölçüleri konusunda algımız farklı olsaydı güneşi</span> önünde saygıyla durduğumuz gibi ateş böceğinin önünde de dururduk.</p>

  <p class="p5">*</p>

  <p class="p5">Hayal gücünden yoksun bir bilim insanı kör bıçaklı, terazisi bozuk bir kasaptır.</p>

  <p class="p5">Ama hepimiz vejetaryen olmadığımız sürece elimizden ne gelir ki?.</p>

  <p class="p5">*</p>

  <p class="p5">Sen şarkı söylediğinde, aç olan kişi karnıyla dinler seni.</p>

  <p class="p5">*</p>

  <p class="p5">Ölüm, yeni doğan bir bebekten çok yaşlıya yakın değildir; hayat da öyle.</p>

  <p class="p5">*</p>

  <p class="p5">Eğer içten olacaksanız, içten olun; yoksa sessiz kalın çünkü yan evde komşunuz ölmekte.</p>

  <p class="p5">*</p>

  <p class="p5">İnsanlar arasında yapılan cenaze töreni, melekler arasındaki düğün şenliğidir belki de.</p>

  <p class="p5">*</p>

  <p class="p5">Unutulmuş bir gerçeklik ölüp gider ve cenazesinde kullanılsın, mezar taşları inşa edilsin diye ardından binlerce gerçek ve doğru bırakır.</p>

  <p class="p5">*</p>

  <p class="p3">Aslında bizler kendi kendimize konuşuruz.<br />
  Ama bazen başkaları da bizi duysun diye sesimizi yükseltiriz.</p>

  <p class="p5">*</p>

  <p class="p5">Biri çıkıp da basitçe anlatana kadar kimse neyin ne olduğunu anlayamaz. Bu apaçık ortadadır.</p>

  <p class="p5">*</p>

  <p class="p5">Eğer Samanyolu benimle birlikte olmasaydı onu nasıl görür ve bilebilirdim ki?</p>

  <p class="p5">*</p>

  <p class="p5">Hekimler kadar hekim olamazsam benim bir astronom olduğuma inanmayacaklar.</p>

  <p class="p5">*</p>

  <p class="p5">Belki de bir deniz kabuğuna göre denizin tanımı; incidir. Belki de bir kömür parçasına göre zamanın tanımı; elmastır.</p>

  <p class="p5">*</p>

  <p class="p5">Şöhret, ışığın önünde duran tutkunun gölgesidir.</p>

  <p class="p5">*</p>

  <p class="p5">Kök şöhreti küçümseyen bir çiçektir.</p>

  <p class="p5">*</p>

  <p class="p5">Güzelliğin ötesinde ne din vardır, ne de bilim.</p>

  <p class="p5">*</p>

  <p class="p5">Tanıdığım her büyük adamın kafasında işleyen küçük bir düzen vardır; <span class="t17">işte bu düzen sayesinde delilikten ya da intihardan kendilerini korurlar</span>.</p>

  <p class="p5">*</p>

  <p class="p5">Gerçekten büyük olan bir adam, kimseye hükmetmez ve kimsenin hükmü altında yaşamaz.</p>

  <p class="p5">*</p>

  <p class="p5">Suçluları ve ermişleri öldürdüğü için insanı basit bir yaratık olarak görmem.</p>

  <p class="p5">*</p>

  <p class="p5">Hoşgörü kibir hastalığının kara sevdasıdır.</p>

  <p class="p5">*</p>

  <p class="p5">Kurtçuk geri dönecektir; ama fillerin bile ona baş eğecek olması tuhaf değil mi?</p>

  <p class="p5">*</p>

  <p class="p5">Anlaşmazlık belki de iki zihin arasındaki en kısa yoldur.</p>

  <p class="p5">*</p>

  <p class="p5">Bir yanım alev, diğer yanım kum çalı ve bir yanım diğerini küle çevirip, yok ediyor.</p>

  <p class="p5">*</p>

  <p class="p5">Hepimiz kutsal dağın zirvesini arıyoruz; ama geçmişi bir harita değil de bir rehber olarak gördüğümüz sürece yolumuz hiç kısalmayacak bu gidişle.</p>

  <p class="p5">*</p>

  <p class="p5">Bilgelik; ağlamayacak kadar gururlu, gülemeyecek kadar ciddi ve başkasını göremeyecek kadar kendiyle meşgul olursa, bilgelik olmaktan çıkar.</p>

  <p class="p5">*</p>

  <p class="p5">İçimi senin bildiklerinle doldursaydım, yer kalır mıydı senin hakkımda bilmediklerine?</p>

  <p class="p5">*</p>

  <p class="p5">Gevezeden suskunluğu, hoşgörüsüzden hoşgörüyü, nazik olandan nezaketsizliği öğrendim. Ama tuhaftır ki bu öğretmenlerime karşı şükran duymuyorum.</p>

  <p class="p5"><span class="t16">*</span></p>

  <p class="p5">Dar kafalı insan bir taştır, sağır bir hatiptir.</p>

  <p class="p5">*</p>

  <p class="p5">Kıskanç kişinin sessizliği çok gürültülüdür.</p>

  <p class="p5">*</p>

  <p class="p5">Bildiklerinizin sonuna ulaştığınızda, hislerinizin başlangıcında olacaksınız.</p>

  <p class="p5">*</p>

  <p class="p5">Aşırılık, ölçüsünü kaybetmiş bir gerçekliktir.</p>

  <p class="p5">*</p>

  <p class="p5">Eğer sadece ışığın yansıttıklarım görüyor ve sadece sesin yaydıklarını duyuyorsanız, o zaman görmüyor ve duymuyorsunuzdur.</p>

  <p class="p5">*</p>

  <p class="p5">Doğru, cinsiyeti olmayan bir gerçekliktir.</p>

  <p class="p5">*</p>

  <p class="p5">Aynı anda hem gülümseyen, hem de kötü niyetli biri olamazsınız.</p>

  <p class="p5">*</p>

  <p class="p5">Krallığı olmayan bir kral ve dilenmeyi bilmeyen bir fakir kalbime yakındır.</p>

  <p class="p5">*</p>

  <p class="p5">Utangaç bir yenilgi, küstah bir başarıdan daha asildir.</p>

  <p class="p5">*</p>

  <p class="p5">Yeryüzünde nereyi kazarsan kaz bir hazine bulursun, yeter ki bunu bir köylünün inancıyla yap.</p>

  <p class="p5">*</p>

  <p class="p5">“Kesin beni öldürecekler," dedi yirmi atlı adam ve yirmi av köpeğinin peşinden koşup yakaladıkları bir tilki. "Ama ne kadar zavallı ve aptallar. Yirmi eşeğin üzerine binen yirmi tilki olsaydık ve yirmi kurt da bize eşlik etseydi yine uğraşmazdık öldürmeye bir insanı."</p>

  <p class="p5">*</p>

  <p class="p5">Biz insanlar tarafından koyulan yasalara teslim olan yanımız aklımızdır, ruhumuz değil.</p>

  <p class="p5">*</p>

  <p class="p5">Bir gezginim ben ve bir denizci ve her gün kendi içimde bir ülke keşfederim.</p>

  <p class="p5">*</p>

  <p class="p5">“Kesinlikle bu anlamsız bir savaş değildi. Benim oğlum bu savaşta öldü." Diyen bir kadın neyi protesto ediyor olabilir.</p>

  <p class="p5">*</p>

  <p class="p5">Hayata, “Ölümün sesini duymak istiyorum, " dedim.</p>

  <p class="p5">Ve Hayat sesini her zamankinden daha fazla yükselterek bana, “Şimdi onu duyuyorsun, " dedi.</p>

  <p class="p5">*</p>

  <p class="p5">Hayatın tüm sırlarını çözdüğünüz zaman, sıra ölüme gelir çünkü o da başka bir sırrıdır hayatın.</p>

  <p class="p5">*</p>

  <p class="p5">Doğum ve ölüm iki soylu ifadesidir cesaretin.</p>

  <p class="p5">*</p>

  <p class="p3">Dostum, sen ve ben bu hayata yabancı olarak kalacağız,<br />
  Birbirimize ve kendimize yabancı,<br />
  Ta ki sen konuşuncaya, ben de dinleyinceye kadar.<br />
  Ta ki senin sesini kendi sesim olarak algılayıncaya kadar;<br />
  Ve senin karşında dururken<br />
  Kendimi ayna karşısında duruyor sanıncaya kadar.</p>

  <p class="p5">*</p>

  <p class="p3">Bana, “Kendini bilirsen, herkesi de bilirsin, ” diyorlar.<br />
  Ve ben de, “Eğer onları bulursam, kendimi de bulacağım, " diyorum.<br />
  İnsan iki çeşittir; biri karanlıkta uyanıktır, diğeri ise aydınlıkta uyuyordur.</p>

  <p class="p5">*</p>

  <p class="p5"><span class="t17">Bir münzevi dünyanın parçalarından kendini soyutlayan kişidir ve belki</span> de kesintiye uğramadan dünyanın tamamen tadını çıkaran kişi de odur.</p>

  <p class="p5">*</p>

  <p class="p5">Bilginle ozan arasında yemyeşil bir çayır uzanır; bilgin o çayır aşarsa bilge olur, ozan aşarsa, ermiş olur.</p>

  <p class="p5">*</p>

  <p class="p5">Dün akşam pazar yerinde içinde kafa dolu bir sepet taşıyan bir yandan da “Akıl! Çok ucuz, akıl!” diye bağıran bir filozoflar gördüm.</p>

  <p class="p5"><span class="t17">Zavallı filozoflar! Kalplerini doyurmak için kafalarını satmak zorundalar</span>.</p>

  <p class="p5">*</p>

  <p class="p5">Bir filozof, sokakları süpüren bir adama, “Sana acıyorum. İşin hem zor hem de pis, " demiş.</p>

  <p class="p5">Ve sokakları süpüren adam da ona, “Teşekkür ederim efendim, " demiş. "Fakat söyler misiniz, sizin işiniz ne?”</p>

  <p class="p5">Ve filozof şöyle cevap vermiş: “Ben insan zihni üzerine çalışıyorum. Onun davranışlarını ve arzularını gözlemliyorum."</p>

  <p class="p5">Böylece sokakları süpüren, gülümseyerek süpürme işine devam etmiş, “Ben de sana acıyorum."</p>

  <p class="p5">Gerçeği dinlemesini bilen, gerçeği ifade edenden geride değildir.</p>

  <p class="p5">*</p>

  <p class="p3">Hiçbir insan gerekli olan ve lüks olan arasına bir çizgi çekemez.<br />
  Sadece melekler bunu yapabilir çünkü melekler akıllı ve düşünceliler.<br />
  Belki de melekler gökte gezinen iyi düşüncelerimizdir.</p>

  <p class="p5">*</p>

  <p class="p5">Tahtını dervişin kalbinde kuran kişi gerçek bir prenstir.</p>

  <p class="p5">*</p>

  <p class="p5">Cömertlik elinde olandan fazlasını vermek ve gurur, ihtiyacın olandan azını almaktır.</p>

  <p class="p5">*</p>

  <p class="p5">Gerçekte hiç kimseye bir borcunuz yoktur. Ama elinizdeki her şeyi insanlara borçlusunuzdur.</p>

  <p class="p5">*</p>

  <p class="p5">Geçmişte bizimle birlikte yaşamış herkes, şu an da bizimle birlikteler. Kuşkusuz hiçbirimiz kaba bir ev sahibi olmak istemeyiz.</p>

  <p class="p5">*</p>

  <p class="p5">En fazlasını isteyen, en uzunu yaşar.</p>

  <p class="p5">*</p>

  <p class="p5">Bana, “Eldeki bir kuş daldaki on kuştan iyidir, " diyorlar.</p>

  <p class="p5">Ama ben, “Bir kuş ve daldaki bir tanecik tüy bile eldeki on kuştan iyidir," diyorum.</p>

  <p class="p5">Sizin o tüyde hayatın kanatlarını arıyorsunuz, ho, o tüy hayatın kendisi zaten.</p>

  <p class="p5">*</p>

  <p class="p5">Burada sadece iki tane unsur var, güzellik ve gerçek; güzellik sevenin âşıkların kalbinde ve gerçek toprağın filizlenen kollarında.</p>

  <p class="p5">*</p>

  <p class="p5">Güzelliğin büyük olanı beni hapseder ama yine de güzellik beni özgür bırakır, kurtarır kendinden.</p>

  <p class="p5"><span class="t16">*</span></p>

  <p class="p5">Güzellik onu arzulayanın gözünde, onu görenden daha çok parıldar.</p>

  <p class="p5">*</p>

  <p class="p5">Bana aklından geçenleri anlatan kişiye hayranlık duyarım; bana hayallerini açan kişiye saygı duyarım. Peki neden utanır ve kendimi mahcup hissederim bana hizmet eden kişinin önünde.</p>

  <p class="p5">*</p>

  <p class="p3">Bir zamanlar prenseslere hizmet ettiği için övünürdü kendiyle.<br />
  Şimdi yoksullara hizmet ettiği için övünüyor insanlar onunla.</p>

  <p class="p3">*</p>

  <p class="p5">Melekler uyanık insanların, hayalperestlerin alın terleri sayesinde ekmek bulabildiklerinin farkındalar.</p>

  <p class="p5">*</p>

  <p class="p5">Zekâ çoğu zaman bir maskedir. Eğer onu çıkarsanız, altında ya tedirgin olmuş bir dahi ya da yetenekli bir hokkabaz bulursunuz.</p>

  <p class="p5">*</p>

  <p class="p5">Bağlılık duygusunu anlamak benim için kafasızca olanı ve kafası çalışmayanı anlamaya benziyor. Bence ikisi de bu dünyada oldukça mevcut.</p>

  <p class="p5">*</p>

  <p class="p5">Sadece kalplerinde sırları olanlar, kalbimizdeki sırları hissedebilirler.</p>

  <p class="p5">*</p>

  <p class="p5">Acılarınızı değil de sadece sevinçlerinizi sizinle paylaşanlar cennetin yedi kapısından birinin anahtarını kaybetmiş olacaklar.</p>

  <p class="p5">*</p>

  <p class="p5">Evet, bir Nirvana var; koyununuzu yeşil bir çayırda otlatırken, çocuğunuzu uykuya yatırırken ve yazarken son dizesini şiirinizin hissedebileceğiniz bir Nirvana.</p>

  <p class="p5">*</p>

  <p class="p5">Sevinçlerimizi ve hüzünlerimizi onları yaşamadan çok önce seçeriz.</p>

  <p class="p5">*</p>

  <p class="p5">Keder, iki bahçe arasındaki duvardan başka bir şey değildir.</p>

  <p class="p5">*</p>

  <p class="p5">Sevinçleriniz ya da kederleriniz büyüdüğünde, dünya küçülür.</p>

  <p class="p5">*</p>

  <p class="p5">Arzu hayatın yarısıdır, kayıtsızlık ölümün yarısı.</p>

  <p class="p5">*</p>

  <p class="p5">Bugüne dair kederlerin acısı, dünün neşeli hatıraları olacaktır.</p>

  <p class="p5">*</p>

  <p class="p5">Bana, “Bu dünyanın hazlarıyla öteki dünyanın huzuru arasında bir seçim yapmalısın, " diyorlar.</p>

  <p class="p5">Ben de onlara, “Hem bu dünyanın zevklerini, hem de öteki dünyanın huzurunu seçtim ben," diyorum." Çünkü Yüce Şair’in tek bir şiir yazdığına kalben inanıyorum. Sözleri kusursuz, ritmi mükemmel bir şiir.”</p>

  <p class="p5">*</p>

  <p class="p5">İnanç düşünerek kervanların ulaşamayacağı kalpteki bir vahadır.</p>

  <p class="p5">*</p>

  <p class="p5">İstekleriniz doruğuna vardığınız zaman sadece arzulamayı arzu edeceksiniz. Açlığın tadını çıkarmak için aç kalacak, ne denli susuz kaldığınızı hatırlamak için susuz kalacaksınız.</p>

  <p class="p5">*</p>

  <p class="p5">Sırlarınızı rüzgâra salarsanız, onları ağaçlara fısıldıyorlar diye dönüp rüzgârı suçlayamazsınız.</p>

  <p class="p5">*</p>

  <p class="p5"><span class="t17">Baharın çiçekleri, meleklerin kahvaltı sofralarını süsleyen kış rüyalarıdır.</span></p>

  <p class="p5">*</p>

  <p class="p5">Bir kokarca bir sümbültebere, “bak ben nasıl hızlı koşabiliyorum, sen daha ne yürüyebiliyorsun, ne de sürünebiliyorsun, " demiş.</p>

  <p class="p5">Sümbültebere de kokarcaya, “Ah büyük soylu koşucu, lütfen hızla koş kaybol!” demiş.</p>

  <p class="p5">*</p>

  <p class="p5">Kaplumbağalar yollar hakkında daha çok şey anlatabilirler yaban tavşanlarından.</p>

  <p class="p5">*</p>

  <p class="p5">Tuhaftır ki en sert kabuklara sahip olanlar, belkemiği olmayan yaratıklardır.</p>

  <p class="p5">*</p>

  <p class="p5">En geveze olan, kafası en az çalışandır ve bir hatiple, açık arttırmacı arasında çok az fark vardır.</p>

  <p class="p5">*</p>

  <p class="p5">Ne babandan kalan şöhrete, ne de amcandan kalan servete ihtiyacın yok, bunun değerini bil.</p>

  <p class="p5">Ama tüm bunları ötesinde, şöhretine ve servetine ihtiyaç duyan kimsen olmadığı için mutlu ol.</p>

  <p class="p5">*</p>

  <p class="p5">Bir jonglör topunu elinden kaçırdığı zaman sadece benim dikkatimi çekebilir.</p>

  <p class="p5">*</p>

  <p class="p5">Beni kıskanan biri bilmeden beni övüyor demektir.</p>

  <p class="p5">*</p>

  <p class="p5">Uzun süredir annenizin uykusundaki rüyaydınız ve sonra sizi doğurmak için uyandı.</p>

  <p class="p5">*</p>

  <p class="p5">Soyunuzun tohumu annenizin tutkularındadır.</p>

  <p class="p5">*</p>

  <p class="p3">Babam ve annem bir çocuk istemişler ve bana sahip olmuşlar.<br />
  Ve ben bir anne ve baba istedim ve geceyle denize sahip oldum.</p>

  <p class="p5">*</p>

  <p class="p5">Çocuklarımızın bazıları bizim haklı gerekçelerimiz, bazıları ise pişmanlığımızdır.</p>

  <p class="p5">*</p>

  <p class="p3">Gece çöktüğünde ve karanlıkta kaldığında, bırak kendini ve karanlık seninle olsun.<br />
  Ve gün doğduğunda, sen hâlâ karanlıktaysan ayağa kalk ve gün ışığına “Ben hâlâ karanlığım,” de.<br />
  Gece ve gündüze rol yapmak aptallıktır.<br />
  Her ikisi de gülerler yüzünüze.</p>

  <p class="p5">*</p>

  <p class="p5">Sisle örtülü bir dağ bir yükseklik, bir tepe değildir; yağmurla ıslanmış bir meşe ağacı, ağlayan bir söğüt değildir.</p>

  <p class="p5">*</p>

  <p class="p5">Bak işte burada bir paradoks var; dip ve zirve, ortada yan yana olandan daha çok yakındır birbirine.</p>

  <p class="p5">*</p>

  <p class="p3">Sen yokken temiz boş bir aynanın önüne geçtiğimde, bana bakıyor ve kendini görüyorsun bende.<br />
  Sonra bana, “Seni seviyorum," diyorsun.<br />
  Ama işin aslı bende kendini seviyorsun.</p>

  <p class="p5">*</p>

  <p class="p5">Komşunuzu sevmek hoşunuza gitmeye başladığı zaman, bu bir erdem olmaktan çıkar.</p>

  <p class="p5"><span class="t16">*</span></p>

  <p class="p5">Çiçek açmayı bırakan aşk, ölüyor demektir.</p>

  <p class="p5">*</p>

  <p class="p5">Hem gençliğe hem de gençliğin bilgisine aynı anda sahip olamazsınız;</p>

  <p class="p5">Çünkü gençlik kendini bilmek adına yaşamakla meşgul ve bilgi hayatın kendisini aramakla.</p>

  <p class="p5">*</p>

  <p class="p5">Pencerenin kenarında oturmuş, dışarıdan geçenleri seyrediyor olabilirsiniz. Ve seyrederken sokağın bir yanından bir rahibenin, diğer yanından bir fahişenin geçtiğini görebilirsiniz.</p>

  <p class="p5">Ve masumca kendi kendinize, “Biri ne kadar namuslu, diğeri ne kadar onursuz, " diyebilirsiniz.</p>

  <p class="p5">Fakat şimdi gözlerinizi kapayın ve dinleyin, boşlukta bir sesin kulağınıza fısıldadığını duyacaksınız, “Biri beni dualarında arar, diğeri acılarında. Her ikisi de saklar beni gönlünün köşkünde."</p>

  <p class="p5">*</p>

  <p class="p5">Her yüzyılda bir Nasıralı İsa ile Hıristiyanların İsa’sı Lübnan tepelerinin oradaki bir bahçede buluşur, uzun uzun konuşurlarmış. Her seferin Nasıralı İsa ayrılırken diğerine “Dostum, korkarım hiçbir zaman ama hiçbir zaman aynı fikirde olamayacağız seninle." Dermiş.</p>

  <p class="p5">*</p>

  <p class="p5">Tanrı bolluk içinde olanın gözünü doyursun!</p>

  <p class="p5">*</p>

  <p class="p5">Büyük insanın iki kalbi olur; biri kanar durur diğeri katlanır buna.</p>

  <p class="p5">*</p>

  <p class="p5">Biri seni ya da bir başkasını incitmeyen bir yalan söylediği zaman, içinden şu geçmiyor mu? Düşleri için doğrularını inşa ettiği bu ev çok küçük o yüzden daha geniş alanlara yol alıyor.</p>

  <p class="p5">*</p>

  <p class="p5">Her kapalı kapının ardında yedi mühürle mühürlenmiş bir sır vardır.</p>

  <p class="p5">*</p>

  <p class="p5">Beklemek zamanı çiftelemektir.</p>

  <p class="p5">*</p>

  <p class="p5">Evinizin Doğu duvarında yeni bir pencere açmanın ne sıkıntısı olabilir ki?</p>

  <p class="p5">*</p>

  <p class="p5">Birlikte güldüğünüz kişiyi unutabilirsiniz ama birlikte ağladığınız kişiyi asla unutmazsınız.</p>

  <p class="p5">*</p>

  <p class="p5">Tuz denen şeyde kutsal olan tuhaf bir şey var. O bizim denizdeki gözyaşlarımız.</p>

  <p class="p5">*</p>

  <p class="p5">Tanrımız büyük susuzluğunu bizi içerek gideriyor. Çiğ tanelerini ve gözyaşlarını.</p>

  <p class="p5">*</p>

  <p class="p5">Dev benliğiniz bir parçasından başka bir şey değilsiniz. Ekmek arayan bir ağız ve susuz bir ağza bardak uzatan kör bir el.</p>

  <p class="p5">*</p>

  <p class="p5">Soyunuzun, ülkenizin ve kendinizin bir karış üstüne çıkabilirseniz, tanrısal bir boyuta ulaşırsınız.</p>

  <p class="p5">*</p>

  <p class="p3">Eğer senin yerinde olsaydım sular çekildi diye denizi suçlamazdım.<br />
  Bu sağlam bir gemi ve kaptanımız da yetenekli;<br />
  bozuk olan senin miden.</p>

  <p class="p5">*</p>

  <p class="p5">Bir bulutun üzerine oturup aşağıya baksan, ne ülkeler arasındaki sınırları, ne de çiftlikler arasındaki sınır taşlarını görürsün.</p>

  <p class="p5">Ne yazık ki bir bulutun üzerinde oturamıyorsun.</p>

  <p class="p5">*</p>

  <p class="p5">Yedi yüzyıl önce, yedi beyaz güvercin derin bir vadiden havalanıp beyaz karlarla kaplı bir dağın tepesine doğru uçtu. Bu uçuşu izleyen yedi adamdan biri şöyle dedi, “Yedinci güvercinin kanadında siyah bir leke gördüm.” Bugün o vadideki insanlar beyaz karlarla kaplı dağa uçan yedi siyah güvercinden söz ediyorlar hala.</p>

  <p class="p5">*</p>

  <p class="p5">Bütün acılarımı topladım ve bahçeye gömdüm, sonbaharda.</p>

  <p class="p5">Ve nisan döndüğünde ve bahar bir düğüne dönüştürmek için toprağı çıkageldiğinde, bahçem hiçbir yerde olmayan güzel çiçeklerle bezenir.</p>

  <p class="p5">Ve komşular görmeye geldiğinde onları hepsi şöyle dedi bana, “Tekrar sonbahar geldiğinde, ekim zamanı, bize de tohumlarından verir misin bu çiçeklerin? Belki bizim bahçemizde de açarlar böyle."</p>

  <p class="p5">*</p>

  <p class="p5">Boş elimi uzattığımda insanlara yine boş dönerse elim ne hazin olur; ama dolu elimi uzatıp karşılığını alamazsam asıl umutsuzluk bu olur.</p>

  <p class="p5">*</p>

  <p class="p5">Sonsuzluğu istiyorum ben çünkü orada yazılmamış şiirlerim ve boyanmamış resimlerin karşılayacak beni.</p>

  <p class="p5">*</p>

  <p class="p5">Sanat doğadan sonsuzluğa doğru atılmış bir adımdır.</p>

  <p class="p5">*</p>

  <p class="p5">Sanat eseri görüntüye oyulmuş bir sistir.</p>

  <p class="p5">*</p>

  <p class="p5">Dikenli taçlar yapanlar eller bile iş yapmayan ellerden iyidir.</p>

  <p class="p5">*</p>

  <p class="p5">En kutsal gözyaşlarımız akmak için göz aramaz.</p>

  <p class="p5">*</p>

  <p class="p5">Her insan bütün kralların ve yaşamış bütün kölelerin soyundan gelir.</p>

  <p class="p5">*</p>

  <p class="p5">Eğer İsa’nın büyük büyük büyükbabası içinde neyin saklı olduğunu bilseydi, kendi kendinden korkmaz mıydı?</p>

  <p class="p5">*</p>

  <p class="p5">Yahuda’nın annesinin ona duyduğu sevgi, Meryem Ana’nın İsa’ya olan sevgisinden daha mı azdı?</p>

  <p class="p5">*</p>

  <p class="p3">Kutsal Kitaba yazılmamış İsa Kardeş’in üç mucizesi var:<br />
  Birincisi o da senin ve benim gibi bir insandı,<br />
  İkincisi onun da bir mizah duygusu vardı<br />
  ve üçüncüsü yenilmiş olsa da yenen olduğunun farkındaydı.</p>

  <p class="p5">*</p>

  <p class="p3">Çarmıha Gerilen, kalbimin üzerinde çarmıha gerildin sen;<br />
  Ve ellerini delen çiviler, kalbimin duvarlarını da delip geçtiler.<br />
  Ve yarın bu Golgota’dan bir yabancı geçtiğinde iki kişilik kanın aktığını bilemeyecek.<br />
  Bir kişinin kanı olduğunu sanacak.</p>

  <p class="p5">*</p>

  <p class="p3">Kutsanmış Dağ’ı duymuş olabilirsiniz.<br />
  Dünyanın en yüksek dağıdır.<br />
  O dağın zirvesine ulaştığınızda tek bir şeyi dilersiniz,<br />
  aşağıya inmeyi ve vadideki insanlarla birlikte olmayı.<br />
  İşte bu yüzden oraya Kutsanmış Dağ denir.</p>

  <p class="p3">*<br />
  Hapsettiğimde söylemek istediğim her düşünceyi,<br />
  özgürlüğe kavuşturmam gerek yaptığım her eylemi.</p>

  <p class="p5"><span class="t15">&#160;</span></p>
</body>
</html>
