<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>EVLER ÜZERİNE</title>
</head>

<body>
  <h3 class="h31">EVLER ÜZERİNE</h3>

  <p class="p5">Sonra bir duvarcı öne çıktı ve dedi ki, "Bize evlerden söz et."</p>

  <p class="p5">Ve o dedi ki:</p>

  <p class="p5">Kentin duvarlarının içine ev yapmadan önce, hayallerinizle kırlara çardak yapın.</p>

  <p class="p5">Sizin nasıl ki alacakaranlıkta evinize dönme isteğiniz varsa, içinizdeki hep uzak ve yalnız göçebe de bunu ister.</p>

  <p class="p5">Eviniz sizin genişlemiş bedeninizdir.</p>

  <p class="p5">Güneşte büyür, gecenin sessizliğinde uyur ve düşsüz değildir.</p>

  <p class="p5">Eviniz de düşlemez mi ve düşlerken kenti bir küçük koru ve tepenin üzerine kaçarak terk etmez mi?</p>

  <p class="p5">Evlerinizi avucuma toplayıp, tohum eker gibi ormanlara ve ovalara serpmek isterdim.</p>

  <p class="p5">Vadiler sokaklarınız, yeşil patikalar yollarınız olsaydı, birbirinizi üzüm bağlarında arasaydınız ve üzerinize toprağın mis kokusu sinmiş olarak gelseydiniz.</p>

  <p class="p5">Ama henüz o gün gelmedi.</p>

  <p class="p5">Atalarınız korkularıyla sizleri iç içe, bir araya topladılar. Ve bu korku biraz daha sürecek. Bir süre daha kentin duvarları ocaklarınızı tarlalarınızdan ayıracak.</p>

  <p class="p5">Ve söyleyin bana ey Orphalese halkı, bu evlerde neyiniz var? Sürgülü kapılarla koruduğunuz nedir?</p>

  <p class="p5">Huzur mu var? Gücünüzü ortaya çıkaran o sessiz dürtü mü var bu evlerde?</p>

  <p class="p5">Anılarınız mı var? Zihninizin doruklarına yayılan parıldayan kemerler mi var?</p>

  <p class="p5">Yüreğinizi tahta ve taştan yapılmış şeylerden alıp kutsal dağlara götüren güzellik mi var?</p>

  <p class="p5">Söyleyin bana, var mı bunlar evlerinizde?</p>

  <p class="p5">Yoksa sadece rahatlık mı var ya da rahatlık tutkusu mu var, eve konuk gibi girip, sonra ev sahibi daha sonra da evin efendisi olan o sinsi şey mi var?</p>

  <p class="p5">Evet, o elinde bir kanca ve kırbaçla daha büyük tutkularınızı bir kuklaya çeviren terbiyeci olur başınıza.</p>

  <p class="p5">Elleri ipek gibi yumuşaktır ama yüreği demirdendir.</p>

  <p class="p5">Sizi ninnileriyle uyutur, yatağınızın başında dikilip bedeninizi alaya almak için.</p>

  <p class="p5">Duyularınızla dalga geçer ve kırılgan kaplar gibi devedikeninden pamuklara sarar onları.</p>

  <p class="p5">Aslında rahatlık tutkunuz ruhunuzun ateşini öldürür, sonra da cenaze töreninde sırıtarak yürür.</p>

  <p class="p5">Fakat siz evrenin çocukları, huzur içinde huzursuz olanlar, siz tuzağa düşürülmeyecek ve uysallaştırılmayacaksınız. Eviniz gemi çıpası değil, gemi direği olacak.</p>

  <p class="p5">Bir yarayı kaplayan parlak bir zar değil, gözü koruyan göz kapağı olacak.</p>

  <p class="p5">Ne kapılardan geçebilmek için kanatlarınızı kapatın, ne tavana vurmasın diye başınızı eğin ne de duvarlar çatlayıp yıkılacak diye nefes almaktan korkun.</p>

  <p class="p5">Ölülerin diriler için yaptığı mezarlarda yaşamayacaksınız.</p>

  <p class="p5">Ne kadar gösterişli ve muhteşem olsa da eviniz ne sırlarınızı tutacak ne de arzularınızı barındıracak.</p>

  <p class="p5">Çünkü içinizdeki sonsuzluk göklerin konağında yaşar, o konağın kapısı sabahın sisi, pencereleri gecenin şarkıları ve sessizliğidir.</p>

  <p class="p5"><a id="a45"></a><span class="t15">&nbsp;</span></p>
</body>
</html>
