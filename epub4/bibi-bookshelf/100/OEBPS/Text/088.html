<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>OYUN</title>
</head>

<body>
  <h3 class="h31">OYUN</h3>

  <p class="p5">MARY: (Martha’ya dönerek) Çalışmıyorsun. Son zamanlarda pek çalışmadın.</p>

  <p class="p5">MARTHA: Benim çalışmamı düşünmüyorsun. Boş oturmam sana Efendimizin söylediklerini düşündürüyor. Ah, Sevgili Efendimiz!</p>

  <p class="p5">DİVANE: Hiç bir dokumacının ve kumaşları kuşanacak kimsenin olmadığı zaman gelmelidir. Hepimiz güneşin altında çıplak durmalıyız.</p>

  <p class="p5">(Uzun bir sessizlik olur. Kadınlar, divanenin konuşmasını duymamışa benzerler. Onu hiç duymazlar.)</p>

  <p class="p5">MARY: Geç oluyor.</p>

  <p class="p5">MARTHA: Evet, evet, biliyorum. Geç oluyor.</p>

  <p class="p5">(Anne evin kapısından geçerek içeri girer.)</p>

  <p class="p5">ANNE: Henüz dönmedi mi?</p>

  <p class="p5">MARTHA: Hayır anne, o henüz dönmedi.</p>

  <p class="p5">(Üç kadın tepelere doğru bakarlar.)</p>

  <p class="p5">DİVANE: O bizzat kendi olarak asla dönmeyecek. Tek görebileceğiniz, bir vücutta can çekişen nefes olacak.</p>

  <p class="p5">MARY: Bana diğer dünyadan henüz dönmemiş gibi geliyor.</p>

  <p class="p5">ANNE: Efendimizin ölümü onu derinden sarstı, şu son günlerde bir lokma yemeği zor yedi, o gece uyuyamadığını biliyorum. Kesin Dostumuzun ölümü yüzünden.</p>

  <p class="p5">MARTHA: Hayır anne. Başka bir şey var; anlamadığım bir şey.</p>

  <p class="p5">MARY: Doğru doğru. Başka bir şey var. Ben de farkındayım. Bunca zaman biliyordum ama yine de açıklayamıyorum. Gözleri daha derin bakıyor. Bana sanki benim ötemde başkasını görüyormuş gibi bakıyor. Şefkat dolu ama sanki şefkati burada olmayan biri için. Ve o sessiz, ölümün mührü hâlâ dudaklarındaymış kadar sessiz.</p>

  <p class="p5">(Üç kadın sessizliğe bürünürler. )</p>

  <p class="p5">DİVANE: Herkes birbirine, sanki karşısındaki şeffafmış gibi, bir başkasını görmek için bakar.</p>

  <p class="p5">ANNE: (Sessizliği bölerek) Dönse artık. Son zamanlarda o tepelerde tek başına fazla uzun saatler geçirdi. Burada bizimle olmalı.</p>

  <p class="p5">MARY: Anne, o uzun zamandır bizimle değil.</p>

  <p class="p5">MARTHA: Neden, o daima bizimleydi, şu son üç gün hariç!</p>

  <p class="p5">MARY: Üç gün mü? Üç gün! Evet Martha, haklısın. Sadece üç gün olmuş.</p>

  <p class="p5">ANNE: Keşke oğlum tepelerden dönse.</p>

  <p class="p5">MARTHA: Yakında gelecektir anne. Endişelenmemelisin.</p>

  <p class="p5">MARY: (garip bir sesle) Bazen tepelerden hiç dönmeyeceğini hissediyorum.</p>

  <p class="p5">ANNE: Mezardan döndüyse, kesinlikle tepelerden de dönecektir. Ve ah kızlarım, O’nun, (oğlumun) hayatını bize geri verenin daha dün katledildiğini düşününce...</p>

  <p class="p5">MARY: Ne büyük muamma, ne ıstırap.</p>

  <p class="p5">ANNE: Kalbimde oğluma yeniden yer açan O’na ne zalimlik ettiklerini düşündükçe.</p>

  <p class="p5">(Sessizlik)</p>

  <p class="p5">MARTHA: Fakat Lazarus tepelerde böyle uzun kalmamalı.</p>

  <p class="p5">MARY: Rüyadaki birinin zeytin koruluğunda yolunu kaybetmesi kolaydır. Lazarus’un oturup dinlenmeyi ve hayal kurmayı sevdiği bir yer biliyorum. Ah anne, ufak bir çayın yanında. Eğer yeri bilmiyorsan, bulmana imkân yok. Bir defasında beni oraya götürmüştü, iki taşın üzerine oturmuştuk, çocuklar gibi. İlkbahardı ve etrafımızda minik çiçekler büyüyordu. Kışın o yerden sık sık bahsederiz. Ve ne zaman oradan bahsetsek, gözlerinde garip bir ışık belirir.</p>

  <p class="p5">DİVANE: Evet, o garip ışık, diğer ışığın düşürdüğü o gölge.</p>

  <p class="p5">MARY: Ve anne, biliyorsun Lazarus hep bizimle olmasına rağmen, aslında hep bizden uzaktı.</p>

  <p class="p5">ANNE: Anlamadığım çok şey söylüyorsun. (Duraklar) Oğlumun tepelerden dönmesini isterdim. Geri gelmesini isterdim! (Duraklar) Şimdi gitmeliyim. Mercimeklerin dibi tutmasın.</p>

  <p class="p5">(Anne kapıdan çıkar)</p>

  <p class="p5">MARTHA: Söylediklerinin hepsini anlayabilmeyi isterdim Mary. Sen konuşurken, sanki başkası konuşuyormuş gibi geliyor.</p>

  <p class="p5">MARY: (Sesi biraz garip) Biliyorum kardeşim, biliyorum. Ne zaman konuşsak, aslında konuşan başkasıdır.</p>

  <p class="p5">(Uzunca bir sessizlik. Mary düşüncelere dalmıştır, Martha onu merakla izlemektedir. Lazarus tepelerden döner, arka sol yandan girer. Evin yanındaki badem ağaçlarının altındaki otların üzerine kendini atar.)</p>

  <p class="p5">MARY: (Ona doğru koşarak) Ah Lazarus, yorgunluktan perişan olmuşsun. Bu kadar uzağa yürümemeliydin.</p>

  <p class="p5">LAZARUS: (Dalgın dalgın konuşur) Yürümek, yürümek ve bir yere varamamak; aramak ve bir şey bulamamak. Yine de tepelerde olmak daha iyi.</p>

  <p class="p5">DİVANE: Orası sonuçta diğer tepelere bir adım daha yakın.</p>

  <p class="p5">MARTHA: (Kısa bir sessizlikten sonra) Ama iyi durumda değilsin, bizden bütün gün ayrı kalıyorsun ve çok endişeleniyoruz. Geri dönerek, Lazarus, bizleri mutlu ettin. Ama bizi burada yalnız bırakarak mutluluğumuzu endişeye çeviriyorsun.</p>

  <p class="p5">LAZARUS: (Yüzünü tepelere dönerek) Bugün sizden uzun süre mi ayrı kaldım? Tepeler de bir ana, ayrılık demeniz ne garip. Tepelerde gerçekten bir andan uzun mu kaldım?</p>

  <p class="p5">MARTHA: Bütün gün yoktun.</p>

  <p class="p5">LAZARUS: Düşünsene, düşünsene! Tepelerde bütün bir gün! Buna kim inanır?</p>

  <p class="p5">(Bir an sessizlik. Anne evin kapısından girer.)</p>

  <p class="p5">ANNE: Ah oğlum, dönmene sevindim. Saat geç oldu tepeleri sis sarıyor. Senin için korktum oğlum.</p>

  <p class="p5">DİVANE: Hepsi sisten korkuyor. Oysa onların başlangıcı sis ve onların sonu sistir.</p>

  <p class="p5">LAZARUS: Evet, tepelerden size geri döndüm. Ne acı, hepsi ne acı.</p>

  <p class="p5">ANNE: Mesele nedir Lazarus? Acı olan nedir?</p>

  <p class="p5">LAZARUS: Hiçbir şey anne. Hiçbir şey.</p>

  <p class="p5">ANNE: Garip konuşuyorsun. Seni anlamıyorum Lazarus. Eve geldiğinden beri pek az şey söyledin. Fakat söylediklerin bana garip geliyor.</p>

  <p class="p5">MARTHA: Evet, garip.</p>

  <p class="p5">(Bir an dururlar.)</p>

  <p class="p5">ANNE: Sis buraya doğru yaklaşıyor. Haydi eve girelim. Gelin evlatlarım.</p>

  <p class="p5">(Anne Lazarus’u hasret ve şefkatle öptükten sonra eve girer. )</p>

  <p class="p5">MARTHA: Hava soğuyor. Dokuma tezgâhımı ve kumaşları içeri almalıyım.</p>

  <p class="p5">MARY: (Badem ağaçlarının altında, otların üzerinde Lazarus’un yanında oturmaktadır, Martha’yla konuşur) Nisan akşamları sahiden dokuma tezgâhın ve kumaşlar için iyi değil. Tezgâhı içeri almada sana yardım etmemi ister misin?</p>

  <p class="p5">MARTHA: Hayır, hayır. Kendim yapabilirim. Hep kendim yaptım.</p>

  <p class="p5">(Martha tezgâhı eve taşır, sonra geri dönüp kumaşları da alır. Bir rüzgâr eser, badem ağacını sallar, Mary ve Lazarus’un üstüne bir öbek tomurcuk düşer.)</p>

  <p class="p5">LAZARUS: Bahar bile bizi teselli etmeye çalışırdı ve ağaçlar bile bize ağlardı. Düşüşümüzü ve ıstırabımızı bilselerdi, dünyada ne varsa, dünyada ne varsa bize acır ve bizim için ağlardı.</p>

  <p class="p5">MARY: Ama bahar bizimle, acının peçesiyle örtülmüş olsa bile, bahar aynı bahar. Acıdan bahsetmeyi keselim artık. Onun yerine baharımızı ve üzüntümüzü metanetle kabullenelim. Sana hayatını veren, yine de kendi hayatını teslim eden O’na tadı bir sessizlikle hayran olalım. Acıdan bahsetmeyelim Lazarus.</p>

  <p class="p5">LAZARUS: Kalbimin binlerce, binlerce yıllık arzusundan, binlerce, binlerce yıllık hasretinden koparılmam ne acı, Binlerce, binlerce bahardan bu kışa dönmem ne acı.</p>

  <p class="p5">MARY: Ne demek istiyorsun ağabey? Neden binlerce binlerce bahardan bahsediyorsun? Bizden sadece üç gün uzak kaldın. Üç kısa gün. Ama üzüntümüz üç günden kat kat uzundu.</p>

  <p class="p5">LAZARUS: Üç gün? Üç yüzyıl, üç sonsuzluk! Tüm zamanlar! Zamanın başlangıcından bile önce ruhumun sevdiğiyle geçirdiğim tüm zamanlar.</p>

  <p class="p5">DİVANE: Evet, üç gün, üç yüzyıl, üç sonsuzluk. Hep ölçüp tartmaları ne garip. Daima bir güneş saati ve terazi oluyor.</p>

  <p class="p5">MARY: (şaşkınlık içinde) Zamanın başlangıcından önce ruhunun sevdiği mi? Lazarus, neden böyle şeyler söylüyorsun? Bunlar başka bir bahçede gördüğün hayallerden başka bir şey değil. Şimdi bu bahçedeyiz, Kudüs’ten bir taş atımı mesafede. Buradayız. Ve sen de biliyorsun ki kardeşim, Efendimiz seni hayat ve sevgiyi hayal etmen için bizlere bağışladı; coşku dolu bir havari, O’nun ihtişamının canlı bir tanığı olman için.</p>

  <p class="p5">LAZARUS: Burada bir hayal yok ve uyanma da. Bu bahçedeki sen ve ben sadece bir yanılsamadan, gerçeğin bir gölgesinden ibaretiz. Uyanma benim sevdiğim ve gerçeklikle bulunduğum yerde.</p>

  <p class="p5">MARY: (Ayağa kalkar) Sevdiğin mi?</p>

  <p class="p5">LAZARUS: (O da ayağa kalkar) Sevdiğim.</p>

  <p class="p5">DİVANE: Evet, evet. Sevdiği, ilahi bakire, her erkeğin sevdiği.</p>

  <p class="p5">MARY: Ama sevdiğin nerede? Sevdiğin kimdir?</p>

  <p class="p5">LAZARUS: Burada aradığım ve bulamadığım ruh ikizim. Sonra hızlı ayaklarıyla ölüm geldi ve benim varlığımı onun varlığına kattı ve onunla Tanrı’nın kalbinin tam içinde yaşadım. Ben ona yaklaştım, o da bana ve biz bir olduk. Güneşin altında parıldayan bir küreydik; yıldızların arasında bir şarkıydık. Tüm bunlar Mary, tüm bunlar derinlerden bir ses, bir dünyanın sesi beni çağırana kadar sürdü; ayrılmaz olan paramparça oldu. Ve sevdiğimle göklerde geçirdiğim binlerce binlerce yıl bile, beni o geri çağıran sesin gücünden koruyamadı.</p>

  <p class="p5">MARY: (gökyüzüne bakarak) Sessiz saatlerimizin kutlu melekleri, bunu anlamamı sağlayın! Ölümün keşfettiği bu yeni toprakların yabancısı kalmayayım. Söyle kardeşim, devam et. Kalbimin seni takip edebileceğine inanıyorum.</p>

  <p class="p5">DİVANE: Edebilirsen takip et küçük kadın. Kaplumbağa geyiği takip etmeli mi?</p>

  <p class="p5">LAZARUS: Ben bir ırmaktım ve sevdiğimin yaşadığı denizi arıyordum ve denize ulaştığımda tekrar kayaların arasından akayım diye beni tepelere götürdüler. Sevdiğimin kalbine hasretken, sessizlikle hapis bir şarkıydım. Ardından cennetin rüzgârları beni serbest bıraktı ve beni yeniden bir sesin yakaladığı o yeşil ormana götürdü, yine sessizliğe büründüm. Kara toprakta bir kök oldum, çiçeğe dönüştüm, sonra sevdiğime kavuşmak için göklere yükselen bir esans oldum. Bir el tarafından yakalanıp götürüldüm, yeniden bir kök oldum, kara toprakta bir kök.</p>

  <p class="p5">DİVANE: Fırtına dallarda kopar, eğer bir köksen fırtınalardan etkilenmezsin. Ve denize ulaştıktan sonra bile, akan bir ırmak olmak iyidir. Tabii yukarıda aksan daha iyi.</p>

  <p class="p5">MARY: (kendi kendine) Garip, garipten de garip! (Lazarus’a) Ama kardeşim, akan bir ırmak olmak iyidir, henüz söylenmemiş bir şarkı olmak iyi değildir ve kara toprakta bir kök olmak iyi. Efendi tüm bunları bilirdi, hayat ile ölüm arasında bir örtü olmadığını anlayalım diye seni bize O çağırdı. Sevgiyle söylenen bir sözün, ölüm denen o yanılsamanın dağıttığı parçaları nasıl bir araya getirdiğini görmüyor musun? İnan ve inançlı ol, çünkü sadece daha derindeki bilgimiz olan inançta huzur bulabilirsin.</p>

  <p class="p5">LAZARUS: Huzur! Kalleş huzur, ölümcül huzur! Duyularımızı kandıran ve bizi geçen zamana köle eden huzur! Ben huzur bulmayayım. Tutku bulayım! Serin gökte sevdiğimle yanayım. Sınırsız gökte yoldaşımla, diğer yanımla olayım. Ah Mary, Mary, bir zamanlar benim kardeşimdin, en yakın dostumuz bizi anlamazken bile, biz birbirimizi anlardık. Şimdi beni dinle, beni tüm kalbinle dinle.</p>

  <p class="p5">MARY: Dinliyorum Lazarus.</p>

  <p class="p5">DİVANE: Tüm dünya dinlesin. Gök şimdi yerle konuşacak ama yer, senin benim kadar sağır.</p>

  <p class="p5">LAZARUS: Gökteydik, sevdiğim ve ben, hepimiz göğe dönüşmüştük. Işıktaydık ve ışık olmuştuk. Hatta suların üzerinden uçan kadim ruhlar gibi dolaşıyorduk; her gün ilk günümüz gibiydi. Beyaz sessizliğin kalbinde yaşayan aşkın kendi olmuştuk. Sonra fırtına gibi bir ses, havayı delen sayısız ok gibi bir ses şöyle bağırdı: “Lazarus, beri gel!” ve göklerin evinden inip, kabrin içinde bir kabre, mühürlenmiş bir mağaradaki bu bedene döndüm.</p>

  <p class="p5">DİVANE: Kervanbaşı, develerin nerede ve adamların nerede? Onları aç toprak mı yuttu? Onları kumla samyeli mi kapladı? Hayır! Nasıralı İsa elini kaldırdı, Nasıralı İsa bir kelam etti; peki söyle bana, develerin nerede ve adamların nerede ve hazinelerin nerede? İz tutmaz kumda, iz tutmaz kumda. Ama ay daima yeniden doğacaktır.</p>

  <p class="p5">MARY: Bu sanki bir dağ doruğunu hayal etmek gibi. Biliyorum kardeşim, hiç görmemiş olmama rağmen ziyaret ettiğin dünyayı biliyorum. Yine de tüm söylediklerin kulağa garip geliyor. Vadinin ötesindeki birinin anlattığı bir masal gibi, zar zor duyabiliyorum.</p>

  <p class="p5">LAZARUS: Vadide her şey o kadar farklı ki. Orada ağırlık yok ve ölçü de yok. Sevdiğinle berabersin.</p>

  <p class="p5">(Sessizlik)</p>

  <p class="p5">LAZARUS: Ah sevdiğim! Gökteki sevgili esansım! Benim için açılan kanatlar! Söyle bana, kalbimin sükûnetinde söyle, beni arıyor musun, benden ayrılmak sana acı verdi mi? Ben de bir esans ve gökte açılan kanatlar mıydım? Ve şimdi söyle bana sevdiğim, çifte zulüm oldu mu, başka bir dünyada O’nun bir kardeşi var mıydı seni yaşamdan ölüme çağıran ve bunu mucize kabul eden bir annen, kız kardeşlerin ve arkadaşların var mıydı? Kutsanmışlıkla gerçekleştirilen bir çifte zalimlik oldu mu?</p>

  <p class="p5">MARY: Hayır, hayır kardeşim. Sadece bir dünyanın bir İsa’sı vardır. Başka her şey bir hayaldir, senin sevdiğin bile.</p>

  <p class="p5">LAZARUS: (Büyük bir tutkuyla) Hayır, hayır! Eğer bir hayal değilse, O bir hiçtir. Eğer Kudüs’ün ötesinde ne olduğunu bilmiyor idiyse, O bir hiçtir. Eğer benim gökteki sevdiğimi bilmiyor idiyse, o Efendi değildir. Dostum İsa, bir seferinde bir masanın ucundan bana bir kadeh şarap uzattın ve “Bunu benim hatırıma iç," dedin. Ve bir parçacık ekmeği yağa batırıp dedin ki, “Bunu ye, bu ekmek benim payım." Ah dostum, elini omzuma koydun ve bana “oğlum," dedin. Annem ve kardeşlerim içlerinden “Lazarus’umuzu seviyor,” dediler. Ve seni sevdim. Sonra sen gökyüzüne daha çok kule inşa etmeye gittin ve ben sevdiğime gittim. Söyle bana, söyle, neden beni geri getirdin? Ta içinden benim sevdiğimle olduğumu bilmiyor muydun? Lübnan’ın zirvelerinin üzerinden yürürken onunla tanışmadın mı? Geri dönüp kabrin başında, senin önünde durduğumda gözlerimde onun aksini kesin görmüşsündür. Güneşin altında senin hiç sevdiğin olmadı mı? Senden daha güçlü biri seni ondan ayırdı mı hiç? Peki ayrılıktan sonra ne derdin? Sana şimdi ne demeliyim?</p>

  <p class="p5">DİVANE: Bana da dönmemi emretti ama itaat etmedim, şimdi bana divane diyorlar.</p>

  <p class="p5">MARY: Lazarus, peki benim gökte bir sevdiğim var mı? Hasretim bu dünyanın ötesinde bir varlık yarattı mı? Onunla olmak için ölmem mi gerekir? Ah kardeşim söyle bana, benim de bir yoldaşım var mı? Eğer böyleyse, yaşayıp ölmek ve yaşayıp yine ölmek ne güzeldir; eğer bir sevdiğim beni bekliyorsa, o beni tamamlayacaksa, ben de onu.</p>

  <p class="p5">DİVANE: Her kadının gökte bir sevdiği vardır. Her kadının kalbi, gökte bir varlık yaratır.</p>

  <p class="p5">MARY: (Kendi kendine söyler gibi tekrarlıyor) Gökte bir sevdiğim var mı?</p>

  <p class="p5">LAZARUS: Bilmiyorum. Ama eğer bir yerde bir şekilde bir sevdiğin olsaydı, bir başka sen, onunla buluşman gerekirdi, seni ondan ayıracak kimsenin olmayacağı kesin.</p>

  <p class="p5">DİVANE: (O adam) burada olabilir ve onu çağırabilir. Ama diğer çoğu gibi kız duymayacaktır.</p>

  <p class="p5">LAZARUS: (Sahnenin ortasına gelerek) Beklemek, bir mevsimi daha adatmak için her mevsimi beklemek ve sonra bir başkasını adatmak için o mevsimi de beklemek; kendi sonun gelmeden önce her şeyin sonlanmasını izlemek, sonun senin başlangıcındır. Tüm sesleri dinleyip hepsinin sessizliğe karıştığını bilmek; tüm seslerin, uykunda bile ağlayan kalbinin sesi hariç.</p>

  <p class="p5">DİVANE: Tanrı’nın çocukları, insanoğlunun çocuklarıyla evlendi. Sonra boşandılar. Şimdi insanoğlunun çocukları Tanrı’nın çocuklarının hasretini çekiyor. İnsanın çocukları, Tanrı’nın çocukları, hepsine acıyorum.</p>

  <p class="p5">(Sessizlik)</p>

  <p class="p5">MARTHA: (Kapıda belirir) Neden eve girmiyorsun Lazarus? Annemiz akşam yemeğini hazırladı, (biraz sabırsızlıkla) Sen ve Mary ne zaman bir araya gelseniz konuşup duruyorsunuz ve kimse ne dediğinizi anlamıyor.</p>

  <p class="p5">(Martha birkaç saniye durur, sonra eve girer.)</p>

  <p class="p5">LAZARUS: (Martha’yı duymamış gibi kendi kendine konuşuyor) Ah, tükendim. Bittim, açım ve susuzum. Bana biraz ekmek ve şarap verir misiniz?</p>

  <p class="p5">MARY: (Yanına gidip kolunu ona sarıyor) Vereceğim, vereceğim kardeşim. Ama şimdi eve gir. Annemiz akşam öğününü hazırladı.</p>

  <p class="p5">DİVANE: Pişiremeyecekleri ekmeği ve şişeleyemeyecekleri şarabı istiyor.</p>

  <p class="p5">LAZARUS: Açım ve susuzum mu dedim? Sizin ekmeğinize aç, şarabınıza susamış değilim. Size söylüyorum, sevdiğimin elini kapısının koluna koymadığı bir eve girmemem gerekir. O benim yanımda olmadıkça bir şölen masasına oturamam.</p>

  <p class="p5">(Anne evin kapısından çıkagelir.)</p>

  <p class="p5">ANNE: Lazarus neden sisin içinde duruyorsun? Ve Mary, sen neden eve girmiyorsun? Mumları yaktım, yemek de masada, ama siz hâlâ dışarıda saçmalayıp karanlıkta kelimeleri geveliyorsunuz.</p>

  <p class="p5">LAZARUS: Kendi annem beni mezara sokacak. Beni yedirip içirecek, beni örtülü suratların arasında oturmaya zorlayacak, çürümüş ellerden ölümsüzlük almaya ve toprak çanaklardan hayat bulmaya teşvik edecek.</p>

  <p class="p5">DİVANE: Güneşin her şeyi kucakladığı güneye uçan beyaz kuş, seni havada kıstıran nedir ve kim seni geri getirdi? Dostun getirdi, Nasıralı İsa. Seninle uçamayacak olan kanatsıza acıdığı için seni geri getirdi. Ah beyaz kuş, burası soğuk, üşüyorsun ve Kuzey rüzgârı kanatlarında gülüşüyor.</p>

  <p class="p5">LAZARUS: Bir evde olacaksınız ve bir dam altında. Bir kapısı ve penceresi olan dört duvarın içinde olacaksınız. Burada olacaksınız ve kararmış görüşünüz. Sizin aklınız burada, benim ruhum uzakta.</p>

  <p class="p5">Sizin tüm benliğin dünyada, benim benliğim gökte. Siz sürünüp evlerinize girersiniz, ben dağ <span class="t16">zirvelerinin</span> ötesine uçarım. Hepiniz istisnasız birer kölesiniz, kendinizden başka bir şeye tapınmazsınız. Uyur ama rüya görmezsiniz; uyanır ama tepelerin arasından yürümezsiniz. Ve dün sizlerden, hayatlardan bıkıp sizin ölüm dediğiniz diğer dünyayı aramaya gittim; eğer ölmüş olsaydım hasret çekmeyecektim. Şimdi şu anda burada duruyor ve sizin hayat dediğinize isyan ediyorum.</p>

  <p class="p5">MARTHA: (Lazarus konuşurken evden çıkmıştı) Ama Efendi üzüntümüzü ve acımızı gördü de seni bize geri çağırdı, sen ise hâlâ isyan ediyorsun. Hangi kumaş onu dokuyana isyan eder! Hangi ev kendini inşa edene başkaldırır!</p>

  <p class="p5">MARY: O, kalbimizdeki biliyordu ve bize nezaketle davrandı, sonra annemi gördü ve annemin gözlerinde ölü, gömülmüş bir oğlu, sonra keder O’nu da sardı ve bir an için durdu ve sustu. (Ara) Ardından senin mezarına kadar O’nun peşinden gittik.</p>

  <p class="p5">LAZARUS: Evet, annemin kederi yüzünden ve senin kederin. Beni geri getiren acımaydı, kendine acıma. Kendime acıma ne bencil bir duygu ve ne köklü. İsyan ettiğimi söylüyorum. Bizzat sonsuzluk, baharı kışa döndürmemek diyorum. Tepeleri hasret içinde aştım ve kederiniz beni geri, bu vadiye getirdi. Size hayat boyu eşlik edecek bir oğul ve ağabey istediniz. Komşularınız bir mucize istedi. Siz ve komşularınız, babalarınız ve onların babaları gibi, hayattaki en basit şeylere inanabilmek için bir mucize istediniz. Ne zalimsiniz, kalpleriniz ne sert ve gözlerinizin gecesi ne karanlık. . .Siz peygamberleri cennetlerinden kendi eğlenceniz için indirir, sonra da peygamberleri öldürürsünüz.</p>

  <p class="p5">MARTHA: (sitem ediyor) Kederimize kendine acıma diyorsun. Peki senin sızlanman kendine acımadan başka nedir? Artık sakinleş ve Efendi’nin sana verdiği hayatı kabul et.</p>

  <p class="p5">LAZARUS: O bana hayat vermedi, bana bu hayatı verdi. Kendi sevdiğimle olan hayatımı benden alıp size verdi, gözlerinizi ve kulaklarınızı açan bir mucize olsun diye. Kendini bile nasıl feda ettiyse, beni de feda etti. (Göğe doğru dönerek) Baba, onları affet. Ne yaptıklarını bilmiyorlar.</p>

  <p class="p5">MARY: (şaşırarak) Haçta asılı haldeyken bu sözleri söyleyen O’ydu.</p>

  <p class="p5">LAZARUS: Tabii, bu sözleri benim için, Kendi için, anlayan ama anlaşılamayan tüm herkes için söyledi. Gözyaşlarınızla O’na hayatım için yalvarırken söylemedi mi bu sözleri? Mühürlü kapının önünde durup, sonsuzluğun beni sizlere bahşetmesinden ısrarcı olan, sizin arzunuzdu, O’nun iradesi değil. Beni geri getiren, bir oğul ve bir ağabeye duyulan o kadim hasretti.</p>

  <p class="p5">ANNE: (Ona yaklaşır ve kolunu omzuna sarar) Lazarus, sen itaatkâr bir oğuldun ve sevgi dolu bir oğul. Sana neler oldu? Bizimle ol ve dertlerini unut.</p>

  <p class="p5">LAZARUS: (Elini kaldırarak) Annem, ağabeylerim ve kız kardeşlerim, benim sözlerimi duyanlardır.</p>

  <p class="p5">MARY: Bunlar da O’nun sözleri.</p>

  <p class="p5">LAZARUS: Doğru ve bu sözleri benim için, hem de Kendi için söyledi ve annesi toprak, babası gök olanlar ve insanlara, ırk, ülkelere ve ırklara bağlı olmayanlar için söyledi.</p>

  <p class="p5">DİVANE: Gemimin kaptanı, rüzgâr yelkenlerinizi doldurdu ve denize açıldınız; kutlu adaları arıyorsunuz. Sizi amacınızdan hangi başka rüzgâr çevirdi ve neden bu sahillere döndünüz? Rüzgâra Kendi nefesini katan Nasıralı İsa’ydı, boşken yelkenleri doldurdu, doluyken boşalttı.</p>

  <p class="p5">LAZARUS: (Birdenbire hepsini unutur, başını kaldırır ve kollarını açar) Ah sevdiğim! Gözlerinde şafak vardı, o şafakta ise gece karanlığının sessiz gizemi ve gündüz vaktinin sessiz umutları, tamamlanmıştım, bir bütün olmuştum. Ah sevdiğim, bu yaşam, bu örtü şimdi aramızda. Tekrar yaşayabilmek için, bu ölümü yaşayıp tekrar ölmeli miyim? Yeşil doğa sarıya dönüp tekrar ve tekrar çıplak kalana kadar ihtiyaçlar giderilmemek mi? (Durur) Ah O’na lanet edemem. Ama neden, o kadar adam içinde ben dönmeliydim? Tüm o çobanlar içinde neden ben yeşil otlaklardan geriye, çöle getirildim?</p>

  <p class="p5">DİVANE: Lanet okuyacaklardan biri olsaydın, bu kadar genç ölmezdin.</p>

  <p class="p5">LAZARUS: Nasırak İsa, söyle bana, bana neden bunu yaptın? Senin yüceliğine yükselmek için mütevazı, sade, kederli bir taşa uzanmam adil mi? Ölülerden herhangi biri senin yüceltmene hizmet edebilirdi. Neden bu aşığı sevdiğinden ayırdın? Senin terk edeceğini içten içe bildiğin bir dünyaya beni neden çağırdın? (Sonra yüksek sesle ağlamaya başlar) Neden - neden - neden beni sonsuzluğun yaşayan kalbinden bu yaşayan ölüme çağırdın? Ah Nasırak İsa - Sana lanet edemem! Sana lanet edemem. Seni kutsarım ancak. (Sessizlik. Lazarus yorgunluktan bitap düşmüştür. Başı göğsüne kadar düşer. Bir an katlanılmaz bir sessizliğin ardından tekrar başını kaldırır ve çarpılmış yüzü, derin ve iç parçalayıcı hıçkırıklara bürünür.) Nasırak İsa! Dostum! İkimiz de çarmıha gerilmişiz. Affet beni! Affet beni. Sana rahmetler olsun, şimdi ve daima.</p>

  <p class="p5">(O anda tepelerden doğru bir havari koşturarak gelir.)</p>

  <p class="p5">MARY: Philip!</p>

  <p class="p5">PHILIP: Dirildi! Efendi ölüyken dirildi ve şimdi Galile’ye gitti.</p>

  <p class="p5">DİVANE: O dirildi ama yeniden binlerce kere çarmıha gerilecek.</p>

  <p class="p5">MARY: Philip, dostum, neler diyorsun?</p>

  <p class="p5">MARTHA: (Havariye doğru koşar ve kollarından tutar) Seni tekrar gördüğüm için ne kadar sevindim bilsen. Fakat dirilen kim? Kimden bahsediyorsun?</p>

  <p class="p5">ANNE: (Ona doğru yürüyerek) İçeri gir oğlum. Bu gece bizimle yemek yemelisin.</p>

  <p class="p5">PHILIP: (Onların sözlerine tepki vermeyerek) Diyorum ki, Efendi ölüyken dirildi ve Galile’ye gitti.</p>

  <p class="p5">(Derin bir sessizlik çöker)</p>

  <p class="p5">LAZARUS: Şimdi hepiniz beni dinleyin. Eğer O ölümden dirildiyse, O’nu yeniden çarmıha gereceklerdir ama O’nu yalnız çarmıha germemekler. O’na eşlik etmeliyim, beni de çarmıha germeleri gerek.</p>

  <p class="p5">(Coşkunlukla döner ve tepelere doğru yürür.)</p>

  <p class="p5">LAZARUS: Annem ve kardeşlerim, bana hayatı vereni takip etmeliyim, O bana ölümü verene dek. Evet, ben de çarmıha gerileceğim ve benim çarmıha gerilişim onu çarmıhtan indirecek. (Sessizlik)</p>

  <p class="p5">LAZARUS: Artık O’nun ruhunu ararım ve huzura ererim. Beni demir zincirlerle bağlasalar, bağlanmış olmam. Bin bir anne, binlerce binlerce kardeş kıyafetimden tutsa da, ben tutulmam. Doğu rüzgârının estiği yere, Doğu rüzgârıyla giderim. Ve gün batımında, tüm günlerimizin huzurlu geçeceği sevdiğimi ararım. Geceleyin tüm sabahların uyuduğu saatte sevdiğimi ararım. Ve tüm insanlar içinde bir tek ben, iki kere yaşamaya, iki ölüme mahkûm, bir tek ben iki sonsuzluk biliyor olurum.</p>

  <p class="p5">(Lazarus annesinin yüzüne bakar, sonra kız kardeşlerinin yüzüne, Philip’in yüzüne, sonra tekrar annesinin yüzüne. Sonra uyurgezer gibi döner ve tepelere doğru koşar. Kaybolur. Herkes şaşırmış ve sarsılmıştır.)</p>

  <p class="p5">ANNE: Oğlum, oğlum, bana dön.</p>

  <p class="p5">MARY: Ağabey, nereye gidiyorsun? Ah gel ağabey, bize geri dön.</p>

  <p class="p5">MARTHA: (Sanki kendiyle konuşuyor) Öyle karanlık ki, yolunu kaybedeceğinden eminim.</p>

  <p class="p5">ANNE: (Neredeyse çığlık atıyor) Lazarus, oğlum!</p>

  <p class="p5">(Sessizlik)</p>

  <p class="p5">PHILIP: Hepimizin gideceği yere gitti. Ve dönmeyecektir.</p>

  <p class="p5">ANNE: (Sahnenin en arkasına, Lazarus’un gözden kaybolduğu noktaya doğru gider) Lazarus, Lazarus, oğlum! Bana dön! (Çığlık atar.)</p>

  <p class="p5">(Sessizlik çöker. Lazarus’un koşturan adımları uzakta kaybolur. )</p>

  <p class="p5">DİVANE: Artık gitti, erişebileceğimizin ötesinde. Ve artık kederiniz kendine başkasını aramalı. (Duruyor) Zavallı, zavallı Lazarus, şehitlerin ilki ve hepsinin en yücesi.</p>

  <p class="p5"><span class="t15">&#160;</span></p>
</body>
</html>
