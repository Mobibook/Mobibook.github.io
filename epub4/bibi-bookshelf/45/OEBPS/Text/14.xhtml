<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: center;text-indent:0px;"><img alt="LBH-Divider2" src="../Images/LBH-Divider2.png" /></p>

  <h3>14</h3>

  <h3>gece</h3>

  <p>Her akşam oluşunda, gece ile gündüz arasında kısa bir tartışma olur. Ta uzaklardan, ufuktan, gece, o iri, kara kafasını uzatır. İşaret parmağını kaldırarak gündüz'e şöyle der: "çek arabanı! Defol!"</p>

  <p>Bu, aşağı yukarı, 'lütfen tasını tarağını toplayıp gider misin?' anlamına gelir.</p>

  <p>Ama gündüz, bacalara, damlara yüksek yapılara sıkı sıkıya sarılarak tutunmaya çalışır. Çünkü bütün gün boyunca gündüz olmaktan biraz yorgun ve tembeldir şimdi.</p>

  <p>"Sıra benim şimdi' der gece ve batmakta olan güneşi gösterir. "Pabuçlarını giyip hemen buradan gitsen iyi olur, yoksa buna pek zaman bulamayacaksın."</p>

  <p>Sonra gece kapkara ağzını açarak, gündüz'ü akşam yeli denen hırçın bir rüzgarla uzaklara üfler. Gündüz önce Norveç'e kadar, sonra oradan birkaç saat daha kalacağı İzlanda'ya sıçrar.</p>

  <p>Ve gece olur. Nemli, beyaz bir sis, ülkeyi kaplar, hava soğur. Çünkü gece bir milyon yıl çalışmaktadır ve bütün dünyayı sürünerek dolaştığından, karnı oldukça terli ya da bizim deyişimizle sislidir.</p>

  <p>İnsanlar çalışmayı bırakır. Makineler durur, sokaklarda ışıklar yanar. İnsanlar uzun kuyruklar halinde televizyon seyretmek, yiyecek bir şeyler kızartmak ve bebeklerini yedirip doyurmak üzere evlerine gitmek için taşıt beklerler. Evlerine gidip bunları yaptıktan sonra yatağa yatar, uyumadan önce de biraz öpüşüp koklaşırlar.</p>

  <p>Dışarıda gece, kendini biraz yalnız hisseder: "kimse beni istemiyor" diye mırıldanır. "Her gelişimde ışıklar yakılıyor. Beni gerçekten seven tek kimse yok."</p>

  <p>Ama gece bu konuda yanılmaktadır. Çünkü gündüzün insanları evlerine yollandıklarında gecenin insanları ortaya çıkar. Çıkış kapılarında sesler duyulmaya başlar, çıkılabilir mi diye dışarı bakan gözler görünür. Parklarda, ağaçların arasında gölgeler belirir. Bunlar kalacak yerleri olmayan kimsesiz insanlardır. Parklarda kum havuzlarına çalı çırpı ve gazete kağıtları döşeyip kendilerine yatak yaparlar.</p>

  <p>Bütün kent gizli bir yaşamı sürdürür. Geceleri dışarıda neler olup bittiğini bilebilmek için birçok geceler dışarılarda gezmek, gece ile gerçekten dost olmak gerekir.</p>

  <p>Köprülerin altında, rıhtımlarda, nerede altına girilecek bir dam varsa orada, yağmura karşı kendilerini korumak için sığınmış insanlar vardır.</p>

  <p>Buralarda, çenelerine kadar çektikleri eski paltolarının altına bürünmüş yatan, soğuktan donan insanlar vardır. Hava soğuktur ve böyle gecelerde dışarıda yatmak hiç de hoş değildir. Ara sıra polisler gelir, el fenerlerini yakar ve onları kovalarlar. Ara sıra da sıçanlar gelir, uyuyanların paçalarından içeri girerler. Kimi geceler de buz gibi rüzgarlar eser, köprülerin altında yatanlar tir tir titrerler.</p>

  <p>Bu kimsesiz insanlar, evlerden ve bütün kentten yayılan ışıkları görürler. Varlıklı kişilerin lokantalara gittiklerini, nasıl gülüp eğlendiklerini görürler. Dükkanların vitrinlerinde, neredeyse kimsenin satın alamayacağı bütün o değerli ve pahalı şeyler sergilenir. Paltolarına iyice sarılarak mırıldanırlar ve bütün bu vitrinlerin, bu ülkede mutlu olduklarına inandırmak için düzenlendiklerini söylerler. "Ama işte biz burada yatıyoruz. Bu ülkede, dışarıda geceleyen birçok insan var; yatacak parası, bir lokma yiyeceği olmayan daha nice insan var."</p>

  <p>Karanlık sokaklarda polis otomobilleri dolanır durur. Polis arabalarının sirenleri aç kurtlar gibi acı acı ulurlar.</p>

  <p>"Ava çıktık" diye ulur polis sirenleri. "Yoksulları avlamaya çıktık."</p>
</body>
</html>
