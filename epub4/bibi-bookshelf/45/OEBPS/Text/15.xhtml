<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: center;text-indent:0px;"><img alt="LBH-Divider2" src="../Images/LBH-Divider2.png" /></p>

  <h3>15</h3>

  <h3>gecenin insanları</h3>

  <p><i>Çocuklar uyku</i> odalarında uzun sıralar halinde yatmış uyuyorlardı. Uykuya dalmadan önce biraz konuşmuşlardı. Johnny annesini özlemişti; odanın karanlığından korkuyordu. Pencerenin önündeki ağacın dalları, odanın duvarlarına titreşen gölgeler yolluyordu; gölgeler canlıymış gibi sallanıyor, oynuyordu.</p>

  <p>Öbür çocuklar Johnny'i yatıştırdılar. Bütün arkadaşlarla birlikte bulunmanın, birlikte uyumanın çok hoş olduğu kanısındaydılar. Johnny'ye korkması için hiç bir neden bulunmadığını, çünkü çok sayıda olduklarını, birlik oldukları bütün gün boyunca bir şeyden korkmaya gerek olmadığını kanıtladıklarını anlattılar.</p>

  <p>Johnny az sonra Anders'in yanına sokulmuştu. Onu örnek alan bütün küçük çocuklar, büyük çocukların yanlarına sokulup yatmışlardı.</p>

  <p>Sonra da herkes uyumuştu. Top anaokulu şimdi sessizliğe gömülmüştü. Dışarıda gece, gündüzü süpürme işini bitirmiş, kapkara ağzını kapatmış, çevreyi iyice kaplamıştı. Gece, kentin üzerine çökmüştü.</p>

  <p>Çevreyi iyice sessizlik kapladığında, sessizliğin içinde varolan bütün küçük sesler duyulur olur. Çünkü aslında hiç bir zaman tam bir sessizlik yoktur. İnsan iyi kulak verirse her zaman küçük bir ses duyabilir; böyle küçük bir ses olmasa bile kendi nabzının atışlarını duyacaktır.</p>

  <p>Koca yapıyı küçük küçük çıtırtılar, tik-tak sesleri doldurmuştu. Sanki küçük küçük hayvancıklar çevrede dolanıyor, duvarları, eşyaları kemiriyorlardı.</p>

  <p>Lasse ile Eva öbür çocuklar uyurken okulu beklemek üzere nöbetçilik görevini yüklenmişlerdi. İki saat sonra yerlerine başkalarını uyandıracaklardı. Böylelikle bütün çocuklar, bütün gece boyunca sırayla nöbet tutmuş olacaklardı. Gece süresince ne olacağı, kimin geleceği hiç belli olmazdı.</p>

  <p>Lasse ile Eva dışarıya bakan pencerenin önüne oturmuşlar, okuldaki sesleri dinliyor, tepeden aşağı inen yokuşu gözlüyorlardı. Lasse, Eva'nın elini tutmuştu. Lasse, dışarıdaki karanlıktan, kapkara hayvanları andıran çalılardan, ağaçlardan korkuyordu. İnsan gözlerini kısarak baksa, dışarıda bir sürü insanlar dolaşıyor sanırdı.</p>

  <p>"Görüyor musun?" diye fısıldadı Lasse, "gecenin insanları var dışarıda."</p>

  <p>Eva düşünceli düşünceli başını sallayarak Lasse'yi dürttü. İnsanların karanlıktan niçin korktuklarını anlayamıyordu. Oysa Eva karanlığı seviyordu. Gölgeleri çok iyi, çok hoş hayvanlar olarak düşünmek hoşuna gidiyordu.</p>

  <p>"Kalıbımı basarım ki, dışarıda birini gördüm" diye fısıldadı Lasse. "Gelecek olursa ne yapacağız?"</p>

  <p>"Sen gidip yatsan iyi olacak" dedi Eva. "Gereğinden çok düş kuruyorsun."</p>

  <p>Ancak lasse karanlığın gizemli yaratıklarla dolu olduğuna kesinlikle inanıyordu. Dağlarda yaşayan cinlerden, perilerden söz edildiğini duymuştu. Kuş biçimine dönüşen ve yalnızca geceleri uçabilen insanlardan bile söz edilmişti; gündüzleri taş gibi yere düşerlermiş. Bir kocakarıdan insanları dallarıyla yakalayan ağaçların öyküsünü dinlemişti.</p>

  <p>"Saçmalamaktan vazgeçmezsen yerine başka birini kaldıracağım" dedi Eva. "Gördüklerimizin, bildiklerimizin dışında hiç bir şey yoktur. Üstelik, bazı hayaletler olsa bile, bugünlerde onlar da işsiz kalmıştır. Çünkü artık insanlar hayaletlerden korkmuyor. Hayaletler rüzgarların içinde, ormanlarda demir zincirlerini şıngırdatarak boşu boşuna dolanıyorlar, canavarlar için de durum aynı bugünlerde. Frankeştayn canavarını, kurt başlı insanları, kan emen vampirleri bilirsin. Bunlar eskiden küçük bebekleri parçalar, genç kızların kanını emerlerdi. Ama artık canavarlar insanlara gülüp geçiyor. Bu yüzden canavarlar artık çok mutsuzlar, çok küskünler ve artık mezarlarından hiç çıkmıyorlar."</p>

  <p>Eva tam sözünü bitirmişti ki, bir ses duyuldu. İkisi de kaskatı kesildiler, birbirlerinin ellerine sarıldılar. Eva bile yüreğinin nasıl hızla çarptığını duydu. Bu gıcırdayan bir sesti, pencerenin yanındaki duvarın bir yerinden geliyordu. Eva ile Lasse birbirlerine baktılar.</p>

  <p>"Demedim mi ben" dedi Lasse. "İşte geliyorlar."</p>

  <p>"Kapa çeneni" dedi Eva.</p>

  <p>Gıcırtı dinmişti.</p>

  <p>Şimdi de tavandan gelen bir hışırtı duyuluyordu. Hışırtı yapının ortalarında bir yere doğru ilerledi. Orada sanki bir yeri açtı, bir tıngırtı oldu.</p>

  <p>"Gecenin insanları" dedi Lasse. "Öç almaya geliyorlar. Gecenin yasalarını çiğnediğimiz için bize kızgın olmalılar."</p>

  <p>Eva, artık Lasse'yi dinlemiyordu bile. Bunun damdaki pencereyi açarak okula girmeye çalışan biri olduğunu anlamıştı. Şimdi asıl sorun, çağrılmadan gelen bu konuğu gafil avlamak, onu tutsak almaktı. Eva hemen bir cep feneri aldı eline, tavan arasına çıkan merdivenin başında gizlendi. Lasse öylesine korkmuştu ki, ne yapacağını bilemiyordu. Bir yandan yalnız başına oturmaya cesaret edemiyordu, öte yandan da Eva'yı izleyerek okula sızmaya çalışan yaratıkla karşılaşmayı göze alamıyordu.</p>

  <p>Sonunda Eva'yı izlemeye karar verdi. Eva'nın elini kavradı, çünkü kendini daha güvenlik içinde buluyordu böyle.</p>

  <p>Merdivenin altına gizlendiler. Yukarıda birinin derin derin soluduğunu duydular. Sonra tavan arasından ayak sesleri geldi. Biri kapıyı açtı, merdivenin en üst basamağında durdu. Bir homurtu geldi önce, sonra da yukarıda karanlığın içideki yaratığın: "hımmm, burada bir gariplik var. Buram buram kan kokusu geliyor burnuma" diye mırıldandığı duyuldu.</p>

  <p>Homurtusundan bunun, yaşlı pimpirik bir adam olduğu anlaşılıyordu. Pimpirik yavaş yavaş merdivenden aşağı inmeye başladı. Çocuklar korkudan titrediler. Lasse dişlerinin nasıl birbirine vurduğunun bütün odadan duyulduğunu sandı.</p>

  <p>Eva, bir anda gizlendiği yerden çıktı, el fenerini yakarak, pimpiriğin gözlerinin tam içine tuttu. "Sizi tu-tu-tutukluyorum" dedi Eva. Korkudan kekeliyordu.</p>

  <p>Fenerin ışığında saçlı sakallı, kirli bir yüz göründü. Ama bu ne dişleri sipsivri bir canavardı, ne de kulakları püsküllü bir cindi. Sıradan, sakallı bir pimpirikti bu. Fener yandığında yıldırıma çarpılmış gibi donakalmıştı.</p>

  <p>"Hay allah, bu da nesi!" diye kükredi pimpirik.</p>

  <p>Ama sonra Eva'nın sesini duydu ve orada iki çocuğun durduğunu gördü. Bunun üzerine sakallı koca yüzü koca bir kahkaha ile parladı. Üst dudağını kaldırarak simsiyah dişlerini gösterdi. Gözleri parıldadı ve: "tutuklamak mı?" dedi. "Beni mi tutuklayacaksın? Peki kimmiş bakalım beni tutuklayacak?"</p>

  <p>"Çocukların nöbetçi birliği" dedi Eva. Şimdi biraz daha az korkuyordu, çünkü pimpiriğin güldüğünü, aslında onun çok iyi birine benzediğini görüyordu. "Biz çocuklar anaokulunda yönetime el koyduk. Ya buradan çekip gidersiniz ya da sizi hemen tutuklarız."</p>

  <p>Pimpirik biraz düşünceli, kara çenesini ovuşturdu: "peki ya direnirsem ne yaparsınız?"</p>

  <p>"O zaman elli çocuğun hepsini birden uyandırırım" dedi Eva. "Bugün hem annelerin, hem babaların, hem de polislerin ardı ardına giriştikleri bütün saldırıları durdurduk, püskürttük onları."</p>

  <p>"Vay canına" dedi adam, gittikçe daha da şaşkın bir görünüş aldı. "Şu el fenerini çekin yüzümden de bir yere oturup konuşalım. Ne dersiniz? Hem size kim olduğumu, niçin buraya geldiğimi de anlatırım."</p>

  <p>Eva biraz duraksadı. Aslında şu pimpiriği kovalaması gerekirdi. Ama dişlerinin takırdaması duran Lasse, kulağına fısıldadı: "bırak gelsin. Bütün büyükler kötü değiller ya. Üstelik çok da iyi birine benziyor. Dostlarımız olan büyüklerle düşmanlarımız olan büyükler arasında ayrım yapmayı öğrenmeliyiz."</p>

  <p>"Peki öyleyse" dedi Eva. "Gelin buraya."</p>

  <p>"Çok iyi" dedi pimpirik. "Ben gecenin içinden geliyorum. Her zaman kovalanan gecenin insanlarındanım. Şimdi biraz konuşalım. Hele önce bir iki lokma bir şeyler yesek çok iyi olur."</p>

  <p>Mutfağa geçip oturdular. Lasse, köşedeki küçük bir lambayı yaktı. Eva yiyecekler çıkardı.</p>

  <p>"Adım Gustav" dedi adam. Elini uzattı. Çocuklar küçücük ellerini adamın kocaman, kirli avucuna verdiler.</p>

  <p>"Benim adım da Lasse."</p>

  <p>"Benimki de Eva."</p>

  <p>Gustav geceleri yatacak bir yeri olmadığını anlattı. Her gece karanlık basınca damdaki pencereden okula girip aç kalmamak için biraz da yiyecek aşırdığını açıkladı. Bu gece de her gece olduğu gibi bu amaçla gelmişti ama çocukları karşısında görünce doğrusu pek afallamıştı.</p>

  <p>"Biraz yorgunum çocuklar" diye içini çekti. "Çok güç koşullarda yaşamımı sürdürüyorum."</p>

  <p>Sonra iskemlesine yaslandı. İriydi, güçlü kuvvetliydi, iskemle ağırlığı altında çatırdadı. Kollarında çıplak kız dövmeleri vardı. Düğmeleri açık gömleğinin içinden de bir ejderha başı dövmesi görünüyordu.</p>

  <p>Bir zamanlar denizcilik yapmış, Singapur'a gittiğinde bu dövmeleri yaptırmış. "Dünyada gezmediğim, görmediğim yer yoktur" dedi. "Koca koca vinçleri olan bütün büyük limanları gezdim. Liman mahallelerinde dayak yemişliğim, eski buharlı gemilerde ateşçi olarak çalışmışlığım var. Ama çocukların yönetime el koyduğunu hiç duymamıştım."</p>

  <p>"Çok pis kokuyorsun" dedi Eva, yüzünü buruşturdu. "Tıpkı ahır gibi kokuyorsun. Bir çöp tenekesinde uyumuş gibi bir halin var."</p>

  <p>Gustav, üç gecedir büyük kentin altındaki yeraltı tünellerinde uyuduğunu anlattı. Bu tünellerden kentin su borularının geçtiğini, bütün kentin altında koca bir oyuklar ve kovuklar şebekesi bulunduğunu açıkladı. Gecenin insanlarının birçoğu buralarda barınırdı.</p>

  <p>"Bakın, dinleyin" dedi.</p>

  <p>Çocuklar dinlediler, ta uzaklarda, kentin sokaklarından hızla geçen polis otomobilinin sirenlerini duydular.</p>

  <p>"Benim peşimden koşturuyorlar" dedi Gustav. "Beni yakalayacak olurlarsa, yoksul insanları koydukları bir yere tıkacaklar beni. Böyle bir yere tıkılmayı ister miyim hiç?"</p>

  <p>Hayır, çocukların böyle bir şeye yürekleri dayanmazdı. Yoksullar yurdu, ortalıkta görünmesinler diye yoksul insanların tıkıldığı kocaman, taştan bir yapıydı. Nöbetçilerle doluydu. Burada kalan insanların çoğu öylesine mutsuzlardı ki, içlerinden hiç bir şey yapmak gelmezdi.</p>

  <p>"Onun için oralardan kaçmaya çalışmamın nedenini anlayabilirsiniz" dedi Gustav. Kapkara yüzü yağdan ve terden parlıyordu. Gözlerinde tehlikeli bir anlatım vardı.</p>

  <p>"Ama anaokulundan hırsızlık yapıyormuşsun" dedi Eva. "Hırsızlık yapmak doğru bir şey değil. Üstelik bir sürü yasa dışı işler de yapmış olmalısın."</p>

  <p>"O halde sana bir şey söyleyeceğim" dedi Gustav. Eva'ya doğru eğilerek, yıllardır diş fırçası görmemiş ağzıyla soluk alıp verdi. "Bugün anaokulunda siz ne yaptınız? Ha?"</p>

  <p>"Şey" dedi Eva. Duraksadı.</p>

  <p>"Yo, çekinme, söyle söyle. Ne yaptınız bugün burada?"</p>

  <p>"Yönetime el koyduk, okulu basmaya kalkışan polisleri geri püskürttük."</p>

  <p>Gustav, Eva'nın kolunu öyle sıkıca kavradı ki, Eva'nın canı yandı. Sonra kızın kolunu bıraktı. Arkasına yaslandığında bütün yüzüne bir gülümseme yayılmıştı. Tatlı bir pimpirikti bu adam. Ara sıra tehlikeli, öfkeli biri gibi görünüyordu ama hemen ardından yüzü gülüyordu.</p>

  <p>"Ve sen diyorsun ki, çalmak yanlıştır" dedi Gustav. "Unutma ki bugün sizin yaptığınız, yasalara en aykırı şeydir. Başkaldırma ve başkaldırıya kışkırtmaktan dolayı on yıl hapse mahkum edilebilirsiniz."</p>

  <p>"Doğru" dedi Lasse. "Stina'nın yargıç babası da böyle söylemişti."</p>

  <p>"Gördün mü" dedi Gustav. "Öyleyse bana yasa dışı işlerden söz etmeye kalkışma. Pis, yorgun, yoksul olduğum için benden daha iyi olduğunu sanıyorsun. Sana şunu söyleyeyim ki hırsızlık yapmak elbette yanlıştır, ama hapse tıkılanlar da her zaman benim gibi küçük hırsızlardır. Büyük hırsızlar, halktan milyonlar çalanlar, hiç bir zaman hapse girmezler. Onların resimleri gazetelerde basılır, sık sık kralı, başbakanı görmeye giderler."</p>

  <p>Eva, ne diyeceğini bilemedi. Gustav haklıydı. Çocuklar da birçok yasa dışı işler yapmamışlar mıydı? Kalkıp Gustav'la tartışacak değillerdi ya.</p>

  <p>Çocuklar yorulmuşlardı. Gustav'ın yanına oturdular. Gustav, kollarını çocukların omuzlarına doladı. Kendilerini güvenlikte, rahat hissettiler. Eva ile Lasse, yerlerinde büzüldüler ve uzun zamandır ilk kez güvenebilecekleri birini tanıdıklarını hissettiler içlerinde. Gustav'ın uzaklardan gibi gelen, kaba sesiyle anlattıklarını dinlediler: "ortalıkta aç susuz dolaştığım zamanlar ne olmayı isterim, bilir misiniz? Bir kartal olmayı isterim. Kanatlarım olsun, uçabileyim isterim. O zaman dikine yükselirim, beni ne polis, ne de başkası yakalayamaz. Hepsi de oldukları yerde kalırlar. Bense yükseklere çıkar, rüzgarlara veririm kendimi, uçarım. Denizin üzerinde bulutları izlerim, sonunda da daha iyi başka bir ülkeye varırım. Çok uzaklarda beni bekleyen insanlar var. Bir kadın, iki çocuğuyla beni bekliyor. Birgün göklerden uçarak gidip onlara ulaştığımda, çocuklar, 'babacığım, babacığım, geri geldin sonunda,' diye bağıracaklar."</p>

  <p>Ama Lasse ve Eva, pimpirik Gustav'ın öyküsünün sonunu işitmediler. Çünkü uykuya daldılar. Gustav onları öbür çocukların yanına taşıdı, yataklarına yatırdı, üzerlerini örttü.</p>

  <p>Ondan sonra kapının önünde nöbete başladı. Bütün gece orada kıpırdamaksızın kaldı.</p>
</body>
</html>
