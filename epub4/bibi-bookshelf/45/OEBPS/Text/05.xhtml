<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: center;text-indent:0px;"><img alt="LBH-Divider2" src="../Images/LBH-Divider2.png" /></p>

  <h3>5</h3>

  <h3>savaş kurulu</h3>

  <p>Çocuklar yere oturdular, Carl-johan bir iskemlenin üzerine çıktı. "Şimdi savaş kurulunu topluyoruz!" diye bağırdı.</p>

  <p>"Savaş kurulu da neymiş" diye sordu Johnny.</p>

  <p>Lasse, savaş kurulunun ne olduğunu biliyordu. Babası ona büyük kızılderili önder Oturan Boğa'nın, kabilenin bütün savaşçılarını nasıl savaş kuruluna topladığını bir kitaptan okumuştu. Beyazlar, topraklarını, atlarını ve sığırlarını ellerinden almak için kızılderilileri öldürmek istiyorlardı. Ama Oturan Boğa, kızılderili adamlarıyla savaş kurulunu topladı ve beyazlara nasıl saldıracaklarını, ve onların o topraklardan nasıl kovulacağını tasarladılar.</p>

  <p>Oturan Boğa, uzun çubuğuyla kumun üzerine haritalar çizdi. Savaş kurulu toplantısı bitince savaşçılar atlarına binip saldırıya geçtiler, beyazların bütün askerlerini bir bir öldürdüler. Amerika adlı o büyük ülkedeki toplanan en büyük ve en iyi savaş kurulu bu olmuştu.</p>

  <p>"Ben sizin önderinizim" dedi Carl-johan. "Artık her şeye karar veren benim. Bundan böyle ne yapmak gerektiğini size ben söyleyeceğim."</p>

  <p>Carl-johan'ın bu söylediklerine Lasse pek öfkelendi. Onları niçin Carl-johan yönetecekti? Çocuklar anaokulunda yönetimi niçin ele geçirmişlerdi? Bütün çocukların yönetime katılması için değil mi? Ama şimdi Carl-johan çıkıyor, tıpkı Karin öğretmen gibi yapıyordu. Bağırıp çağırırken de sesi tıpkı Karin öğretmenin sesini andırıyordu. Üstelik öbür çocuklardan daha yüksekte olmak, onlardan daha büyük görünmek için de bir iskemlenin üzerine çıkmıştı. Böylece öbür çocukların kendisine karşı çıkmaya cesaret edemeyeceklerini düşünüyordu.</p>

  <p>"Yuuuuh!" dedi Lasse.</p>

  <p>"Yuh çeken kim?" diye sordu Carl-johan. "Bana yuh çekmeye cesaret eden kim? Burada yönetici benim!"</p>

  <p>"Yuh çeken benim" dedi Lasse.</p>

  <p>"Öyle mi? Bunu yapmamalıydın. Böyle dediğin için şimdi burnunu sıkacağım."</p>

  <p>"Tıpkı Karin öğretmene benziyorsun" dedi Lasse.</p>

  <p>Carl-johan iskemleden atladı, burnunu sıkmak için Lasse'nin üzerine atıldı. Ama bunu yapmaya fırsat bulamadı. Güçlü bir el onu yakaladı, durdurdu. Bu, çocukların nöbetçi birliğinde görev alan Anders idi.</p>

  <p>"Sen bizim önderimiz falan değilsin" dedi Anders. "Dünyada yalnızca bir tek büyük önder var, o da Oturan Boğa. Bizi yönetmeye kalkışma. Kendimizi hep birlikte yöneteceğiz."</p>

  <p>Anders, Carl-johan'ı yere, öbür çocukların yanına öyle bir oturttu ki, yer sarsıldı. Carl-johan en küçük bir direniş bile göstermedi. Çünkü hem tökezletme birliği hem de nöbetçi birlik, ileriye çıkmış yılgı salan gözlerle kendisine bakmaktaydılar.</p>

  <p>Daha sonra çocuklar çember yapıp oturdular. Böylelikle hepsi toplantıya katılmak, konuşmak, verilecek kararda söz sahibi olmak olanağı bulacaktı.</p>

  <p>"Ben öğretmenlere acıyorum" dedi Stina. "Bize karşı kötü davrandıkları, bir gerçek. Ama biz de onları bütün gün böyle bağlı tutamayız ya."</p>

  <p>"Öğretmenley kötü değilley ki" dedi Johnny.</p>

  <p>"Bütün hayatları boyunca böyle bağlı oturmayı hak etti onlar" dedi Peter.</p>

  <p>"Yanlışın olduğu kanısındayım" dedi Eva. "Öğretmenler bize iyi davranmadılar. Ama bu onların kötü oluşlarından değil. Bize iyi davranmadılar, çünkü onlar biz çocukları anlamıyorlar. Bence şimdi onlara çocuk olmanın ne demek olduğunu öğretmeliyiz"</p>

  <p>Yeniden neşesini bulan, önderlik sorununu çoktan unutmuş olan Carl-johan: "benim aklıma birşey geldi" diye bağırdı. "Ne yapmamız gerektiğini biliyorum. Bugün öğretmenler çocukların yerine geçecek ve onlar gibi yaşayacaklar. Önce onları yıkayacağız, sonra yemek yiyecekler, sonra çok sıkıcı masallar dinleyecekler bizden, sonra da öğlen uykusuna yatacaklar."</p>

  <p>"Biz çocukları anlamaya başladıkları zaman da aramızda oturup kararlara katılabilecekler", dedi Lasse.</p>

  <p>"Ama, bu sırada okula biri gelecek olursa ne yaparız?" dedi Anders.</p>

  <p>"Ya, ne yaparız o zaman?" diye mırıldandı Sven-tarzan adındaki, adını gerçekten resimli dergi kahramanı Tarzan'dan alan çocuk.</p>

  <p>"O zaman biz de kendimizi savunacağız" dedi Anders. "Örneğin biraz sonra yiyecekleri getirecekler. Hiçbir büyüğün buraya gelip bizi rahatsız edemeyeceği konusunda kesin bir karar alsak iyi olacak."</p>

  <p>Bütün çocuklar bu öneriyi beğendiler. Hiç bir büyük insanın top anaokuluna alınmaması konusunda hemen bir karar aldılar.</p>

  <p>"Bol bol dondurmamız olacak" dedi Sven-tarzan. "Şöyle ağız tadıyla, seve seve bir yemek bile yiyemedik bu okulda"</p>

  <p>"Dondurma pek yemek sayılmaz ama" dedi Stina.</p>

  <p>"Dondurma neden yemek sayılmasın?" dedi Sven-tarzan. "Benim bildiğim tek gerçek yemek, dondurmadır. Örneğin, fırına koyup kızartırsak daha da gerçek bir yemek olur."</p>

  <p>"Hadi be sen de, o zaman erir gider, dondurma olmaktan çıkar", dedi Stina.</p>

  <p>"Belki de haklısın" dedi Sven-tarzan. "O zaman kızartmadan yiyelim."</p>
</body>
</html>
