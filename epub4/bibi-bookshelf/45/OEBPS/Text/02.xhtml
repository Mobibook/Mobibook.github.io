<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: center;text-indent:0px;"><img alt="LBH-Divider2" src="../Images/LBH-Divider2.png" /></p>

  <h3>2</h3>

  <h3>muhallebi çetesi saldırıya geçiyor</h3>

  <p>O gün top anaokulunda çok ilginç, çok heyecanlı birşeyler olacaktı. İnsan bunu daha kapıdan içeri adım atar atmaz sezinliyordu. İçerideki havadan seziliyordu bu. Sanki bütün oyuncaklar çocuklarla konuşuyor, fısıldaşıyor gibiydi. Bir köşede kocaman oyuncak ayı oturmuş, mırıldanıyordu: "bugün bir şeyler olacak."</p>

  <p>Bir başka köşede oyuncak tren, fır fır dönüyor, buharlı düdüğüyle ıslık çalarak, "dikkat, dikkat!" diyordu. "Bir şeyler olacak bugün."</p>

  <p>Okuldaki elli çocuk, yemeğe oturduklarında olaylar başladı. O gün yemekte muhallebi vardı. Çocuklar her zamanki gibi küçük masaların çevresinde, boyunlarında önlükleriyle oturuyorlardı. Her çocuğun muhallebisinin üzerine bir kaşık da reçel konmuştu. Tabii, hepsi de önce reçeli yediler. Sonra da oturup muhallebiyi biraz kaşıkladılar.</p>

  <p>İri ayakları olan ve bu yüzden durmadan tökezleyen Hedda öğretmen, sert bir sesle: "muhallebiden de yemelisiniz", dedi. "Yalnızca reçel yemekle olmaz."</p>

  <p>İşte o zaman, olan oldu. Üç yaşındaki Anna, muhallebisine kaşığını daldırdı. Ancak, ağzına götüreceği yerde, kaşığı havada bir yay gibi çevirerek koca bir muhallebiyi havaya savuruverdi.</p>

  <p>Muhallebi parçası, havayı yararak gitti, Hedda öğretmenin alnının çatına yapıştı.</p>

  <p>"İmdat!", diye haykırdı Hedda öğretmen. Bir metre havaya sıçramıştı. Sonra da iri ayaklarının üzerinde tökezlenerek yeri öptü.</p>

  <p>Bütün çocuklar önce pek korktular. Hedda öğretmen, bulutların içindeki canavarlardan da korkunç olabilirdi. Gerçekten kızdığında ağzında şimşekler saçabilirdi. Ama bu kez herşey boşunaydı. Önce iki yaşındaki Johnny gülmeye başladı. Sonra Lasse başladı gülmeye. Az sonra bütün çocuklar öyle bir gülmeye başladılar ki, iskemlelerinde oturamaz oldular. Eva öylesine gülüyordu ki, burnunu muhallebiye batırdı. Oyuncak ayı oturduğu köşede gülüyordu: "bum, bum" diye sesler çıkarıyordu gülerken.</p>

  <p>Öbür köşede, oyuncak tren ötüyordu: "hii, hii!" diye gülerek.</p>

  <p>Bütün öğretmenler olan biteni görmek için odaya üşüştüler. Hedda öğretmen doğruldu, yüzündeki muhallebiyi sildi. Pek kızgındı. Yüzü mosmordu.</p>

  <p>"Üzerime muhallebiyi atan kimdi?" diye kükredi.</p>

  <p>Kimseden bir ses çıkmadı. Çocuklar oturdukları yerde gülüşüyorlardı. Muhallebiyi öğretmene fırlatan Anna, Eva'nın arkasına gizlenmişti.</p>

  <p>Hedda öğretmen: "kimin yaptığını söylemezseniz, bugün size ne çörek ne de şerbet yok!" diye haykırdı.</p>

  <p>Yine kimseden ses çıkmadı. O zaman Hedda öğretmen, çocukları kandırmaya çalıştı. Eva'ya yaklaştı, en tatlı sesiyle: "bana kimin muhallebi attığını söylersen sana iki tane çörek veririm", dedi.</p>

  <p>Eva çok korktu. Öğretmenin daha önce böyle konuştuğunu hiç duymamıştı. Öğretmenin sesi pek tatlıydı. Ama aynı ölçüde kızgın olduğunu sezmek hiç de güç değildi. Yapmacık bir tatlılıktı bu, besbelliydi.</p>

  <p>"Çöreklerini kendin ye", dedi Eva.</p>

  <p>Bütün çocuklar el çırptılar. Kahkahalarla güldüler yine.</p>

  <p>Top anaokulunun başöğretmeni Karin: "bugün bu çocuklara ne oluyor?" diye sordu.</p>

  <p>Başöğretmen demek, okuldaki herşey ve herkes hakkında karar veren kimse demekti. Karin öğretmen, her zaman mavi bir giysi giyerdi. Bu giysi onu herkesten ayırır, herkesin üstünde gösterirdi. Öbür öğretmenler mavi giysi giyemezlerdi, beyaz giymek zorundaydılar. Çünkü onların Karin öğretmen kadar yetkileri yoktu.</p>

  <p>"Artık daha fazla muhallebi yiyemezsiniz" dedi Karin öğretmen. "Çok fazla yaramazlık ediyorsunuz. Şimdi oyun oynayacaksınız"</p>

  <p>Çocuklar oyun odalarına koşuşturdular. Küçük çocuklar için ayrı; büyük çocuklar için ayrı bir oyun odası vardı. Öğretmenler, oyuncakları çıkardılar. Ama çocukların hepsi yere oturdular. Oyun oynamak istemediler. Daha doğru dürüst konuşmasını bile beceremeyen Johhny, "oyun oynamak istemiyoyum", dedi. "Oyuncaklayı sevmiyoyum"</p>

  <p>"Oynamak zorundasın", dedi Karin öğretmen. "Senden önce birçok ağabeyin bu oyuncaklarla oynadılar, bu oyuncakları sevdiler."</p>

  <p>Lasse ile Eva, yavaşça bir köşeye çekilip bir dolabın arkasına saklandılar. Her zaman buraya sokulur, oturur, el ele tutuşur, konuşurlardı. Burada kendilerini rahat bulurlardı.</p>

  <p>"Hedda öğretmenin ne kadar kızdığını gördün değil mi?" dedi Lasse.</p>

  <p>"Gördüm" dedi eva. "Öyle korktum ki, ölüyorum sandım."</p>

  <p>Lasse'nin canı biraz sıkılmışa benziyordu. Bütün gün boyunca büyük bir makinenin başında çalışan annesini düşündü birden. Sonra bütün gece boyunca büyük bir kamyonu süren babasını düşündü.</p>

  <p>"Babam gibi çalışmak isterdim" dedi Lasse.</p>

  <p>"Çalışmak için daha çok küçüğüz" dedi eva. "Önce neredeyse yüz yıl okula gitmemiz gerekiyor."</p>

  <p>"Babam şimdi Göteborg'da" dedi Lasse.</p>

  <p>"Göteborg nedir?"</p>

  <p>"Çok uzaklarda büyük bir kent. Babam dün gece kamyonla oraya gitti."</p>

  <p>"Oyun oynamak istemiyorum" dedi eva. "Bu okuldaki oyuncakları hiç sevmiyorum."</p>

  <p>"Bir okumayı öğrenebilsek" dedi Lasse. "Bir keresinde Ulla öğretmene sordum. Ama o bizim yaşta çocukların okumasına gerek olmadığını söyledi. Okumayı ilkokulda öğrenecekmişiz; öyle dedi."</p>

  <p>"Okuldan çıkıp şöyle bir gezebilseydik" dedi eva. "O zaman annemin çalıştığı yere gider, ona yardım ederdik."</p>

  <p>"Sonrada çikolata yapan büyük fabrikaya giderdik" diye haykırdı Lasse. Yalnızca çikolataları düşünmek bile onu mutlu kılmıştı. "Ağızlarımızı tıka basa çikolatayla doldururduk."</p>

  <p>Lasse ile Eva köşelerinde oturmuş konuşurlarken dolabın arkasına ansızın bir baş uzandı. Bu Carl-johan'ın başıydı ve kıpkırmızı bir yün yumağına benziyordu. Carl-johan'ın kıpkızıl, gür saçları vardı.</p>

  <p>Carl-johan anaokulunun en yaramaz çocuğuydu. Öyle yaramazdı ki, biri arkasını dönecek olsa, o hemen bir muziplik yapardı. Bir keresinde tütüncü dükkanındaki Johanson amcanın çizmelerini suyla doldurmuştu. Bir başka zaman da anaokulunun hemen aşağısındaki küçük evin damına tırmanıp bacadan aşağıya bir avuç çatapat göndermişti. Çatapatlar ocağa düşünce patlamış, ocağın başında gözleme pişirmekte olan teyzenin yüzü bir anda kapkara olmuştu. Tavada pişmekte olan gözleme, fırlayıp teyzenin suratına yapışmış, burnu gözlemenin ortasında bir delik açıp, dışarı çıkmıştı. Üstelik tam o anda teyzenin kedisi gözlemenin ortasında görünen burnu, bir lokma ciğer sanıp geçirmişti pençelerini teyzenin burnuna.</p>

  <p>Carl-johan: "bir ayaklanma başlatacağız" diye fısıldadı Lasse ile Eva'ya. Aklında gerçekten parlak bir düşünce geldiğinde hep böyle olurdu. Carl-johan'ın gözleri pırıl pırıldı.</p>

  <p>Eva ile Lasse: "ayaklanma ne demek?" diye sordular.</p>

  <p>Carl-johan sokuldu, öğretmenleri duymasın diye onların kulaklarına fısıldadı: "babam bana çok uzaklardaki ülkelerde insanların ayaklandığını anlatmıştı. Biz de o insanlar gibi yapacağız; yönetimi ele geçireceğiz."</p>

  <p>"Yönetimi ele geçirmek de ne demek?"</p>

  <p>"Nasıl bilmezsiniz canım" dedi, Carl-johan. "Şimdi anaokuluna Karin öğretmenle öbür öğretmenler egemen. Bizler istediğimiz hiçbir şeyi yapamıyoruz. Öğretmenelere, bundan böyle artık her şeye bizim karar vereceğimizi söyleyeceğiz. İşte böylece yönetimi ele geçirmiş olacağız."</p>

  <p>Top anaokulundaki ayaklanma işte böyle başladı. Bu düşünce, Carl-johan'dan gelmişti. Carl-johan, önce Lasse ile Eva'ya öğretmenleri bağlamalarını, saçlarına da yoğurt dökmelerini söyledi.</p>

  <p>Çok geçmeden bütün çocuklar köşelere büzüşüp fısıldaşmaya başladılar.<br />
  daha doğru dürüst konuşamayan Johnny: "öğyetmenleyi bağlayın!" diye haykırdı.</p>

  <p>Öğretmenler, odanın ortasında duruyor, şaşkınlıkla olan biteni anlamaya çalışıyorlardı. Çocuklar, oyuncaklarla oynamak istemiyor, köşelerde oturuyor, fısıldaşıyor, yılgı salan gözlerle öğretmenleri süzüyorlardı.</p>

  <p>Carl-johan, bağlanacak olurlarsa öğretmenlerin direnebileceklerini anlattı. Bunun için çocukların uyanık olmaları gerekiyordu.</p>

  <p>Birden Lasse'nin aklına birşey geldi: "bir tökezletme birliği kurmalıyız" dedi. "Öğretmenler koşup kaçmaya yeltenirlerse, bu birlikteki küçük çocuklar, öğretmenlerin önlerine çıkarlar. O zaman da öğretmenler tökezletme birliğinin üzerine tökezlenir kalırlar."</p>

  <p>Eva'nın aklına başka bir düşünce geldi: "bir nöbetçi birliği kurmalıyız" dedi. "En güçlü çocuklar nöbetçi olsun, öğretmenleri beklesinler."</p>

  <p>Çocuklar, öğretmenlerin onları görmemesi için, gizlice kapıların, dolapların arkasına gizlendiler. Bir kapının arkasında en küçük çocuklardan hemencecik bir tökezletme birliği oluşturuldu. Bu küçük çocuklardan her biri ellerine oyuncak el arabalarıyla oyuncak trenleri aldılar. Öğretmenler kaçmaya kalkışırlarsa oyuncakları önlerine sürüp tökezleteceklerdi.</p>

  <p>Başka bir kapının arkasında bir nöbetçi birliği oluşturuldu. On tane güçlü kız ve oğlan çocuk, başlarına teneke kutuları miğfer gibi geçirdiler. Sonra kalkan olarak kullanmak üzere mutfak tencere kapakları aşırdılar. Çok güçlü bir çocuk olan Anders, "hiç belli olmaz" dedi. "Hedda öğretmen, benden güçlüdür. Belki de bana vurmaya kalkar. O durumda kendimi korumak için elimde bir tencere kapağı bulunmasında yarar var"</p>

  <p>Artık bütün çocuklar hazırdı. Gerçekten bir ayaklanmayı başlatma yürekliliğini gösterebilecek miydiler?</p>

  <p>Lasse eğilip Eva'nın kulağına, "o gücü kendime bulacak mıyım, bilmem" diye fısıldadı. "Ortada fol yok yumurta yokken, saldırıp öğretmenleri bağlayamayız ya. Bir şeyler olması gerek."</p>

  <p>Ancak Lasse'nin uzun boylu düşünüp taşınmasına gerek kalmadı. Çünkü ansızın herşey bir anda oluverdi. Ayaklanma başlamıştı.</p>
</body>
</html>
