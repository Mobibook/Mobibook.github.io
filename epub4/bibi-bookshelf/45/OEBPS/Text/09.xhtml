<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: center;text-indent:0px;"><img alt="LBH-Divider2" src="../Images/LBH-Divider2.png" /></p>

  <h3>9</h3>

  <h3>ilk saldırı</h3>

  <p>Öğleden sonraydı. Öğretmenler daha yeni uyanmışlar, ağızlarından emziklerini çıkarmışlardı.</p>

  <p>O sırada dışarıdaki nöbetçinin haykırdığı duyuldu. Bu, dışarıya bakan pencerenin önünde nöbet tutan Peter'in sesiydi. Oradan aşağıdaki sokağa kadar bütün yokuşu görebiliyordu. "Düşman geliyor!" diye bağırdı.</p>

  <p>Ta aşağılardan anaokuluna doğru bir adamın yürüyerek gelmekte olduğu görülüyordu. Adam uzun boyluydu, elinde büyük bir çanta vardı. Bu, Stina'nın babasıydı. Gündüzleri işten erken ayrıldığından, bütün öbür ana babalardan önce gelir, Stina'yı okuldan alırdı.</p>

  <p>Stina'nın babası yargıçtı. Her gün adliyede oturur, hırsızların hapsedilmesine karar verirdi. Bir hırsızın hapsedilmesine karar verdikten sonra o kadar yorulurdu ki, hemen eve gidip uyuması gerekirdi. Eve giderken de okula uğrayıp Stina'yı alırdı.</p>

  <p>Stina, babasının geldiğini görünce pek korktu. Hemen gidip bir yatağın altına saklandı. Yaptıklarından dolayı babasının onu hapse mahkum edeceğini sanıyor olmalıydı.</p>

  <p>Öbür çocuklar kapının önünde toplandılar, kapıyı kilitlediler. Stina'nın sırık boylu babası salınarak gelip kapının önünde durdu. O kadar uzun boyluydu ki, bir fener kulesine benziyordu. Sanki kulenin tepesine zayıf bir baş oturtulmuştu ve orada bir fenerin tepesindeki lambalara benzeyen fırıl fırıl iki göz duruyordu. Çok kuru bir sesi vardı, konuştuğunda, kuru çalılıklar arasında sanki biri yürüyormuş gibi bir ses çıkarıyordu.</p>

  <p>"Ne istiyorsun" diye bağırdı çocuklar.</p>

  <p>"Kapıyı açın" dedi Stina'nın babası. "Kapı neden kilitli?"</p>

  <p>"İçeri girmeyesin diye."</p>

  <p>"Ama bu, yasaya aykırıdır" dedi Stina'nın babası. "Niye içeri girmeyecekmişim?"</p>

  <p>"Çünkü burada yönetime el koyduk da ondan" dedi çocuklar.</p>

  <p>"Bu da yasaya aykırıdır" diye hırıldadı Stina'nın babası. "Yasaya aykırıdır dedim. Hem siz niçin yönetime el koydunuz?"</p>

  <p>"Çünkü kararlara biz de katılmak istiyoruz" dedi çocuklar. "Öyle sıkılıyorduk ki."</p>

  <p>"Bu da yasaya aykırıdır" diye homurdandı Stina'nın babası. "Kararlara katılmak yasaya aykırıdır. Sıkılmak da yasaya aykırıdır."</p>

  <p>Kalın bir kitap çıkardı çantasından. Kitabın üzerinde 'İsveç devleti yasaları' yazıyordu. Kitabı biraz karıştırdı, sonra dedi ki: "yasalar kitabında şöyle yazıyor: yönetime el koymaya kalkışanlar, sekiz yıl hapse mahkum edilirler."</p>

  <p>"Hapse girmeyeceğiz!" diye bağırdı Carl-johan, kapının aralığından. "Okulumuzu savunacağız. Burası artık okulumuz."</p>

  <p>"Yasaya aykırıdır bu!" diye gıcırdadı Stina'nın babası. "Kendinizi savunacak olursanız, bir beş yıl daha ceza yersiniz. Toplam on üç yıl hapislik eder."</p>

  <p>Bu konuşmalar sırasında Anders, bir merdivene tırmanarak okulun damındaki kapağı açmıştı. Eva'nın sabahleyin ısmarladığı elli yumurtayı da mutfaktan almıştı. Anders dama çıktı ve Stina'nın babasının durduğu yerin üzerinde damın ucuna gelip oturdu. Elinde bir yumurta tutuyordu.</p>

  <p>"Buraya bak!" diye bağırdı Stina'nın babasına. "Seni gidi kocamış fasulye sırığı seni. Burada bizim sözümüz geçer, anladın mı. Çek arabanı buradan. Becerebildiğin bir başka iş bul kendine. O kadar uzunsun ki, pekala bayrak direği ya da kentin alanına yılbaşı ağacı olabilirsin."</p>

  <p>Anders elindeki yumurtayı gösterdi. "Hemen çekip gitmezsen, şu yumurtayı örümcek tutmuş kafanda patlatıveririm."</p>

  <p>Stina'nın babası pek öfkelendi ama gık bile diyemedi. Öylece kalakaldı, soluğunu tuttu. Sonunda dayanamadı, gıcırdayan sesiyle şunları söyleyebildi: "yasaya aykırıdır bu. Her şey yasaya aykırıdır. Bütün insanları hapse tıkacağım. Siz herkesten çok yasalara aykırısınız."</p>

  <p>Bunu üzerine Anders, elindeki yumurtayı öyle bir gönderdi ki, yumurta adamın tepesine indi, 'plof' diye bir ses çıktı. Yumurta kırıldı, adamın başından aşağıya akmaya başladı. Bütün çocuklar sevinçle haykırdılar. Yumurtanın sarısı yavaş yavaş akarak adamın sol kulağının üzerine çöktü.</p>

  <p>Adamın ödü kopmuştu. Yokuş aşağı koşarak kaçtı. Koşarken çalıların, taşların üzerinden seken bir kanguruya benziyordu. Yokuşun sonuna gelince durdu, bağırdı: "polis çağıracağım! İtfaiyeyi çağıracağım! Bir daha hayat boyu dondurma yiyemeyeceksiniz!"</p>

  <p>Çocuklar, adamı böylece savdıktan sonra, Stina, saklandığı yatağın altına çıktı. Hala biraz korkuyordu, ama arkadaşlarının çok yürekli oldukları kanısındaydı.</p>

  <p>Çocuklar şimdi ne yapmaları gerektiğini düşündüler. Az sonra Stina'nın babası polislerle gelecekti. Şimdi asıl sorun, bir yolunu bulup okulu savunmaktı. Çocuklar orada durmuş düşünürlerken, öğretmenler yatıp uyudukları odadan çıktılar.</p>

  <p>Önce Karin öğretmen çıktı, çocuklara doğru giderek şöyle dedi: "biz öğretmenler olup bitenleri aramızda tartıştık. Üzerimize yoğurt döktüğünüz için hala size kırgınız. Ama bizler de yanlış şeyler yaptığımızı anladık. Sizlere hiç iyi davranmadık. Acaba bizi bağışlayacak mısınız diye düşünüyoruz."</p>

  <p>Çocuklar sustular, birbirleriyle bakıştılar. Şimdi buna ne demeliydi. Öğretmenlerin doğru söylediklerine inanılabilir miydi?</p>

  <p>Belki de onları aldatmak için bir oyundu bu. Hiç belli olmaz. Öğretmenler belki de şimdi böyle konuşup beklenmedik bir anda yeniden yönetimi ele geçirmeyi, yeniden eskisi gibi çocuklara egemen olmayı tasarlıyorlardı.</p>

  <p>"Sizlere nasıl güvenebiliriz?" diye sordu Lasse.</p>

  <p>Hedda öğretmen, kendilerinin okulun yönetmek istemediklerini, asıl yöneticilerin bunu böyle istediklerini söyledi. Bütün İsveç'te bunun böyle olduğunu anlattı. Bütün İsveç'te çocuklar hep böyle özel evlere konuyor, başka insanlarla ilişki kurmalarına izin verilmiyordu. Yaşlı kimseler de, aynı biçimdeki düşkünler evi denilen yurtlara konuyordu. Sakatlar, kolları bacakları ağrıyan kimseler de böyle özel evlere yerleştiriliyordu.</p>

  <p>"Niye böyle yapıyorlar?" diye sordu Lasse. Sesinde büyük bir güvensizlik vardı, çünkü hala öğretmenlere güvenmiyordu.</p>

  <p>"Aslında bütün insanların birlikte olmaları gerekirdi" dedi Hedda öğretmen. "Yaşlılar, çocuklar, hastalar, hepsi birbirlerini görebilmeli, birbirlerine heyecanlı öyküler anlatabilmeliydi. Bütün çocuklar, büyüklerin çalıştığı fabrikaları gidip gezebilmeliydi. Bu çok eğlenceli olurdu. Ama yöneticilerimiz, çocukların da, yaşlıların da kendilerine ayrılan özel yerlerde bulundurulmalarının daha az masraflı olduğu kanısındalar. Böylelikle yaşlılara ve çocuklara bakmak daha ucuza gelir. Biz top anaokulunun öğretmenleri, siz çocuklardan çok şey öğrendik. Okulun iyi olduğunu, ama daha iyi, çok daha iyi yönetilebileceğini öğrendik. Biz bunu sizlerle ve ana babalarınızla birlikte yapacağız."</p>

  <p>Çocuklar öğretmenlerin söylediklerini aralarında tatıştılar. Sonunda, öğretmenlerin de bu girişime katılmalarına karar verdiler. Öğretmenlerin de çocuklar kadar söz hakkı olacaktı; ama çocuklardan daha fazla söz hakkı olmayacaktı.</p>

  <p>Ama artık bu gibi şeyleri konuşmak için zaman kalmamıştı. Saldırı her an beklenebilirdi. Bütün ana babalar anaokuluna saldıracaklardı. Bunun için Carl-johan, okulun ve tepenin bir haritasını çizdi.</p>

  <p>Bu gerçek bir alan haritasıydı. Carl-johan, bu haritayı düşman anlayamasın diye önce görünmez mürekkeple çizdi. Ama görünmez mürekkeple çizilmiş olduğundan haritayı çocuklar da göremediler. Bunun üzerine Carl-johan, bu kez renkli mürekkeple çizdi haritayı.</p>

  <p>Saldırı ne güneyden ne de batıdan gelebilirdi. Çünkü okulun bu yanlarında derin bir hendek ve hendeğin yanında da yüksek bir tel örgü bulunuyordu. Ana babaların kuzeyden ve doğudan saldırıya geçecekleri apaçıktı. Tepenin bu yanları düzgün ve engelsizdi. Buradan okula doğru geniş bir asfalt yol uzanıyordu.</p>

  <p>"Saldırı buradan gelecek" dedi Carl-johan.</p>

  <p>Çocuklar okulu savunmak üzere barikatlar kurmaya başladılar. İki çocuk gizlice dışarı çıkarak, iki ağacın arasına ince bir ip gerdi. Büyükler saldırıya geçtiklerinde bu ipe takılıp tökezlenerek yere yuvarlanacaklardı.</p>

  <p>Çocukların yarısına beşer yumurta verildi. Bunlar yapının damında oturup düşmanı yumurta yağmuruna tutacaklardı.</p>

  <p>Bütün bunlara karşılık düşmanlardan birkaçı yine de okulun içine girmeyi başaracak olurlarsa, el arabaları ve oyuncak trenleriyle bekleyen tökezletme birliği, onları yere yıkmaya hazırdı.</p>

  <p>Hazırlıkların çoğu tamamlandığında Lasse'nin aklına bir şey geldi. Yüzbaşının o eski topunu hatırladı. Topu yumurta ve çilekle doldurup düşmanı ateşe tutmak düşünülebilirdi.</p>

  <p>Öğretmenler, okul yapılırken bu eski topun mahzene konulduğunu biliyorlardı. Çocuklar mahzenin kapısını açtılar. Başlarında el fenerini tutan Karin öğretmen olduğu halde mahzene indiler. Mahzen toprak kokuyordu, karanlıktı. El fenerinin cılız ışığında topun bir köşede yatmakta olduğu görülebiliyordu. Top eskiydi, paslıydı, ama belki de kullanılabilirdi.</p>

  <p>Top demirden yapılmıştı, inanılmaz ölçüde ağırdı. Ancak öğretmenlerin yardımıyla çocuklar topu okulun damına çıkarıp yerleştirmeyi başardılar. Şimdi asıl sorun bu topla nasıl ateş edileceğiydi. İçine yumurta ve çilek doldurmak yetmiyordu. Patlayıcı bir şeye gerek vardı.</p>

  <p>"Ben biliyorum" dedi Eva. "Topu barutla doldururuz."</p>

  <p>Mahzendeki bütün barut alınıp getirildi. Bütün barutlu tabanca ve tüfekler boşaltıldı, böylelikle iki kiloya yakın barut sağlandı. Barut, topa dolduruldu.</p>

  <p>Her şey hazır olunca, herkes yerini aldığında, dışa bakan penceredeki gözcü haykırdı: "hazır olun! Düşman saldırıya geçmek üzere toplanıyor!"</p>
</body>
</html>
