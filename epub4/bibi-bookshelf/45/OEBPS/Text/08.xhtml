<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: center;text-indent:0px;"><img alt="LBH-Divider2" src="../Images/LBH-Divider2.png" /></p>

  <h3>8</h3>

  <h3>hiç bir şey bizi durduramaz</h3>

  <p>Çocuklar, yapmak istedikleri birçok şeyi yapamadıkları için başkaldırmışlardı. Her gün dışarı çıkmak, kenti dolaşmak istiyorlardı. Büyüklerin çalıştığı fabrikaları yakından görmek istiyorlardı. Yangın söndürme arabalarını ve itfaiyecileri görmek, tanımak istiyorlardı. Makinelerin, otomobillerin yapıldığı fabrikaları görmek, onların nasıl işlediğini bilmek istiyorlardı.</p>

  <p>Okumayı öğrenmek istiyorlardı. Çünkü dünyada en eğlenceli şey kitap okumaktı. Ama onlar daha okuyamıyorlardı. Çünkü, büyükler, hiç bir çocuğun yedi yaşını doldurmadan okumayı öğrenemeyeceğine karar vermişti.</p>

  <p>Gündüzleri film seyredebilmek için bir film makinası almak istiyorlardı.</p>

  <p>Yapmak istedikleri daha o kadar çok şey vardı ki. Ama ne isteseler, öğretmenleri "olmaz!" diyordu. Onlara bakılırsa, çocuklar okullara kapatılmalıydı, pek sıkıcı bir yığın oyuncakla oynamalıydılar. Birçok kereler dışarı çıkmalarına bile izin verilmiyordu. Çünkü öğretmenler dışarı çıkınca onların yaramazlık yaptıklarını söylüyorlardı. Bazen dışarı çıkmalarına izin verildiğinde de, ancak anaokulunun yakınındaki parka kadar gidebiliyorlardı.</p>

  <p>Çocuklar sonunda ayaklanmışlardı. Ama her ayaklanmada olduğu gibi yönetenlerin, bu ayaklanmayı da bastırmaları tehlikesi vardı. Öyleyse bir şeyler yapmalıydılar.</p>

  <p>Öncelikle okulu dışarıdan gelecek saldırılara karşı korumak, savunmak gerekiyordu. Birkaç saat sonra bütün ana babalar, çocuklarını almaya geldiklerinde, onlara karşı hazırlıklı bulunmak gerekiyordu. Ayrıca öğretmenlere, anaokulundaki kararları çocukların vermesi gerektiğini de anlatmak gerekiyordu.</p>

  <p>Daha şimdiden çocukların çoğu öğretmenlere çok kötü davranmış oldukları kanısındaydı. Elbette ki, öğretmenlerin saçlarına yoğurt dökmek hiç de hoş bir şey değildi.</p>

  <p>Üstelik öğretmenler de çok iyi insanlardı. Yalnızca biraz bilgisizdiler.</p>
</body>
</html>
