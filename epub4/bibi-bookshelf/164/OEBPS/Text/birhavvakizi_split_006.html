<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birhavvakizi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal">— Haklı, dedi Raoul, du Tillet'ye borçlu kalmadığıma öylesine memnunum ki!</p>

  <p class="normal">Her şeye vâkıf olmaya alışık insanlar, niçin kendi şahsî işlerinde bu basiretsizliğe düşerler? Belki de zekâ her noktada birden mükemmel olamıyor. Belki de sanatçılar, geleceklerini düşünemeyecek kadar bugünlerini yaşarlar. Belki de kendilerine tuzak kuruldu sanmayı gülünç bulurlar, kimsenin kendilerine oyun etme cesaretini gösteremeyeceğine inanırlar. Oysa geleceğin beklemeye gücü yoktu. Yirmi gün sonra senetler protesto oldu, neyse ki Florine, Ticaret Mahkemesi'nden ödeme tarihinin yirmi beş gün uzatılmasını talep etti ve bu talebi kabul edildi. Raoul durumunu inceledi, hesapları istedi: Gazete gelirleri masrafların ancak üçte ikisini karşılıyordu ve abone sayısı gitgide azalmaktaydı. "Büyük adam" endişeli ve karanlık bir havaya büründü, ama sadece Florine'in yanında. İçini bir tek ona açabiliyordu. Florine ona, yazacağı piyesleri önceden satıp, hasılat payını devretmek suretiyle borçlanmasını tavsiye etti. Nathan bu yolla yirmi bin frank buldu ve borcunu kırk bine indirdi. 10 Şubat'ta yirmi beş günlük vade doldu. Adaylığını koymayı düşündüğü seçim bölgesinde Nathan'ı karşısında rakip olarak görmek istemeyen, başka bir seçim bölgesini ise bakanlık sevdasında olan Massol'a bırakan du Tillet, Gigonnet'yi, adım adım takip etmek üzere Raoul'ün peşine taktı. Borcunu ödeyemediği için hakkında hapis kararı verilen bir adam adaylığını koyamazdı. Clichy'deki kodes geleceğin bakanını yutar götürürdü. Florine'in de, şahsî borçları yüzünden, icra memurlarıyla başı beladaydı, eşyaları haczedilmişti. Bu buhranlı durumda, kendi kendine yardımcı olacak, Medea'nın Beni'nden<sup class="calibre2"><a href="../Text/birhavvakizi_split_007.html#footnote-600-65" id="footnote-600-65-backlink">[65]</a></sup> başka şeyi kalmamıştı. Tutkulu adam, temelsiz inşa edilmiş, çiçeği burnunda çamuru karnında binasının dört bir yanından çatırdadığını işitiyordu. Bunca büyük bir girişimi ayakta tutacak gücü kalmayınca, kendini onu yeni baştan kotarmaya yeterli hissetmiyordu. Demek boş hayallerinin yıkıntısı altında yok olup gidecekti. Hâlâ bazı hayat belirtileri gösterebiliyorsa, bu, kontese duyduğu aşk yüzündendi. Ama canlılığı sadece görüntüden ibaretti, içindeki ümit çoktan sönmüştü. Hâlâ du Tillet'den hiç şüphelenmiyor, karşısında suçlu olarak yalnız tefeciyi görüyordu. Rastignac olsun, Blondet, Lousteau, Vernou, Finot, Massol olsun, bu kadar tehlikeli bir işin içine batmış bu adamı aydınlatmaktan yan çiziyorlardı. Kendisine iktidar kapısını yeniden açmak isteyen Rastignac, Nucingen ve du Tillet ile ittifaka girmişti. Ötekilere gelince, baş olmaya çalışmakla suçladıkları, ama aslında kendilerinden farksız birinin can çekişişini seyretmekten çok büyük bir haz duyuyorlardı. İçlerinden hiçbiri durumun kötülüğüne dair, Florine'in kulağına bir kelime çıtlatmamıştı. Aksine ona Raoul'ü övüyor, "Nathan dünyayı omuzlayacak güçte, bu işin içinden de çıkmasını bilir, her şey çok güzel olacak," türünden sözler ediyorlardı. Blondet, ciddi ciddi:</p>

  <p class="normal">— Dün iki abone daha kaydedildi, diyordu. Raoul'ün milletvekili olması yakındır. Bütçe oylandı, Meclis'in yenilenmesine ait karar nerdeyse çıkmak üzere.</p>

  <p class="normal">Kovuşturma altında olan Nathan, tefecilik işinden umudunu kesmişti. Eşyaları haczedilen Florine içinse, para babası bir enayiye rastlamaktan başka çare kalmamıştı. Böyleleri de aranınca şıp diye bulunmaz. Nathan'ın parasız ve itibarsız kişilerden başka dostu kalmamıştı. Bir tutuklama kararı, onca umut bağladığı siyasî geleceğini bir anda yok ederdi. Bütün bu felaketler yetmezmiş gibi, bir de parası peşin olarak alınmış bir sürü çalışmanın altına girmişti. Yuvarlanmakta olduğu sefalet uçurumunun dibini göremiyordu. Bunca tehdit karşısında cüretini kaybetti. Pek iyi, ya Kontes de Vandenesse, ona sadık kalır, peşinden ta uzaklara gelir miydi? Kadınlar, aşkı bir bütün olarak yaşamadıkça ve yanındakilere mutluluğun esrarlı bağlarıyla bağlanmadıkça, hiç kimsenin peşinden kendilerini böyle bir uçuruma atmazlardı. Mesela, kontes onunla yurtdışına kaçsa bile, o zaman da bu yolculuğa beş parasız, aç ve çıplak katılacak, bir yük de o olacaktı. Nathan gibi bir gururlu, ikinci sıradan bir zekânın, kördüğümü kesecek kılıç olarak ancak intiharı görmesi gerekirdi, gördü de! İçine katıldığı, hükmetmeye yeltendiği böyle bir dünyanın önünde küçük düşmek, muzaffer kontesi o dünyada bırakarak yeniden üstü başı çamurlu bir piyade neferi haline dönme düşüncesi dayanılır şey değildi. Şairin oturduğu hayalden sarayın kapısında Çılgınlık dans ediyor, çıngırak seslerini duyuruyordu. Bu son aşamada Nathan bir rastlantı bekledi ve canına kıymayı en son ana bıraktı.</p>

  <p class="normal">Adlî duyurular, mahkeme çağrıları borcun ödenmemesi dolayısıyla hapis cezası talepleriyle dolu son günler boyunca Raoul, dışa vurmak istemese de, her yerde, dikkatle bakanların intihara yönelmiş veya intiharı düşünmekte olan insanlarda görebileceği o soğuk, o uğursuz edayı taşıdı. Kendilerini kaptırdıkları uğursuz düşünceler, bu durumda bulunan insanların alnında, bulanık ve sisli bir renge bürünür. Gülüşleri bilmem hangi uğursuz şeyi gizler, hareketleri tafralıdır. Bu gibi bedbahtlar hayatın altın meyvelerini ta posasına kadar emmek ister gibidir. Bakışları insanın içine işler; göklerden ölüm çanlarını dinlerler, dikkatleri dağınıktır. Leydi Dudley'lerde bir gece Marie, insanı ürküten bütün bu belirtileri fark etti. Herkes salonda sohbet ederken, Raoul içerideki bir odada, bir divanın üstünde tek başına kalmıştı. Kontes kapıya geldiğinde, o başını bile kaldırmadı, onun ne nefes alıp verişini duydu, ne ipek elbisesinin hışırtısını. Gözleri sabit, çektiği ıstıraptan durgunlaşmış, halıdaki bir çiçek desenine bakıyordu. Belli ki, vazgeçmektense ölmeyi tercih ediyordu. Herkesin Sainte-Hélène'de<sup class="calibre2"><a href="../Text/birhavvakizi_split_007.html#footnote-600-66" id="footnote-600-66-backlink">[66]</a></sup> bir kaidesi olmaz. Zaten o sıralar Paris'te intihar kol geziyordu. İnancını yitirmiş toplumların son sözü ne olabilir ki? Raoul ölmeye karar vermişti. Umutsuzluk umutlar yüzündendir, Nathan'ın umutsuzluğunu ise ancak mezar paklardı.</p>

  <p class="normal">Marie bir çırpıda yanına gelerek:</p>

  <p class="normal">— Neyin var senin? diye sordu.</p>

  <p class="normal">— Hiç, dedi.</p>

  <p class="normal">Âşıklar arasında bu hiç kelimesinin öyle bir söylenişi vardır ki, tam tersi anlama gelir. Marie omuz silkti:</p>

  <p class="normal">— Bir çocuksunuz siz, dedi, başınıza bir felaket gelmiş.</p>

  <p class="normal">— Benim mi? Yoo! dedi Raoul sevgiyle. Zaten böyle bir şey olsa, en önce siz öğrenirsiniz Marie.</p>

  <p class="normal">Kontes egemen bir tavırla bir edayla:</p>

  <p class="normal">— Odaya girdiğimde ne düşünüyordunuz? diye sordu.</p>

  <p class="normal">— Gerçeği öğrenmek ister misin?</p>

  <p class="normal">Kontes başını sallayarak tasdik etti.</p>

  <p class="normal">— Seni düşünüyordum, dedi. Birçok erkek benim yerimde olsa diyordum kendi kendime, geride bir şey bırakılmadan sevilmek ister. Oysa ben zaten öyleyim, değil mi?</p>

  <p class="normal">— Evet.</p>

  <p class="normal">Yakalanma tehlikesini umursamadan ona sarılarak ve öpmesi için alnını ona uzatarak:</p>

  <p class="normal">— Ve, diye sözüne devam etti, seni arkamda tertemiz ve vicdan azapsız bırakıyorum. Seni ben uçuruma sürükleyebilirdim. Ama lekesiz, şerefinden hiçbir şey kaybetmemiş olarak onun kenarındasın. Buna rağmen beni tedirgin eden bir düşünce var ki...</p>

  <p class="normal">— Ne o?</p>

  <p class="normal">— Günün birinde beni hor göreceksin!</p>

  <p class="normal">Kontes acı acı gülümsedi.</p>

  <p class="normal">— Evet, diye devam etti Raoul, tertemiz duygularla sevildiğine asla inanmayacaksın. Bana kara çalacaklar, bunu biliyorum. Kadınlar, gömüldüğümüz çirkefin dibinden gözlerimizi, orada bir Marie'ye, hiçbir sakınma payı bırakmadan, tapmak için, göğe doğru kaldırdığımızı düşünmek istemezler. Bu aziz aşka hüzün verici meseleleri katarlar, zekâsı derin ve içi şiir dolu erkeklerin ruhlarını bir mihraba adayabilmek için, basit zevklerden soyduklarını anlamazlar. Oysa Marie, ideal aşk inancı bizlerde, sizlerden daha ateşlidir: Onu biz, hatta bizde aramayan kadında bile buluruz.</p>

  <p class="normal">Marie, kendine hâkim olmaya çalışan bir kadının alaycı edasıyla:</p>

  <p class="normal">— Niye bu nutuk? dedi.</p>

  <p class="normal">— Fransa'dan ayrılıyorum! Bunu neden ve nasıl yapacağımı yarın uşağımın sana getireceği mektuptan öğreneceksin. Elveda Marie!</p>

  <p class="normal">Raoul, kontesi göğsünün üstüne çekip sıkı sıkı sarıldı ve onu acıdan şaşkına dönmüş halde, orada bırakarak çıkıp gitti.</p>

  <p class="normal">Onu aramaya gelen Markiz d'Espard:</p>

  <p class="normal">— Neyiniz var küçüğüm? diye sordu. Mösyö Nathan ne dedi size? Kederli bir havada ayrıldı bizden. Ya belki çok fazla akıllısınız siz ya da hiç.</p>

  <p class="normal">Kontes salona girmek için markizin koluna tutundu, birkaç dakika sonra da orayı terk etti.</p>

  <p class="normal">Leydi Dudley, markize:</p>

  <p class="normal">— Belki de ilk randevusuna gidiyor, dedi.</p>

  <p class="normal">— Nereye gittiğini öğrenirim ben, diyen markiz kontesin arabasını takiben yola koyuldu.</p>

  <p class="normal">Ama Madam de Vandenesse'in arabası Saint Honoré mahallesine doğru yol aldı. Madam d'Espard eve dönerken, Kontes Félix'in arabasının Rocher sokağı yönünde, mahalleyi kat ettiğini gördü. Marie yattı ama uyuyamadı. Bütün gecesini, tek satırını bile anlamadan, Kuzey Kutbu'na yapılmış bir seyahatin hikâyesini okumakla geçirdi. Uşak Raoul'ün mektubunu getirdiğinde saat sekiz buçuktu. Zarfı paralarcasına açtı. Mektup bu durumlarda daima kullanılan şu sözlerle başlıyordu:</p>

  <p class="normal">"Biricik sevgilim, bu mektup eline geçtiği anda ben artık bu dünyadan göçmüş olacağım..."</p>

  <p class="normal">Gerisini okumadı. Asabî bir kasılmayla kâğıdı buruşturdu, çıngırağı çalarak oda hizmetçisini çağırdı. Sırtına çabucak bir elbise giydi, eline ilk gelen ayakkabıyı ayağına geçirdi, şalına sarındı, şapkasını taktı. Sonra hizmetçisine, kont sorduğunda, kız kardeşi Madam du Tillet'ye gittiğini söylemesini tembih ederek dışarı çıktı. Raoul'ün uşağına:</p>

  <p class="normal">— Sen yola çıkarken efendin neredeydi? diye sordu</p>

  <p class="normal">— Gazete yazıhanesinde.</p>

  <p class="normal">— Haydi çabuk!</p>

  <p class="normal">Ev halkının şaşkın bakışları arasıda, daha saat dokuz bile değilken, kimsenin gözünden kaçmayan sıkıntılı bir halde, yayan olarak deliler gibi çıktı gitti. Bereket versin ki, oda hizmetçisi konta, madamın kız kardeşi Madam du Tillet'den onu çılgına çeviren bir mektup aldığını ve mektubu kendine getiren uşakla birlikte koşar adım onlara gittiğini söyledi. Vandenesse izahat almak üzere karısının dönüşünü bekledi. Kontes bir faytona binerek gazete yazıhanesine doğru yola koyuldu. Feydeau caddesindeki eski bir konakta bulunan gazete sabahın bu saatinde bomboştu. Orada bula bula, genç ve güzel bir kadının çaresiz bir halde oradan oraya koştuğunu ve kendisine Mösyö Nathan'ı sorduğunu görerek hayrete düşen odacı çocuğu buldu. Kontesi kıskançlık sahnesi yaratacak bir rakibe sanan çocuk:</p>

  <p class="normal">— Herhalde Matmezel Florine'in evindedir, diye cevap verdi.</p>

  <p class="normal">— Buradayken nerede çalışır? dedi Madam de Vandenesse.</p>

  <p class="normal">— Anahtarını hep yanında bulundurduğu bir odada.</p>

  <p class="normal">— Götür beni oraya.</p>

  <p class="normal">Çocuk onu arka avluya açılan küçük, loş bir odaya götürdü. Bir zamanlar soyunup giyinmeye yaradığı besbelli bu yer, eskiden yatak odası olarak kullanılan bir odaya bitişikti. Yük dolabı hâlâ yerinde duruyordu. Oda iki tarafla bağlantılıydı. Nathan'ın çalıştığı oda kilitliydi. Kontes ancak öteki odanın penceresinden içeride olup bitenleri görebildi: Nathan başyazar koltuğunda yığılıp kalmıştı. Boğazından hırıltılar çıkıyordu.</p>

  <p class="normal">Kontes odacı çocuğa:</p>

  <p class="normal">— Kapıyı kırıp içeri girin ve sakın kimseye ağzınızı açmayın. Bu iyiliğin bedelini size öderim, dedi. Görmüyor musunuz, Mösyö Nathan ölüyor.</p>

  <p class="normal">Odacı çocuk kapıyı zorlayabileceği demir bir aleti kapmak üzere gazete basım odasına koştu. Raoul, mangaldaki kömür çarpmış basit bir terzi kadın gibi, zorla nefes alıp veriyordu. İntiharına ani bir beyin kanaması süsü vermesini Blondet'den rica ettiği mektubun mürekkebi daha kurumamıştı. Kontes tam zamanında yetişmişti. Raoul'ü arabaya taşıttı. Onun nerede tedavi ettirebileceğini bilmediği için, bir otele girip oda kiraladı. Odacı çocuğu bir hekim aramaya gönderdi. Raoul birkaç saat içinde tehlikeyi atlatmıştı, ama kontes, sırrını kaba çizgileriyle öğrenmeden onun başucundan ayrılmadı. Bu tutkulu yıkık adam, acısının korkunç ağıtıyla onun kalbini dağladıktan sonra, bir gün önce Nathan'ın alnında yer eden bütün o düşünce ve tasaların yüküyle dopdolu, evine döndü.</p>

  <p class="normal">Ayrılırken ona yaşama gücü vermek amacıyla:</p>

  <p class="normal">— Her şeyi düzelteceğim, demişti.</p>

  <p class="normal">Félix, geldiğini görünce, karısına:</p>

  <p class="normal">— Eee? Kız kardeşinin nesi varmış? diye sordu. Seni hayli sıkkın görüyorum.</p>

  <p class="normal">Kontes, sakinmiş gibi görünmeye çalışıp, bütün gücünü toplayarak:</p>

  <p class="normal">— Sırrını en derin şekilde saklamak istediğim müthiş bir hikâye, diye cevap verdi.</p>

  <p class="normal">Tek başına kalabilmek ve düşünme fırsatı bulabilmek için, akşam İtalyan Tiyatrosu'na bir uğramış, sonra da içini dökmeye Madam du Tillet'ye gelmişti. Sabahki korkunç sahneyi anlatmış, ondan öğüt ve yardım istemişti. O anda ne biri, ne diğeri, Kontes Félix de Vandenesse'e bunca korkuyu yaşatan o basit mangalı tutuşturanın bizzat du Tillet olduğunu biliyordu. Marie kız kardeşine:</p>

  <p class="normal">— Benden başka kimsesi yok bu dünyada, demişti. Onun için elimden ne gelirse yapacağım.</p>

  <p class="normal">Bu sözlerde bütün kadınların sırrı saklıdır: Bir kadın, yüce, kusursuz bulduğu bir erkeğin her şeyi olduğuna, kesinkes inanmaya görsün, hemen bir kahraman olup çıkar.</p>

  <p class="normal">Du Tillet, baldızıyla Nathan arasında, az çok muhtemel görülebilecek, bir aşktan söz edildiğini duymuştu. Ama o da buna inanmayanlardan, daha doğrusu bunu Nathan'ın Florine'le olan ilişkisiyle bağdaştıramayanlardan biriydi. Aktris, kontesi kovalardı, kontes de onu tabii. Ama evine gelip de baldızının, hem de bütün akşam boyunca kendilerinde kaldığını görünce, Raoul'ün içini, daha İtalyan Tiyatrosu'ndayken bir sürü huzursuzluğun yüzüne vurduğunu fark ettiği kontese açtığını anladı. Demek kontes onu sahiden seviyordu: Öyleyse buraya, Nathan'ın ihtiyar Gigonnet'ye borçlu olduğu parayı Marie-Eugénie'den istemek için gelmişti. Kendine akıl almaz gelen, kavramakta güçlük çektiği böyle bir durumun sırları içine girmiş olmak Madam du Tillet'yi o kadar şaşkına çevirmişti ki, onun bu halini görünce, du Tillet'nin şüpheleri kafasında kesinlik kazandı. Banker, Nathan'ın girdiği düzenin bütün iplerini elinde tuttuğunu sandı. Hiç kimse zavallının, kontesin geceki ve sabahki olayları kimseye söylemediği takdirde beş yüz frank vermeyi vaat ettiği odacı çocuğun adıyla, Mail sokağındaki süslü bir otel odasında yatmakta olduğunu bilmiyordu. Bu rüşvet sayesinde François Quillet geri döndüğünde kapıcıya Nathan'ın yoğun bir çalışma sonunda hastalandığını söylemeyi de unutmamıştı. Du Tillet, Nathan'ı ortalıkta görmeyince şaşmadı. Gazetecinin, kendisini tutuklamakla görevli şahıslardan kaçmak için gizlenmesi tabiiydi. Polis memurları, onun hakkında bilgi almaya geldiklerinde, sabahleyin bir kadının gelip başyazarı götürdüğünü öğrendiler. Faytonun numarasının tespiti, sürücünün sorgusu, yavaş yavaş yeniden hayata kavuşmakta olan borçlunun kaldığı otelin araştırılması ve bulunması iki gün sürdü. Böylece Marie'nin aldığı akıllıca tedbirler Nathan'a üç gün kazandırmıştı.</p>

  <p class="normal">İki kız kardeş birbirinden kötü bir gece geçirdiler. Böyle bir felaket, ateşinin ışığını bütün hayatın üstüne serper. Onu şimdiye kadar gözü oyalayan zirveleriyle değil de, sığlıklarıyla, engebeleriyle aydınlatır. Koltuğunda can çekişen, günlüğü önünde, Romalı haşmetiyle hayatının son düşüncelerini kaleme alan genç bir adamın gözler önüne serdiği korkunç manzarayla kafası allak bullak olan zavallı Madam du Tillet, onun imdadına koşmaktan, kardeşinin yaşama gücünü kendinden aldığı bu asil ruha hayat bağışlamaktan başka bir şey düşünemiyordu. Sebepleri incelemeden sonuçlara bakmak, bizim düşünce yapımızın tabiatında vardır. Eugènie, birçok kere evine yemeğe gittiği Barones Delphine de Nucingen'e başvurabileceği fikrini içinden tekrarladı. Muhakkak başaracaklardı. Çağdaş toplumun perdahlı çelik çarkları arasında ezilmemiş bütün insanlar gibi, gönlü gani olan Madam du Tillet, bütün yükü üstüne almaya karar verdi.</p>

  <p class="normal">Nathan'ı önce ölümden kurtarmış olmaktan mutlu kontese gelince, bütün gecesini, kırk bin frankı sağlayacak düzenler aramakla geçirdi. Bu buhran durumlarında kadınların üstüne yoktur. Duygularının yönlendirmesiyle, hırsızları, iş adamlarını ve tefecileri bile şaşırtacak düzenler kurarlar. Elbette sanayi toplumunun bu az çok tescilli üç sınıfının yeryüzünde şaşabileceği bir şeyler kalabilmişse!.. Kontes kâh yerlerine sahtelerini alarak elmaslarını satmayı düşünüyor, kâh bu oyunun içine sokmuş olduğu kız kardeşi için Vandenesse'den para istemeye karar veriyordu. Ama şerefsizce çarelere boyun eğmeyecek kadar asil ruhluydu. Böyle çareleri daha aklına gelir gelmez reddediyordu. Vandenesse'in parası Nathan'a ha! Cinayet işlemiş gibi sıçrıyordu yatağından. Sahte elmaslarla dolaşmak? Sonunda kocası fark edecekti. Parayı altın içinde yüzen Rothschild'lerden, yahut da fakir fukaraya yardım elini uzatıyor olması gereken Paris başpiskoposundan istemek, böylece bir kıbleden ötekine koşmak vardı! Hükümet kapısının bu kadar uzağında kalmış olmasına yandı. Eskiden olsa, hanedan mensuplarından ödünç para sızdırabilirdi. Babasına başvurmayı düşündü. Fakat eski hâkim yasadışı işlerden tiksinti duyuyordu. Çocukları sonunda onun aşk yüzünden düşülmüş felaketlere ne derece soğuk baktığını anlamışlardı. Böyle bir şeyin lafını bile açtırmazdı. İnsanoğluna hoşgörüsü kalmamıştı. Entrikanın her türlüsünden nefret ediyordu. Kontes de Granville'e gelince Normandiya'daki çiftliklerinden birine çekilmiş, son demine kadar aynı soğukluğunu muhafaza ederek, bir yandan dua edip, bir yandan para biriktirerek, papazlarla para çıkınları arasında gün geçirmekteydi. Marie acaba Bayeux'ye gidecek kadar zaman bulabilse, annesi neye kullanacağını sormadan bu kadar parayı ona vermez miydi? Borçlarım için dese? Tercih ettiği kızıydı, belki onu yumuşatabilirdi. Ne ise! Çaresiz kalırsa Normandiya'ya gidecekti. Kont de Granville, yalancıktan, karısının ağır bir hastalığa tutulduğu bahanesini ortaya atıp, ona bir seyahat fırsatı hazırlamaktan kaçınmazdı herhalde. Sabahleyin kendini dehşete düşüren üzücü manzara, Nathan'a gösterdiği özen, onun yatağı başında geçen saatler, olayın kesik kesik anlatılan hikâyesi, büyük bir zekânın bu can çekişişi, bir dehanın göklere yükselen yolunu sıradan, iğrenç bir engelin kesmiş olması, bütün bunlar aşkını bir kat daha güçlendirerek yeniden aklına geliyordu. Heyecanlarını yeni baştan hissetti ve acılar onu yüceliklerden daha mutlu kıldı. Başarıyla süslü olsa, bu alnı öpebilecek miydi acaba? Hayır, hayır! Nathan'ın Leydi Dudley'lerde, arka odada ona söylediği son sözlerde sonsuz bir asalet bulmaktaydı. Elvedasındaki o kutsallık! Mutluluğunu feda edişindeki, şimdi bizzat kendinin acısı haline gelen, o soyluluk! Kontes hayatında heyecanlar istemişti. Şimdi sürüyle vardı işte! Zalim, ürkütücü ama sevdiği heyecanlar. Ona zevkten çok, acı yaşatıyordu. "Önce de kurtardım onu, şimdi de kurtaracağım!" derken kendi kendine ne büyük bir haz duyuyordu. Marie'nin dudaklarını alnında hissettiğinde onun, "Aşkın nelere kadir olduğunu ancak bedbahtlar bilir," deyişi hâlâ kulaklarındaydı.</p>

  <p class="normal">Kahvaltı için onu aramaya gelen kocası:</p>

  <p class="normal">— Hasta mısın? diye sordu.</p>

  <p class="normal">— Kardeşimin evinde yaşanan dram beni müthiş üzdü, dedi.</p>

  <p class="normal">Yalan da değildi! Kont:</p>

  <p class="normal">— Kötü ellere düştü, dedi. Aralarında asaletten mahrum birinin, bir du Tillet'nin bulunması, bir aile için utanılacak şey. Kız kardeşinizin başına bir felaket gelmiş olsa, merhameti kendi evinde bulamayacaktır.</p>

  <p class="normal">Kontes çırpınır gibi bir hareket yaparak:</p>

  <p class="normal">— Merhamet dilenmeyi hangi kadın ister? dedi. Katı yürekliler, haşinliğiniz bizim için bir lütuftur.</p>

  <p class="normal">Félix, gösterdiği gururdan duyduğu heyecanla karısını elinden öperek:</p>

  <p class="normal">— Ruh asaletinizi sadece bugün tanımış değilim, dedi. Ancak kendini korunmaya muhtaç saymayan bir kadın böyle düşünür.</p>

  <p class="normal">— Korunma mı! İşte sizin payınıza düşen, utanç duyulacak bir söz daha.</p>

  <p class="normal">Félix güldü. Ama Marie'nin yüzü al al olmuştu. Bir kadın gizliden suç işlediği zaman daima kadınlık onurunu en üst perdeden konuşturur. Bu, zekânın hakkını teslim etmeniz gereken bir sır saklama yoludur. Böylece ihanet, bir yücelik değilse bile bir saygınlık kazanır. Marie, Mösyö Quillet takma adını kullanarak Nathan'a, her şeyin iyi gittiğine dair bir iki satır karaladı ve bir ulakla Mail oteline gönderdi. Akşam, Opera'da kontes yalanlarının mükâfatını gördü. Çünkü kocası kız kardeşini görmek üzere onun locasından ayrılmasını son derece tabii karşılamıştı. Félix, du Tillet'nin karısını yalnız bırakması için, kolunu ona vermek üzere koridorda kaldı. Marie koridoru geçerken, kardeşinin locasına girerken ve onları bir arada görerek hayrete düşen herkese karşı rahat ve sakin görünmeye çalışırken kim bilir ne kadar heyecan çekti.</p>

  <p class="normal">— Söyle, bir haber var mı? dedi kız kardeşine.</p>

  <p class="normal">Her şeyden önce, Marie-Eugènie'nin yüzü bir cevaptı. Bu yüzde, birçok insanın kibirli bir tatmin duygusuna yoracağı, yapmacıksız bir sevinç parlıyordu.</p>

  <p class="normal">— Meraklanma canım, dedi, kurtulacak. Ama şimdilik sadece üç ay için. Bu arada biz de ona daha sağlam bir yardım yolu araştırırız. Madam de Nucingen, seni zor durumda bırakmamak amacıyla, kimliği önemli değil, herhangi birisi tarafından imzalanmış onar bin franklık dört tane senet istiyor. Senetlerin nasıl yapılacağını bana anlattı ama hiçbir şey anlamadım. Nasıl olsa Mösyö Nathan onları hazırlar sana. Hani eski müzik hocamız Schmucke vardı ya, o aklıma geldi. Bu konuda işimize yarar diye düşündüm. Bence senetleri tereddütsüz imzalar. Bu dört senede, ödemeyi sağlama almak üzere, senin tarafından verilmiş bir de teminat mektubu eklenerek hepsi Madam de Nucingen'e geri verilecek. Parayı sana yarın teslim edecek. Bütün işi kendin gör, kimseye emanet etme. Schmucke'nin sana hiçbir engel çıkarmayacağına eminim. Şüpheleri ortadan kaldırmak için, senin eski müzik hocamıza, sefalete düşmüş, bu Allah'ın garibi Almana yardım etmek istediğini söyledim. Böylece, bunun aramızda çok gizli bir sır olarak kalmasını rica edebildim.</p>

  <p class="normal">Operada olduğu halde, Tanrıya şükrediyormuş gibi gözlerini yukarıya doğru kaldıran kontes:</p>

  <p class="normal">— Sen bir meleksin! Yeter ki, Barones de Nucingen parayı verinceye kadar, bundan kimseye bahsetmese, dedi.</p>

  <p class="normal">— Conti rıhtımı üzerinde küçük bir sokak var, Nevers sokağı. Schmucke işte orada oturuyor. Unutma sakın, oraya kendin git.</p>

  <p class="normal">Kontes, kız kardeşinin elini sıkarken:</p>

  <p class="normal">— Çok teşekkür ederim, dedi. Ah! Hayatımın on yılını verirdim...</p>

  <p class="normal">— İhtiyarlığından alınmak üzere...</p>

  <p class="normal">Kontes kız kardeşinin sözünü keserken gülümseyerek:</p>

  <p class="normal">— Bu acıları sonsuza dek susturmak için mi? dedi.</p>

  <p class="normal">O anda gözü onlara ilişen herkes, iki kız kardeşin çocukça gülüşmelerine hayran kalır, havadan sudan şeylerle meşgul olduklarını sanırdı. Ama Opera'ya zevk almak için değil de, herkesin üstünü başını, yüzünü güzünü incelemeye gelen işsiz güçsüz takımından biri, dikkatle bakınca, bu iki sevimli çehrenin neşesini söndüren şiddetli heyecanı görüp, kontesin sırrını tahmin edebilirdi.</p>

  <p class="normal">Geceleri polis memuru korkusu olmadığını artık bilen Raoul, bakışları endişe dolu, alnı kırışmış, solgun ve çökmüş bir yüzle, merdivenin basamaklarında, her zamanki yerinde göründü. Gözleri kontesi locasında aradı. Locanın boş olduğunu görünce, dirseklerini böğrüne dayayarak başını ellerinin arasına aldı.</p>

  <p class="normal">— Oysa Opera'da olabilirdi! diye düşündü.</p>

  <p class="normal">Madam du Tillet alçak sesle:</p>

  <p class="normal">— Bu tarafa baksana zavallı koca adam, dedi.</p>

  <p class="normal">Marie'ye gelince, kendini ele vermek pahasına, sanki güneşten ışık taşırcasına irade fışkıran ve manyetizmacılara göre, yöneltilince karşısındakinin içine işleyen, o delici ve sabit bakışlarla gözlerini ona dikti. Raoul sihirli bir değnekle dokunulmuşa döndü, başını kaldırdı, iki kız kardeşle göz göze geldi. Madam du Vandenesse, kadınlardan asla eksik olmayan o hayranlık verici zekâyla, dudaklarında anlamlı ve anlık bir gülümseyiş, göğsünde sallanan haçı eline aldı ve Raoul'e tuttu. Mücevherin ışığı Nathan'ın ta alnında parladı, yüzüne neşeli bir ifade geldi: Anlamıştı. Kontes:</p>

  <p class="normal">— Ölülere hayat vermek, dedi, işten bile değilmiş, öyle değil mi Eugénie?</p>

  <p class="normal">Eugénie gülerek:</p>

  <p class="normal">— Kazazedelere Yardım Derneği'ne<sup class="calibre2"><a href="../Text/birhavvakizi_split_007.html#footnote-600-67" id="footnote-600-67-backlink">[67]</a></sup> girebilirsin sen, diye cevap verdi.</p>

  <p class="normal">— Geldiğinde ne kadar üzgün ve bitkindi; ne kadar memnun dönecek, kim bilir!</p>

  <p class="normal">O sırada Du Tillet, bütün dostluk gösterileriyle, elini sıkarken Raoul'e:</p>

  <p class="normal">— Vay! Nasılsın azizim? dedi.</p>

  <p class="normal">Raoul, gözleri ışıl ışıl.</p>

  <p class="normal">— Seçimler üstüne en sağlam bilgileri elde etmiş biri nasıl olursa öyle, diye cevap verdi. Seçiliyorum dostum.</p>

  <p class="normal">— Enfes! dedi du Tillet. Yalnız gazete için biraz para bulmak gerekecek.</p>

  <p class="normal">— Bulunur, dedi Raoul.</p>

  <p class="normal">Du Tillet, Charnathan adını taktığı Raoul'ün bu cevabını es geçerek:</p>

  <p class="normal">— Şu kadınlar yok mu, dedi, akılları fikirleri hep şeytanlıkta.</p>

  <p class="normal">— Ne gibi?</p>

  <p class="normal">— Baldızım karımın yanında, dedi banker, bu işin içinde bir iş var. Kontes sana tutkun galiba. Bütün salon göre göre seni selamladı.</p>

  <p class="normal">— Görüyor musun, dedi Madam du Tillet kız kardeşine, bizi çekiştiriyorlar. Kocam. Mösyö Nathan'la canciğer. Onu içeriye tıktırmak isteyen kendisi halbuki.</p>

  <p class="normal">— Bir de bizi suçlar bu erkekler! dedi kontes. Her şeyi haber vereceğim ona.</p>

  <p class="normal">Ayağa kalktı, koridorda kendini bekleyen de Vandenesse'in koluna girdi. Bir kere de locasında boy gösterdi, sonra Opera'dan ayrıldı. Ertesi gün saat sekizden önce hazır olması için arabacısını tembihledi. Sabahleyin Mail sokağına uğradıktan sonra, saat sekiz buçuk olurken Conti rıhtımına varmıştı.</p>

  <p class="normal">Küçük Nevers sokağına araba giremiyordu. Ama Schmucke rıhtımın nerdeyse tam köşesindeki bir evde oturduğundan, kontesin ayakkabıları çamura batmadı. Arabanın basamağından, bir adımda, önünden geçenleri endişelendirecek kadar kaykılmış bu kararmış evin, bir kapıcı fayansı gibi telle tutturulmuş çamurlu ve harap girişine vardı. Eski kilise orgcusu dördüncü katta oturmakta, dairesi Seine nehrinin Pont-Neuf'ten Chaillot tepesine kadar olan kısmının güzel manzarasından yararlanmaktaydı. Arabacı, eski öğrencisinin ziyaretini haber verdiğinde, bu iyi adamcağız o kadar hayrete düşmüştü ki, kontes içeri girerken hiçbir davranışta bulunamadı. Schmucke'nin giyim kuşamı eskiden beri küçümsediğini ve dünya malına karşı duyduğu ilgisizliği ta ne zamanlardan beri bildiği halde, bir anda gözlerinin önüne serilen bu sefil manzara kontesin ne aklına gelebilir, ne de bu kadarını hayal edebilirdi. Bu derece kendini bırakmış bir hayatı, böylesine bir pejmürdeliği kime söyleseniz inanmaz. Schmucke müzik delisi bir Diogenes'di. Keşmekeşliğinden bir nebze olsun utanç duymuyordu. Buna o kadar alışmıştı ki, söyleseniz, bunda bir olağandışılık bulunmadığına kalıbını basardı. Kocaman bir Alman piposunun ara vermeden içilmesi sonucu tavanla, kedinin bin bir yerinden tırmalayarak deldiği sefil duvar kâğıdına kadar, değdiği eşyaya Demeter'in altın buğday demetlerinin görüntüsünü veren sarı bir renk yayılmıştı. Darmadağın ipek tüylerle kaplı, bir kapıcı kadını imrendirecek muhteşem bir kürke bürünmüş kedi, yüzüne ağırbaşlı bir hava veren bıyıklarıyla, kendinden emin bir ev hanımı edasıyla orada duruyordu. İçeri girerken kontesi egemen bir tavırla kurulduğu muhteşem bir Viyana piyanosunun üstünden, baygın ve donuk bir bakışla süzdü. Güzelliğiyle şaşkına çevirdiği her kadın bu bakış karşısında kendini ona selam vermek zorunda hissederdi. İstifini hiç bozmadı, sadece dümdüz, gümüşî bıyıklarının iki telini kımıldattı ve altın sarısı gözlerini Schmucke'ye çevirdi. İyi bir ağaçtan yapılmış, altın yaldız ve siyaha boyanmış, ama kirli, rengi uçmuş, boyaları dökülmüş Nuh peygamberden kalma piyanonun, pipo dumanının sararttığı, ihtiyar atların dişlerine benzeyen, yıpranmış tuşları görünmekteydi. Tahta kapağın üzerindeki kül birikintileri, bir gün öncesi Schmucke'nin bu eski müzik aletinin üstüne kapandığını, büyülü bir müzik ayininde eriyip gittiğini belli ediyordu. Odanın, kurumuş çamur, yırtılmış kağıtlar, pipo külleri ve ne olduğu belirsiz çerçöple dolu döşemesi, sekiz gün silinip süpürülmedikten sonra, temizlikçi kadınların yerden yığınla kırıntıyla paçavra karışığı şeyler topladığı pansiyonların döşemelerini andırıyordu. Kontesinkinden daha tecrübeli bir göz, kestane, elma ve boyalı yumurta kabuklarından, orada burada dalgınlık eseri kırılmış Sauercraut<sup class="calibre2"><a href="../Text/birhavvakizi_split_007.html#footnote-600-68" id="footnote-600-68-backlink">[68]</a></sup> bulaşığı tabaklardan, Schmucke'nin hayatına dair bilgiler edinirdi. Bu Alman usulü yeme-içmenin artığı, bastıkça çıtırdayan, kırıntı halindeki pislikten bir halı meydana getiriyor, taş kömürüne dönmüş kocaman bir kütüğün önünde yanmakta olan iki odun parçasının nerdeyse kül haline geldiği, boyalı taştan şöminenin azametle püskürttüğü bir kül yığınına karışıyordu. Şöminenin bulunduğu duvara, üstünde sarabande dansı yapan figürlerin bulunduğu çerçevesiyle bir ayna asılıydı. Çerçevenin bir köşesinde meşhur pipo, öteki köşesinde de, üstadın içine pipo tütününü koyduğu çiniden bir kap asılıydı. Derme çatma düz karyola, mermersiz ve kurt yeniği dolu konsol, üstünde peynir ekmekle geçiştirilmiş bir kahvaltının artıklarının göründüğü çarpık bacaklı masa gibi, elden düşme iki koltuk da bir Mohikan kulübesindeki<sup class="calibre2"><a href="../Text/birhavvakizi_split_007.html#footnote-600-69" id="footnote-600-69-backlink">[69]</a></sup> kadar basit mobilyayı oluşturmaktaydı. Ustura temizliğiyle yer yer renk değiştirmiş bir bez parçasının perde vazifesi gördüğü pencerenin koluna asılmış tıraş aynası, Schmucke'nin Tanrı ve Dünya aşkına katlandığı tek fedakârlığın nişanesiydi. Kedi, bu korunmaya muhtaç, güçsüz varlık, onunla aynı hayatı mükemmel bir biçimde bölüşmüştü. Zavallı hayvancağızın bütün eşyası, yanı başında bir çanağın ve beyaz porselenden bir tabağın bulunduğu, eski, güzel bir minderden ibaretti. Fakat hiçbir kalemin tasvire gücünün yetemeyeceği şey, Schmucke'nin, kedinin ve piponun, hayattaki bu teslisin bu eşyayı soktuğu haldir. Pipo, masayı orasından burasından yakmıştı. Kediyle Schmucke'nin kafaları iki koltuğun Utrecht yeşili kadifelerini, havını kaybedecek kadar yağlamışlardı. Kedinin kısmen ev işlerine yardımcı oluyor sayabileceğimiz şahane kuyruğu olmasa, konsolun ve piyanonun üstündeki boş yerler temizlik yüzü görmeyecekti. Bir köşede, kaç çift olduğunu Tanrı bilir, ayakkabı yığılmıştı. Konsolun ve piyanonun üstü, sırtları eskiyip parçalanmış, rengi solmuş, yenmiş köşelerinden kapak kartonunun tabaka tabaka göründüğü müzik kitapları doluydu. Duvarlara çirişle sıra sıra öğrencilerinin adresleri yapıştırılmıştı. Üstü kâğıtsız hamur izleri gündemden çıkmış adresleri ifade ediyordu. Duvar kâğıdının ütünde tebeşirle çiziktirilmiş hesaplar okunmaktaydı. Bir gün önce boşalmış küçük bira testileri komodini süslemekteydi. Eski döküntüler ve kâğıt yığını arasında bunlar yeni ve pırıl pırıl görünüyordu. Sağlıklı yaşama kaygısını burada, üstü havlu örtülü bir su kabıyla, pelesenk ağacından gül rengi kaplamayı yer yer ıslatmış, beyaz üstüne mavi benekli, adi bir sabun parçası temsil ediyordu. Kontesin, Schmucke'nin daima sırtında gördüğü üç yakalı mavi redingotun sarkmakta olduğu portmantoya, aynı derecede eski iki şapka asılmıştı. Pencerelerin alt tarafında bir çobanpüskülü fidanının yanı başında, içinde galiba Alman çiçekleri olan üç saksı vardı. Kontesin görme ve koku alma duyuları hayli kötü etkilendiği halde, Scmucke'nin gülümseyişi ve gözlerindeki ifade, sararmışlıklara parlaklık veren ve bu hercümerce canlılık katan semavi ışıklarıyla, bütün bu sefalet tablosunu ondan gizleyebildi. Onca mübarek şeyi bilip onu karşındakine duyurabilen bu mübarek adamın ruhu bir güneş gibi ışık saçıyordu. Bunca yıl sonra, "müzik azizeleri"nden birini karşısında görmesiyle dudaklarında beliriveren bu içten, bu saf, tertemiz gülüş, etrafa çocukluk çağlarının, neşenin ve masumiyetin parıltılarını yaydı. İnsana en değerli gelen hazinelerini ortaya döktü ve yoksulluğunu bunlardan yaptığı kalın örtünün altında gizledi. Olsa olsa kendini beğenmişliğin zirvesinde bir sonradan görme, müzik dininin bu muhteşem havarisinin yaşadığı düzeni aşağılık bir şey olarak görebilir.</p>

  <p class="normal">— Sizi hangi rüzgâr attı buraya, sevgili kontes? dedi Cermen-Gal şivesiyle Schmucke. Yoksa bu yaşımda Simeon'un İlahisi'ni<sup class="calibre2"><a href="../Text/birhavvakizi_split_007.html#footnote-600-70" id="footnote-600-70-backlink">[70]</a></sup> okumamı mı istiyorsunuz benden?</p>

  <p class="normal">Bunu söyledikten sonra aklına gelen bu fikre kendi de katıla katıla güldü. Konuşmasına ince bir edayla:</p>

  <p class="normal">— Talihli bir insanım, değil mi? diye devam etti.</p>

  <p class="normal">Yine bir çocuk gibi gülmeye koyuldu. Hüzünlü bir havaya bürünerek:</p>

  <p class="normal">— Biliyorum gelmenizin sebebi müzik, dedi. Yoksa bu zavallı adam değil. Ama fark etmez. Ne için gelmiş olursanız olun, buradaki her şey sizindir; vücudum, ruhum, malım mülküm, her şeyim!</p>

  <p class="normal">Kontesin elini ellerine aldı, öptü, bir damla gözyaşıyla ıslattı. Kendisine bağışlanan iyiliği her gün iliklerinde hissediyordu. Sevinci onu bir an hatıralarından sıyırdı, gücünü topladı. Hemencecik bir tebeşir aldı eline, piyanonun önünde duran koltuğun üstüne sıçradı. Koca koca harflerle duvar kâğıdının üstüne: 17 Şubat 1835 tarihini karaladı. Bunca güzel, bunca yapmacıksız bu hareket, öylesine delicesine bir minnettarlıkla yapılmıştı ki, kontes içinin ta derinlerden burkulduğunu hissetti.</p>

  <p class="normal">— Kız kardeşim de gelecek, dedi.</p>

  <p class="normal">— Öteki de mi? Ne zaman, ah ne zaman? Umarım o güne kadar ölmemiş olurum.</p>

  <p class="normal">— Kendisi için şimdi sizden isteyeceğim büyük bir yardıma teşekküre gelecek, dedi kontes.</p>

  <p class="normal">— Nasıl bir yardım? Çabuk, çabuk söyleyin. Cehenneme gitmek gerekirse, onu da yaparım.</p>

  <p class="normal">Kontes manşonundan Nathan'ın gösterdiği formüle göre doldurulmuş dört senedi çıkarıp ona uzatarak:</p>

  <p class="normal">— Yapılacak şey, her birinde İşbu senette yazılı on bin frankı ......... tarihinde ödemeyi taahhüt ediyorum yazan şu kâğıtları imzalamaktan ibaret, dedi.</p>

  <p class="normal">Alman müzik hocası, bir kedi munisliğiyle:</p>

  <p class="normal">— Ooo! Olmuş bitmiş sayın bu işi, diye cevap verdi. Yalnız kalemle hokka nerede, göremiyorum.</p>

  <p class="normal">Soğuk bir bakışla onu seyreden kediye:</p>

  <p class="normal">— Meinherr Mirr, çekil bakayım oradan! diye bağırdı.</p>

  <p class="normal">Sonra kontese onu göstererek:</p>

  <p class="normal">— Kedim bu benim, dedi. Zavallı Schmucke'yle yaşayan, zavallı bir hayvancağız! Ama güzel bir kedi, değil mi?</p>

  <p class="normal">— Evet, dedi kontes.</p>

  <p class="normal">— İster miydiniz?</p>

  <p class="normal">— Niye o öyle? Aranız iyi değil mi yoksa?</p>

  <p class="normal">Sahibinin, üstünde oturduğu hokkayı aradığını anlayan kedi yatağa atladı. Schmucke onu göstererek:</p>

  <p class="normal">— Bir maymun kadar muzırdır! dedi. Kendisini yakından tanıdığım Berlinli büyük Hoffmann'ın<sup class="calibre2"><a href="../Text/birhavvakizi_split_007.html#footnote-600-71" id="footnote-600-71-backlink">[71]</a></sup> hatırasına ona Mirr adını taktım.</p>

  <p class="normal">İyi kalpli ihtiyar, annesinin yapmasını söylediği şeyleri harfi harfine yerine getiren uslu bir çocuk gibi, yaptığı şeyi bilmeden, ama doğru yaptığına emin, kâğıtları imzalamaktaydı. Yabancılara mahsus kanunlara göre, kendini ebediyen hürriyetlerinden mahrum edebilecek senetlere göz atmaktan çok, kedisini kontese anlatmakla meşguldü.</p>

  <p class="normal">— Emin misiniz ki, bu kâğıtlar...</p>

  <p class="normal">— Bundan ötürü en ufak bir endişeye kapılmayın, dedi kontes.</p>

  <p class="normal">Schmucke, sert bir hareketle:</p>

  <p class="normal">— Endişeye filan kapıldığım yok, dedi. Bu kâğıtlar Madam du Tillet'nin işini görecek mi, diye soruyorum.</p>

  <p class="normal">— Ooo tabii! dedi kontes. Ona bir babalık etmiş olacaksınız.</p>

  <p class="normal">— Onun işine yarayacak bir şey yapmış olduğuma çok memnunum. Hadi biraz da çalacağım müziği dinleyin!</p>

  <p class="normal">Bunu der demez, senetleri masanın üzerinde bırakıp piyanosuna atıldı. İhtiyar meleğin elleri çoktan piyanonun eski tuşları üstünde gezinmeye başlamış, gözleri çoktan çatıların arasından göğe dikilmişti. Şarkıların en lezizi çiçek açarak havayı dolduruyor, ruha işliyordu. Ama kontes semavî şeylerin bu yapmacıksız yorumcusuna, Raffaello'nun Azize Cècile'inin kendini dinleyen meleklere yaptığı gibi, telleri ve tahtayı konuşturması için, ancak kâğıtlardaki mürekkebin kuruyacağı kadar vakit bıraktı. Senetleri kıvırıp manşonunun içine soktu ve mutlulukla ışık saçan hocasını, omzuna dokunarak, dalıp gittiği hayal âleminden çekip çıkardı.</p>

  <p class="normal">— Biricik Schmucke'm dedi.</p>

  <p class="normal">Schmucke derin bir duygululukla boynunu bükerek:</p>

  <p class="normal">— Hemen mi! diye haykırdı. O zaman niye geldiniz ki?</p>

  <p class="normal">Başkaca da bir şey söylemedi. Sadık bir köpek gibi gözlerini, ağzından ne laf çıkacak diye kontese dikti.</p>

  <p class="normal">— Schmucke'ciğim, bir ölüm kalım meselesi var ortada... Geçen her dakikanın bedeli acı ve gözyaşıyla ödeniyor.</p>

  <p class="normal">— Hep aynısınız, dedi Schmucke, koşun meleğim! Daima başkalarının gözyaşlarını dindirmektir sizin işiniz gücünüz. Şunu da unutmayın ki, bu zavallı Schmucke için ziyaretiniz, ona yaptığınız yardımlardan çok daha değerli!</p>

  <p class="normal">— Görüşeceğiz tekrar, dedi kontes. Biraz müzik çalışmak ve birlikte yemek yemek üzere pazarları bana gelin. Bu kız kardeşimle aramızı açar belki ama, olsun. Gelecek pazara bekliyorum.</p>

  <p class="normal">— Sahi mi?</p>

  <p class="normal">— Rica edeceğim, kız kardeşim de şüphesiz size başka bir gün ayıracaktır.</p>

  <p class="normal">— Desenize, mutluluğum katmerli olacak, dedi Schmucke, zira sizleri ancak Champs-Elysèes'de arabayla geçerken görebiliyordum, o da nadiren.</p>

  <p class="normal">Bunları düşünmek gözlerindeki yaşı dindirdi, kolunu güzel öğrencisine verdi. Kontes ihtiyarın kalbinin yerinden fırlayacakmış gibi attığını hisseti. Ona:</p>

  <p class="normal">— Demek bizi düşünüyordunuz, dedi.</p>

  <p class="normal">— Ağzıma giren her lokmada! Önce velinimetlerim, sonra da hayatımda gördüğüm sevilmeye bunca layık, ilk tatlı genç kızlar olarak.</p>

  <p class="normal">Kontes hiçbir şey söylemeye cesaret edemedi. Bu sözlerde inanılmaz derecede saygılı, vefalı ve dinî bir ihtişam vardı. Bu dumanlı ve çerçöp dolu oda iki tanrıçalı bir mabetti. Orada duygu her saat, onu esinleyenlerin haberi bile olmadan büyüdükçe büyümüştü.</p>

  <p class="normal">— Bir yerlerde biz sevilmişiz, diye düşündü kontes, hem de çok sevilmişiz.</p>

  <p class="normal">Kontes arabaya binerken, Schmucke'nin duyduğu heyecanı aynen bölüştü. Ona eliyle, kadınların uzaktan birbirine merhaba demek için verdikleri, o tatlı öpücükleri gönderdi. Schmucke bu manzara karşısında, araba uzaklaştıktan sonra epeyce bir süre olduğu yerden kımıldamadı. Birkaç dakika sonra kontes, Madam de Nucingen'in konağının avlusuna varmıştı. Barones henüz kalkmamıştı, ama itibar sahibi bir hanımefendiyi bekletmemek için sabahlığını üstüne geçirdi ve bir şala büründü.</p>

  <p class="normal">— Bir hayır işi için buradayım madam, dedi kontes. Bir an önce olması benim için büyük bir lütuf. Yoksa sizi bu kadar erken rahatsız etmezdim.</p>

  <p class="normal">Bankerin karısı, dört tane senedi ve kontesin teminat mektubunu alırken:</p>

  <p class="normal">— Ne münasebet! Ne rahatsızlığı? Tersine, çok memnun oldum, dedi.</p>

  <p class="normal">Çıngırakla oda hizmetçisini çağırdı.</p>

  <p class="normal">— Thérèse, dedi, veznedara bana hemen kırk bin frank getirmesini söyleyin.</p>

  <p class="normal">Sonra Madam de Vandenesse'in teminat mektubunu mühürleyip, masasının gizli çekmecelerinden birine koydu.</p>

  <p class="normal">— Çok sevimli bir odanız var, dedi kontes.</p>

  <p class="normal">— Ne yazık ki Mösyö de Nucingen beni bundan mahrum edecek: Yeni bir ev yaptırıyor.</p>

  <p class="normal">— O zaman burasını herhalde kızınız hanımefendiye bırakırsınız. Etrafta kızınızın Mösyö de Rastignac'la evliliğinden söz ediliyor.</p>

  <p class="normal">Madam de Nucingen tam cevap verecekti ki, veznedar göründü. Barones paraları aldı ve dört adet senedi ona uzattı.</p>

  <p class="normal">— Hesabı bunlarla kapatacaksınız, dedi.</p>

  <p class="normal">— Iskontosu hariç, dedi veznedar.<sup class="calibre2"><a href="../Text/birhavvakizi_split_007.html#footnote-600-72" id="footnote-600-72-backlink">[72]</a></sup></p>

  <p class="normal">Senetlerdeki imzayı görünce:</p>

  <p class="normal">— Bu Schmucke, Anspach'lı bir müzisyendir, diye ekledi.</p>

  <p class="normal">Bu söz üzerine kontes içinin titrediğini hissetti. Madam de Nucingen, yukarıdan bir bakışla veznedarı azarlarcasına:</p>

  <p class="normal">— Ne yani, bir iş mi çeviriyorum! dedi. Bunları düşünmek galiba bana düşer.</p>

  <p class="normal">Veznedar kaçamak bakışlarla, bir kontesi, bir baronesi süzdü: İkisinin yüzünde de bir kıpırtı yoktu. Barones veznedara:</p>

  <p class="normal">— Haydi, bizi yalnız bırakın, dedi.</p>

  <p class="normal">Sonra Madam de Vandenesse'e dönerek:</p>

  <p class="normal">— Bu işle bir ilginiz olduğunu sanmamaları için, bir müddet daha burada kalın lütfen, dedi.</p>

  <p class="normal">— Bana yaptığınız bunca iyiliğe, dedi kontes, bir de sırrımı saklamanız ricasını ekleyebilir miyim?</p>

  <p class="normal">Barones gülümseyerek:</p>

  <p class="normal">— Bir dosta yardım ederken, böyle şeylerin lafı bile edilmez, diye cevap verdi. Arabanızı bahçenin öbür ucuna yollayacağım, sizsiz yola çıkacak. Biz de birlikte bahçeyi geçeriz. Burayı terk ederken kimse görmez sizi. Böylece kimseye söyleyecek laf kalmaz.</p>

  <p class="normal">— Acı çekmiş bir insan gibi lütufkârsınız, dedi kontes.</p>

  <p class="normal">— Lütufkâr olup olmadığımı bilmem ama, çok acı çektim. Sizinki umarım gene de çözümü kolay bir şeydir.</p>

  <p class="normal">Talimatı verir vermez, barones içi tüylü aba terliklerini ve kürklü mantosunu giydi, kontesi bahçesinin arka kapısına götürdü.</p>

  <p class="normal">Bir adam, du Tillet'nin Nathan'a oynadığı cinsten bir oyun düzenlediği vakit, bundan kimseye bahsetmez. Nucingen bir şeyler sezinliyordu ama karısı bu makyavelvari hesapların tamamen dışındaydı.</p>

  <p class="normal">Sadece, Raoul'ün başının darda olduğunu bilen barones iki kız kardeşe aldanmış değildi. Bu paranın kimin eline geçeceğini çok iyi tahmin etmişti. Kontesi kendine bağlamış olmaktan memnundu. Üstelik bu gibi sıkıntılar karşısında derin bir merhamet duygusuna sahipti.</p>

  <p class="normal">İki bankerin çevirdikleri dolapların kendisi için pek de sır olmadığı Rastignac, Madam de Nucingen'e yemeğe geldi. Delphine onunla içli dışlıydı. Kontesle sabahleyin aralarında geçenleri ona bir bir anlattı. Zaten pek önemsemediği, çareler arasında herhangi bir çare gibi gördüğü böyle bir düzene baronesin karışacağı aklının ucundan bile geçmeyen Rastignac, ona durumu anlattı. Delphine, belki de du Tillet'nin bütün seçim ümidini kırmış, bütün bir yıl boyunca kurduğu tuzakları, katlandığı fedakârlıkları boşa çıkarmıştı. Rastignac ona, yaptığı hatadan kimseye bahsetmemesini öğütledi. Barones:</p>

  <p class="normal">— Keşke veznedar bu meseleden Nucingen'i haberdar etmese, dedi.</p>

  <p class="normal">Öğleye yakın, du Tillet yemeğini yerken, kendisine Mösyö Gigonnet'nin geldiği haberi verildi. Karısının masada olmasına rağmen:</p>

  <p class="normal">— Girsin, dedi banker Eee, söyle bakalım benim ihtiyar Shylock'um!<sup class="calibre2"><a href="../Text/birhavvakizi_split_007.html#footnote-600-73" id="footnote-600-73-backlink">[73]</a></sup> Dostumuz içeri tıkıldı mı?</p>

  <p class="normal">— Hayır!</p>

  <p class="normal">— Nasıl hayır? Ben size demedim mi ki, Mail sokağında...</p>

  <p class="normal">Gigonnet, kırk bin frankı cüzdanından çıkararak:</p>

  <p class="normal">— Ödedi, dedi.</p>

  <p class="normal">Du Tillet umut kırıklığıyla yüzünü buruşturdu. Vurdum duymaz iş ortağı:</p>

  <p class="normal">— Parayı asla geri çevirmek olmaz, dedi. Bilirsiniz, uğursuzluk getirir.</p>

  <p class="normal">Banker, gözlerini. karısının üstüne dikerek:</p>

  <p class="normal">— Bu parayı nereden buldunuz madam? dedi.</p>

  <p class="normal">Madam du Tillet saçlarının dibine kadar kızardı.</p>

  <p class="normal">— Ne demek istiyorsunuz? dedi. Anlayamadım.</p>

  <p class="normal">Du Tillet öfkeyle yerinden kalkarak:</p>

  <p class="normal">— Ben bu işin aslını öğreneceğim, dedi. Benim en önemli tasarılarımı berbat ettiniz.</p>

  <p class="normal">Gigonnet, du Tillet'nin ropdöşambrının eteğine takılan masa örtüsünü tutarak:</p>

  <p class="normal">— Siz de sofrayı berbat edeceksiniz, dedi.</p>

  <p class="normal">Madam du Tillet çıkmak üzere soğuk bir ifadeyle kalktı. Du Tillet'nin sözleri onu fena halde ürkütmüştü. Çıngırağı çaldı ve bir uşak geldi.</p>

  <p class="normal">— Atlarım, dedi uşağa, Virginie'yi çağırın, giyinmek istiyorum.</p>

  <p class="normal">— Nereye gidiyorsunuz? dedi du Tillet.</p>

  <p class="normal">— Terbiyeli kocalar karılarına soru sormazlar, diye cevap verdi Madam du Tillet. Üstelik yanılmıyorsam sizin niyetiniz seçkin bir insan olmaktı.</p>

  <p class="normal">— Şu son iki gündür, o küstah kız kardeşinizle bir iki kere görüştükten sonra sizi tanıyamaz hale geldim.</p>

  <p class="normal">— Küstah olmamı siz bana emrettiniz, dedi Madam du Tillet, bunu sizin üzerinizde deniyorum.</p>

  <p class="normal">Karı koca kavgalarına pek meraklı olmayan Gigonnet:</p>

  <p class="normal">— İzninizle madam, dedi.</p>

  <p class="normal">Du Tillet gözlerini karısının gözlerine dikti. O da aynısını yapıyor, gözlerini yere indirmiyordu.</p>

  <p class="normal">— Bu ne demek oluyor? dedi du Tillet.</p>

  <p class="normal">— Şu demek oluyor ki, dedi karısı, sizden korkacak küçük bir çocuk değilim ben artık. Sizin için iyi ve sorumluluğunu bilen bir eşim, öyle de kalacağım. İsterseniz evinizin efendisi olun, ama bir despot olmaya kalkarsanız, hayır! Buna imkân bulamayacaksınız.</p>

  <p class="normal">Du Tillet çıktı. Marie-Eugénie'nin gücü tükenmişti. Odasına girdiğinde bitkin bir haldeydi. "Kardeşimin düştüğü tehlike olmasaydı," dedi kendi kendine, "böyle bir çıkışı dünyada yapamazdım. Hani derler ya, bir bela bin öğütten evlâdır." Bütün gece boyunca, Madam du Tillet kafasında, kız kardeşinin kendine açtığı sırrı bir kere daha gözden geçirmişti. Raoul'ün selamete çıkacağından emin olunca, artık dikkatini atlatılmış olan bu tehlikeden başka şeylere çevirmişti. Kontesin Nathan'ı başına gelecek felaketten kurtaramazsa, ona teselli vermek için, birlikte kaçmaktan söz edişindeki umursamazlığı hatırladı.</p>

  <p class="normal">Bu adamın, sağduyu sahibi Eugénie'nin ancak delilik sayacağı bir şeyi, aşırı bir aşk ve minnettarlık duygusuyla, kız kardeşini yapmaya razı edebileceğini kavradı. Yüksek sosyetede, belirsiz zevkleri acılarla, düşülen hataların mal olduğu itibarsızlıkla ödendiği, bu tür kaçma olaylarının yakın zamana ait örnekleri vardı ve Marie-Eugénie bunların feci sonunu hatırlıyordu. Du Tillet'nin sözleri ödünü koparmıştı. Bir an her şeyin ortaya çıkmasından korktu. Nucingen'in çekmecesinde Kontes de Vandenesse'in imzasını gördü. Kendi kendine, Félix'e her şeyi itiraf etmesi için, kız kardeşine yakarmaya karar verdi.</p>

  <p class="normal">Gittiğinde kontes evde yoktu, Félix oradaydı. İçinden bir ses Eugénie'ye kız kardeşini kurtarmasını haykırdı. Yarın belki çok geç olacaktı. Kendiyle çok cebelleşti, sonunda, her şeyi konta söylemeye karar verdi. Şerefinin henüz lekelenmediğini gören Félix cömert davranmayacak mıydı? Kontesin içine düştüğü, ahlaksızlıktan çok bir gafletti. Pek iyi, ya bütün sosyetenin sakladığı bir sırrı itiraf etmekle bir kaypak seviyesine düşmek! Orası öyle ama, bir de kız kardeşinin geleceğini gözünde canlandırıyordu. Günün birinde onun, Nathan tarafından mahvedilmiş, yoksul, ıstırap içinde, bedbaht, umutsuz, yapayalnız kalacağı düşüncesi içini titretti. Sonunda kararsızlığını yendi ve konttan kendini kabul etmesi ricasında bulundu. Bu ziyarete şaşıran Félix, baldızıyla uzun uzun görüştü. Konuşurlarken o kadar sakin, o kadar kendine hâkim bir tavırda gözüktü ki, Madam du Tillet onun bazı korkunç kararlar aldığını sanarak fena halde heyecana kapıldı.</p>

  <p class="normal">— İçiniz rahat olsun, dedi ona Vandenesse. Bu işte, bir gün kontesin bu yaptığınızdan ötürü size şükran duyacağı bir tarzda davranacağım. Bu meseleden beni haberdar ettikten sonra, ona karşı hiçbir şey olmamış gibi davranmak size çirkin bile gelse, n'olur, bana birkaç gün süre verin. Sizin henüz bilmediğiniz bazı sırları öğrenmem ve hele tedbirli davranabilmem için bu birkaç gün bana çok lazım. Belli olmaz, belki her şeyi kısa zamanda öğrenirim! Bu işte tek kabahatli benim, sevgili baldızım. Her âşık oyununu oynar, fakat her kadın hayatı olduğu gibi görmek mutluluğunu tadamaz.</p>

  <p class="normal">Madam du Tillet, Vandenesse'lerden gönlü ferah olarak çıktı. Félix de Vandenesse kırk bin frank çekmek üzere Merkez Bankası'na gitti ve hemen Nucingen'lerin evine koştu. Baronesi evde buldu. Karısına gösterdiği güvenden dolayı kendisine teşekkür etti ve parayı ona teslim etti. Kont, bu esrarengiz borcu, artık dur deme gereğini duyduğu bir iyilik severliğin çılgınlıkları olarak açıkladı.</p>

  <p class="normal">— Bana hiçbir açıklamada bulunmayınız mösyö, dedi Barones de Nucingen, Madam de Vandenesse size her şeyi itiraf ettiğine göre...</p>

  <p class="normal">"Her şeyi biliyor," diye düşündü Vandenesse.</p>

  <p class="normal">Barones teminat mektubunu geri verdi ve dört adet senedin bulunup getirilmesi için birini koşturdu. Bu zaman zarfında Kont de Vandenesse, devlet adamlarına has bir bakışla inceden inceye baronesi süzdü, onu adeta korkuttu ve bir anlaşma zemini yaratmak için söz açmanın tam zamanı olduğu kanısına vardı.</p>

  <p class="normal">— Hiçbir şeyden emin olamayacağımız bir çağda yaşıyoruz madam, dedi. Fransa'da başlara taçlar yıldırım hızıyla bir konuyor, bir kalkıyor. On beş yıl koskoca bir imparatorluğu, bir krallığı, hatta bir ihtilali silip süpürmeye yetiyor. Hiç kimsenin kendi geleceği üstüne söz söylemeye cesareti yok. Hanedana bağlılığımı biliyorsunuz. Benim ağzımdan bu sözlerin duyulmasında hiçbir olağandışılık yok. Bu günkü iktidarın başına bir felaketin gelebileceğini varsayalım. Zaferi kazanacak partide bir dostunuzun olması sizi memnun etmez mi?</p>

  <p class="normal">Barones gülerek,</p>

  <p class="normal">— Şüphesiz! dedi.</p>

  <p class="normal">— Peki öyleyse! Benim, dedi kont, gerektiğinde Mösyö de Nucingen'e arzuladığı Ayan Meclisi üyeliğini sağlayacak, size gizliden gizliye minnettarlık duyan birisi olmamı istemez miydiniz?</p>

  <p class="normal">— Dileğiniz ne benden?</p>

  <p class="normal">— Ufak bir şey, dedi de Vandenesse. Sadece Nathan hakkında bildikleriniz.</p>

  <p class="normal">Barones sabahleyin Rastignac'la arasında geçen konuşmayı ona aktardı. Sabık Ayan Meclisi'nin eski üyesine, veznedardan alınan dört adet senedi teslim ederken:</p>

  <p class="normal">— Umarım vaadinizi unutmazsınız, dedi.</p>

  <p class="normal">Kont de Vandenesse bu parlak vaadi o kadar unutmadı ki, onu bir kere de, bazı yeni bilgiler elde etmek için, Rastignac'a yem olarak kullandı. Baronun evinden çıkarken, bir arzuhalciye Florine için şu mektubu yazdırdı: Eğer Matmazel Florine, oynayacağı başrolün ne olduğunu öğrenmek isterse, Opera'nın önümüzdeki ilk balosuna, Mösyö Nathan'ın eşliğinde gelmesi rica olunur.</p>

  <p class="normal">Bu mektubu postaya atar atmaz kont, hem namuslu, hem de aklı son derece işe yatkın, becerikli bir genç olan danışmanına gitti, ondan kendisine bir yardımda bulunmasını rica etti: Mösyö Nathan'ın yanına gidip, Schmucke'nin bir dost sıfatıyla kendine, Madame de Vandenesse'in ziyaret sebebini anlattığını, biraz geç de olsa, "İşbu senette yazılı on bin frankı ........... tarihinde ödemeyi taahhüt ediyorum," cümlesini dört defa imzalamaktan tedirginliğe düştüğünü, kontesin onun endişesini gidermek için, karşılık olarak kırk bin franklık bir senedi Raoul'ün kendisine göndermesini istediğini söyleyecekti. Bu, oyunu büyük oynamak demekti. Nathan, işlerin nasıl hale yola konulduğunu bütün ayrıntısıyla daha önce öğrenmiş de olabilirdi. Ama çok kazanmak isteyenin kendini, az da olsa tehlikeye atması gerekir!.. Niye olmasın, belki de Marie, karışıklık arasında, sevgili Raoul'ünden, Schmucke adına bir senet istemeyi unutmuştur. Danışman derhal gazeteye koştu ve saat beşte zaferle kontun yanına döndü. Elinde Nathan'ın kırk bin franklık senedi vardı. Karşılıklı sarf edilen birkaç kelimeden sonra, Nathan onu kontesin gönderdiğine hemen inanmıştı.</p>

  <p class="normal">Félix, bu başarıyı elde edince, Nathan ile Florine arasındaki ilişkinin mahiyetini kendisi görüp anlasın diye, karısını götürmeyi düşündüğü Opera balosuna<sup class="calibre2"><a href="../Text/birhavvakizi_split_007.html#footnote-600-74" id="footnote-600-74-backlink">[74]</a></sup> kadar, onun Raoul'le görüşmesini engellemek zorundaydı. Kontesin onuruna ne kadar düşkün olduğunu çok iyi biliyordu. Onu aşkından kendiliğinden vazgeçirmek, kendi gözünde ufalıp utançtan kızarmasına yer vermemek ve onun Nathan'a yazdığı mektupları Florine'den satın alıp, tam zamanında kendisine göstermek istiyordu. Bu kadar akıllıca, bu kadar çabuk hazırlanmış bu plan, kısmen uygulanmış da olmasına rağmen, talihin her şeyi berbat edebilecek kötü bir cilvesiyle suya düşebilirdi. İşte bundan ötürü akşam yemeğinden sonra Félix, onun şimdiye kadar hiç gitmemiş olmasından dem vurarak, Opera balosu üstüne Marie'yle sohbete girişti. Karısına ertesi gece bu eğlenceye gitmeyi teklif etti.</p>

  <p class="normal">— Orada dolap çevirmekte olan birini açığa çıkaracağım, dedi kont.</p>

  <p class="normal">— Öyle mi! Çok memnun olurum.</p>

  <p class="normal">— Eğlencenin verdiği memnuniyetin tam olması için, bir kadının değerli bir av hayvanına, şöhretli birine, bir fikir adamına saldırması ve onu yerin dibine batırması gerekecek. Sana Nathan'ın ipliğini pazara çıkarmamı ister misin? Florine'i tanıyan biri aracılığıyla, onu çılgına çevirecek sırları açığa vuracağım.</p>

  <p class="normal">— Florine mi? Hani şu aktris?</p>

  <p class="normal">Marie bu ismi daha önce, gazete bürosundaki çocuğun, Quillet'nin ağzından da duymuştu. Ruhunda o an bir şimşek gibi çaktı.</p>

  <p class="normal">— Ha evet! İşte o, diye cevap verdi kont. Yani metresi. Çok mu şaştınız?</p>

  <p class="normal">— Mösyö Nathan'ı, bir metresi olamayacak kadar meşgul zannederdim. Yazarların aşkla geçirilecek zamanları oluyor mu?</p>

  <p class="normal">— Zamanlarını aşkla geçirdiklerini söylemiyorum, azizem. Ama diğer bütün insanlar gibi, onlar da yatıp kalkacakları bir yer bulmaya mecburdur. Kendi evleri yoksa, üstelik icra memurları tarafından takip ediliyorlarsa, bu size biraz aşağılık görünecek ama, metreslerinin evinde kalmak, hapishanede kalmaktan bin kere iyidir.</p>

  <p class="normal">Kontesin yanaklarına öylesine kan bastı ki, ateşin kırmızısı yanında daha sönük kalır. Kont başını karısının yüzüne çevirmeden:</p>

  <p class="normal">— Onu kurban mevkiinde görmek ister misiniz? diye sözlerine devam etti. Dehşete kapılacak bundan. Bir çocuk gibi, enişteniz du Tillet'nin elinde oyuncak olduğunu size ispat edeceğim. Bu sefiller sefili onu, daha önce Nucingen'in seçildiği seçim bölgesinde, karşısına rakip olarak dikilmesin diye hapishaneye tıktırmak istiyor. Bir dostu sayesinde Florine'in eşyalarını kaça sattığını öğrendim. Bu parayı gazetesini kurabilmesi için Nathan'a verdi. Daha fazla kazanmak için gittiği taşradan ve Belçika'dan ona gönderdiği miktarı da biliyorum. Bütün bu paralar sonunda du Tillet'nin, Nucingen'in ve Massol'un işine yaradı. Üçü birden gazeteyi, daha baştan, bakanlığa sattılar. Zatıâlilerinin ayağını kaydıracaklarından o kadar emindiler ki!</p>

  <p class="normal">— Mösyö Nathan'ın bir aktristen para kabul etmesi imkânsız.</p>

  <p class="normal">— Siz bu adamları hiç tanımıyorsunuz güzelim, dedi kont, göreceksiniz, gerçeği sizden saklayamayacak.</p>

  <p class="normal">— Baloya muhakkak gideceğim, dedi kontes.</p>

  <p class="normal">— Sizin için eğlenceli olacak, dedi Vandenesse. Onun silahlarını ona karşı kullanarak, Nathan'ın onurunu acı şekilde zedeleyeceksiniz. Böylelikle de inanın, ona hizmet etmiş olacaksınız. İğneleyici alaylarınız altında hiddete kapıldığını, sonra sakinleştiğini, ezilip büzüldüğünü göreceksiniz! Zekâsıyla iddialı bir adama, içinde bulunduğu tehlikeyi, onu alaya alarak anlatmaktan başka çare yok. Bunu yaparken "orta yolcu"ların<sup class="calibre2"><a href="../Text/birhavvakizi_split_007.html#footnote-600-75" id="footnote-600-75-backlink">[75]</a></sup> atlarını daha kendi ahırlarındayken tepiştirme sevincini de tadacaksınız... Beni dinlemez gibi bir halin var canım!</p>

  <p class="normal">— Tersine! Kulak kesilmiş, sizi dinlemekteyim, diye cevap verdi kontes. Bütün bunlardan niçin emin olmak istediğimi size daha sonra söyleyeceğim.</p>

  <p class="normal">Vandenesse konuşmasına:</p>

  <p class="normal">— Emin ha! diyerek devam etti. Yüzüne bir maske geçir, Nathan ve Florine'le aynı masada yemek bile yedirebilirim ben sana. Böylesine önemli sırlarına dokunarak bir meşhur adamın aklını yerinden oynattıktan sonra, bir aktrisi tuzağa düşürmek, senin mevkiindeki bir kadın için hayli eğlenceli olacak. İkisini aynı kandırmacaya koşmuş olacaksın! Ben Nathan'ın sadakatsizliğinin izlerini sürmekteyim, yakın zamandaki bir maceranın ayrıntısını ele geçirebilirsem, bir yosmanın gazabı neymiş, nasıl bir felaketmiş, sen o zaman gör. Florine, Alp dağlarından taşıp gelen bir sel gibi çağlayacaktır. Nathan'a tapar o. Nathan onun her şeyidir. Ona etin kemiğe, bir dişi aslanın yavrularına bağlı olduğu kadar bağlıdır. Gençliğimde, yazı üslubu bir aşçı kadınınkinden farksız, ünlü bir aktrisi, bir arkadaşıma yazdığı mektupları geri isterken hatırlıyorum. Bu manzaraya, bu sakin öfkeye, bu tafralı küstahlığa, vahşilere yaraşan bu tavra hayatımda bir daha asla şahit olmadım... Ne o, neyin var, yoksa hastalandın mı Marie?</p>

  <p class="normal">— Hayır, oda biraz fazlaca sıcak galiba.</p>

  <p class="normal">Kontes kendini bir koltuğa attı. Sonra birdenbire, kıskançlığın insanı yiyip bitiren acılarının yol açtığı, önceden kestirilmesi imkânsız bir hareketle, titreyen bacaklarının üstünde doğruldu, kollarını kavuşturdu, yavaşça kocasının önüne kadar geldi.</p>

  <p class="normal">— Bir şey mi biliyorsun sen? diye sordu Vandenesse'e. Sen bana azap çektirecek biri olmazsın. Suçluysam, acı çektirmeden beni bir kenara silkip atarsın.</p>

  <p class="normal">— Neyi bilmemi istiyorsun Marie?</p>

  <p class="normal">— Nathan?</p>

  <p class="normal">— Onu sevdiğini sanıyorsun, dedi kont, oysa cümlelerden örülmüş bir hayaleti sevmektesin.</p>

  <p class="normal">— Demek biliyorsun?</p>

  <p class="normal">— Her şeyi!</p>

  <p class="normal">Bu cevap Marie'nin başına bir tokmak gibi indi.</p>

  <p class="normal">— İstersen, hiçbir şeyi, hiçbir zaman bilmemiş olurum, dedi Vandenesse. Bir uçurumdasın yavrucuğum, seni oradan tutup çıkarmak lazım. Çoktandır aklım sende benim. Al!</p>

  <p class="normal">Yan cebinden teminat mektubuyla Schmucke'nin dört adet senedini çıkarıp ateşe attı. Kontes görür görmez onların ne olduğunu anlamıştı.</p>

  <p class="normal">— Zavallı Marie, dedi kocası, üç ay içinde ne hallere düşecektin? Arkanda haciz memurları; mahkeme kapılarında sürünecektin. Başını eğme, kendini hiç aşağılama. En güzel duygularının kurbanı oldun sen, bir adamla değil, şiirle işveleştin. Senin yerinde hangi kadın olsaydı, anlıyor musun Marie, hangi kadın olsaydı, bu çekime kapılırdı. Biz erkekler, yirmi yıl boyunca her türlü çılgınlığı yapıp da, bütün hayatınızda bir kere olsun tedbiri elden bırakmanıza katlanamazsak, saçmalamış olmaz mıyız? Allah beni sana galebe çalmaktan veya seni geçen gün onca sertlikle reddettiğin bir merhamet duygusuyla bunaltmaktan korusun. Belki bu bedbaht sana yazarken duygularında samimiydi, intihara kalkışırken de duygularında samimiydi, hatta aynı akşam Florine'in yanına dönerken de duygularında samimiydi. Biz sizin kadar değmeyiz. Şu an kendimi değil, seni düşünerek konuşuyorum. Ben cömerdim, ama toplum değil. O, ortalıkta parlayıveren bir kadından hemen kaçar, tam bir mutlulukla ve itibarın bir arada bulunmasını istemez. Adil midir, onu bilemem. Ama dünya zalim, hepsi bu! Belki güruh olarak insanlar tek tek olduklarından daha hırslı. Bir hırsız tiyatro salonunda oturup, sahnede masumiyetin zaferini alkışlar, ama çıkarken de bir masumun mücevherlerini çalar. Toplum, ebesi olduğu kötülükleri susturmayı reddeder. Ustaca aldatmacıları payelerle onurlandırır, ama kimsenin haberi olmadan yapılmış fedakârlıklara verilecek ödülü yoktur. Bütün bunları biliyorum, görüyorum ama, dünyayı ben değiştiremem ki! Ama hiç olmazsa, seni senden koruyacak güce sahibim. Bu işte, bazen bizlerden fedakârlık isteyen, mazeretlerini de birliklerinde taşıyan o yüce ve kutsal aşklardan biri değil, sana sadece acılar getiren bir insan söz konusu. Belki mutluluğunu çeşitlendiremediğim, sükûn içindeki tatların karşısına ateşli zevkleri, gezileri, eğlenceleri koyamadığım için ben de haksızlık ettim. Zaten seni meşhur bir adama iten arzuyu, bazı kadınlarda yaratmış olduğun hasetle kendime açıklayabildim. Şüphesiz bu işte Leydi Dudley'in, Madam d'Espard'ın, Madam Manerville'in, yengem Emilie'nin payları var. Kendilerine karşı seni hep uyardığım bu kadınlar, senin merakını, bir gürleyip, sonra umarım hedefine ulaşamadan sönüp gidecek bu fırtınaların içine seni atmaktan çok, beni üzüntülere boğmak için eşelediler.</p>

  <p class="normal">Bu iyilik dolu sözleri dinlerken kontes, birbirinin zıddı bin bir duygunun açmazıyla kıvrandı. Ama bu duygu kasırgası içinde, sonunda, Félix'e duyduğu büyük bir hayranlık hepsini bastırdı. Gururlu ve asil ruhlar, hangi incelikle üzerlerine varıldığını anında anlarlar. Zarafet gövde için neyse, bu incelik de duygular için odur. Marie, sırf onu ufalmış, utançtan kızarmış görmemek için, hata yapan bir kadının ta ayaklarına kadar eğilmeye çalışan bu yüceliği büyük takdirle karşıladı. Çılgın gibi odadan çıktı, ama bu hareketinin kocasını düşüreceği endişeyi düşünerek geri döndü, yeniden gözden kaybolurken:</p>

  <p class="normal">— Bir dakika bekler misiniz, dedi.</p>

  <p class="normal">Félix ona ustaca bir mazeret hazırlamıştı ve bunun ödülünü hemen gördü. Çünkü karısı, elinde Nathan'ın mektuplarıyla geri döndü ve hepsini ona teslim etti. Kontes, kocasının dizlerine kapanarak:</p>

  <p class="normal">— Hakkımda hükmünüzü siz verin, dedi.</p>

  <p class="normal">Kont:</p>

  <p class="normal">— Seven bir insan doğru hüküm verebilir mi? diye cevap verdi kont.</p>

  <p class="normal">Mektupları aldı ve ocağa attı. Çünkü daha sonra karısı, onları okudu diye onu bağışlamayabilirdi. Marie, başı kocasının dizlerinde, gözyaşına boğulup gitmişti. Kont, karısının başını kaldırarak:</p>

  <p class="normal">— Pek iyi, seninkiler nerede yavrucuğum? dedi.</p>

  <p class="normal">Bu soru karşısında kontes, yanağındaki dayanılmaz sıcaklığı hissetmez oldu, eli ayağı buz kesilmişti. Kont de Vandenesse:</p>

  <p class="normal">— Kocanın, sana layık saydığın bir insana iftira ettiğinden şüphelenmeyesin diye, mektupları Florine'e bizzat kendi eliyle verdireceğim, dedi.</p>

  <p class="normal">— Ne! dedi kontes. Ben isteyince, niye onları kendisi getirmesin?</p>

  <p class="normal">— Ya bunu yapmaya yanaşmazsa?</p>

  <p class="normal">Kontes başını eğdi.</p>

  <p class="normal">— O çevreden tiksiniyorum, dedi. Bir daha girmeyeceğim aralarına. Eğer beni affedersen, hep burada, senin yanında yaşayacağım.</p>

  <p class="normal">— O zaman canın gene sıkılabilir. Hem öyle birdenbire ortadan kayboluverirsen âlem ne der? Zaten ilkbaharda seyahate çıkacağız, İtalya'ya gideceğiz. Bütün Avrupa'yı dolaşırken, bir çocuğumuzun daha olmasını bekleyeceğiz. Yarın Opera balosuna gitmezsek olmaz. Çünkü başımıza bela açmadan mektupları ele geçirmenin tek yolu bu. Hem Florine onları sana getirerek, kendi kudretini ispat etmiş olmayacak mı?</p>

  <p class="normal">Kontes dehşet içinde:</p>

  <p class="normal">— Ve ben de bunu göreceğim, öyle mi? dedi</p>

  <p class="normal">— Hem de yarın gece.</p>

  <p class="normal">Ertesi günün akşamı, gece yarısına doğru, Opera balosunda Nathan, yanında koluna tam bir koca edasıyla girdiği bir maskeli, fuayede dolaşmaktaydı. Bir süre gezindikten sonra, kadın kılığında iki maskeli yanlarına yaklaştı. Kadın kılığına girmiş olan Vandenesse, Nathan'a:</p>

  <p class="normal">— Aptal adam! dedi. Halin berbat! Marie burada. Üstelik şu anda seni görmekte.</p>

  <p class="normal">Kontes de Florine'e dönüp, titrer bir halde:</p>

  <p class="normal">— Beni biraz dinleme zahmetine katlanırsan, dedi, Nathan'ın senden sakladığı bazı sırları öğreneceksin. Ona olan aşkının içinde bulunduğu tehlikeyi anlayacaksın.</p>

  <p class="normal">Nathan, kalabalığa karışıp gözden kaybolan kontun peşinden yetişebilmek için, ani bir hareketle Florine'in kolunu bıraktı. Florine, karısını korumaya almak maksadıyla oraya geri dönmüş olan Vandenesse'e yakın bir peykeye, kontesin yanına oturdu:</p>

  <p class="normal">— Anlat bakalım güzelim, dedi. Beni burada uzun zaman tutamayacağını da unutma. Dünyada kimse Raoul'ü benden koparamaz. Alışkanlıkla bağladım ben onu kendime. O aşktan beter bir bağdır.</p>

  <p class="normal">Félix tabii sesini takınarak:</p>

  <p class="normal">— Önce sen Florine misin? dedi.</p>

  <p class="normal">— Yerinde soru! Bunu bilmiyorsan sözlerine inanmamı nasıl istiyorsun, a düzenbaz?</p>

  <p class="normal">— Nathan şu anda, sana var dediğim yavuklusunu aramakla meşgul. Sor ona bakalım, üç gün önce geceyi nerede geçirmiş? Senin haberin yokken, borcu yüzünden kendini zehirledi. Sevdiğinden dem vurduğun adamın işlerinden ne kadar haberdarsın, anla işte. Adamı beş parasız bırak, o da gitsin, kendini öldürsün. Yahut da öldüremesin, beceremesin. Yarım kalmış bir intihar, sıyrıksız atlatılan düello kadar gülünçtür.</p>

  <p class="normal">— Yalan söylüyorsun, dedi Florine. O gün akşam yemeğini bende yedi, hava karardıktan sonra gitti. Takip ediliyordu zavallı. Onun için de saklandı. İşin aslı bu.</p>

  <p class="normal">— Öyleyse Mail sokağına git de, Mail Oteli'nden, bir kadının bir yıldan beri ilişkide olduğu bir insanı, can çekişir vaziyette oraya getirip getirmediğini bir sor. Rakibenin mektupları da, senin odanda, burnunun dibinde saklı. Nathan'a iyi bir ders vermek istersen, üçümüz birden senin eve gideceğiz. Orada ayrıca sana, eline teslim edeceğim belgelerle, eğer iyi bir kızsan, onu birkaç gün içinde Clichy sokağını boylamaktan kurtarabileceğini de ispatlayacağım.</p>

  <p class="normal">— Siz bunları Florine'den başkasına anlatın, küçük bey. Ben Nathan'ın kimsenin âşığı olamayacağından eminim.</p>

  <p class="normal">— Birkaç zamandan beri sana daha fazla özen gösterdiğini söyleyerek beni buna inandırmak isteyeceksen, tam tersine bu onun sırılsıklam başka bir kadına âşık olduğunun delilidir.</p>

  <p class="normal">— Yüksek tabakadan bir kadına âşık o, öyle mi? Hikâye. Bu kadarcık şey için endişe etmeye değmez.</p>

  <p class="normal">— Pekâlâ, gelip, sabahleyin seni eve götüremeyeceğini söylesin ister misin?</p>

  <p class="normal">— Bunu yaptırtırsan, dedi Florine, o zaman ben de seni eve götürürüm. Ancak gözümle görünce inanabileceğim o mektupları ararız. Ne yani, ben uyurken mi oturup mektup yazıyordu?</p>

  <p class="normal">— Burada dur ve olacakları seyret, dedi Félix.</p>

  <p class="normal">Karısının koluna girdi ve Florine'den birkaç adım uzaklaştı. Fuayede bir oraya, bir buraya gidip gelerek sahibini arayan bir köpek gibi, her yanda Marie olması muhtemel maskeyi arayan Nathan, sonunda kendisine sırrın verilmiş olduğu yere döndü. Yazarın yüzünde kendini kolay ele veren bir telaşın izlerini okuyan Florine, önüne bir Termes<sup class="calibre2"><a href="../Text/birhavvakizi_split_007.html#footnote-600-76" id="footnote-600-76-backlink">[76]</a></sup> gibi gerildi. Egemen bir tavırla ona:</p>

  <p class="normal">— Sakın yanımdan ayrılma, anladın mı! dedi.</p>

  <p class="normal">O zaman kocasından aldığı talimatla Raoul'e yaklaşan kontes:</p>

  <p class="normal">— Ben Marie! diye fısıldadı kulağına. Bu kadın da kim? Derhal ayrılın ondan, dışarıya çıkın, merdivenin altında beni bekleyin.</p>

  <p class="normal">Şaşkınlığın zirvesinde bulunan Raoul, sert bir hareketle Florine'in kolunu itti. Florine bu davranışı beklemiyordu. Sıkı sıkı tutmuş olduğu halde onun kolunu bırakmak zorunda kaldı. Nathan kalabalığa dalıp gözden kayboldu. Félix, şaşırıp kalan Florine'in kulağına:</p>

  <p class="normal">— Ne demiştim ben sana? dedi.</p>

  <p class="normal">Florine onun koluna girdi.</p>

  <p class="normal">— Haydi bakalım, dedi, kimsen kimsin. Gel benimle. Araban var mı?</p>

  <p class="normal">Cevap olarak Vandenesse, Florine'i aceleyle çekti, onu karısıyla buluşmak üzere kararlaştırdıkları sütunlu giriş kapısına götürdü. Vandenesse'in arabacısı atlarını hızla sürerek, onları birkaç dakika içinde aktrisin evine götürdü. O arada maskesini çıkarmış olan Florine'i hiddetinden nefesi kesilmiş, öfke ve kıskançlıkla kendinden geçmiş halde görünce, Madam de Vandenesse'in vücudunu elinde olmadan bir titreme kapladı. İçeri girince Vandenesse, Florine'e:</p>

  <p class="normal">— Şuralarda, dedi, anahtarını asla sana emanet etmediği bir mektup cüzdanı olacak. Mektuplar galiba onun içinde.</p>

  <p class="normal">Mektup cüzdanını bulmak için çalışma odasına giden Florine:</p>

  <p class="normal">— Bu kere ben bir oyuna geldim, dedi. Anlaşılan sen, epey zamandır beni endişelendiren bazı şeyleri biliyorsun.</p>

  <p class="normal">Vandenesse karısının maskesinin altında renginin solduğunu hissetti. Florine'in odası aktrisle Nathan'ın ilişkisi hakkında ideal bir sevgilinin bilmek istemeyeceği birçok şeyi dile getiriyordu. Bir kadın gözü bu tür şeylerdeki gerçeğe hemen ulaşmayı bilir. Kontes evin hercümerci içinde, Vandenesse'in kendine anlattığı durumun doğru olduğunu fark etti. Florine mektup cüzdanıyla dönmüştü.</p>

  <p class="normal">— Nasıl açılır bu meret? dedi.</p>

  <p class="normal">Aktris aşçısının kocaman bıçağını istedi. Oda hizmetçisi bıçağı getirdiğinde, Florine onu havaya kaldırarak alaylı alaylı:</p>

  <p class="normal">— Piliçler bununla boğazlanır işte! dedi.</p>

  <p class="normal">Kontesin içini titreten bu söz, düştü düşecek olduğu uçurumu ona, kocasının evvelki günkü konuşmasından daha iyi anlattı. Florine:</p>

  <p class="normal">— Ben de ne aptalım! dedi. Ustura daha iyi halleder bu işi.</p>

  <p class="normal">Nathan'ın tıraş olduğu usturayı gidip aldı, deri cüzdanı kenarından yararak açtı. Marie'nin mektupları ortaya dökülmüştü. Florine içlerinden birini rastgele eline aldı.</p>

  <p class="normal">— Vay canına! dedi. Tam dört dörtlük bir hatuna ait doğrusu. Tek imla hatası göremedim.</p>

  <p class="normal">Vandenesse mektupları aldı, karısına uzattı. Kontes eksik olup olmadıklarını anlamak için masada hepsini gözden geçirdi. Kont, Raoul'ün imzaladığı kırk bin franklık senedi Florine'e uzatarak:</p>

  <p class="normal">— Mektuplara karşılık, şunu sana versem, ne dersin? dedi.</p>

  <p class="normal">Florine senedi gözden geçirirken:</p>

  <p class="normal">— Tamam, olur, dedi. Bu gibi kağıtları imzalayacak kadar salak mı, bu adam? Ah! Kontesler nasıl olurmuş, gösteririm ben sana! Ben para toplamak için taşrada vücudumu ve ruhumu körelteyim. Onu kurtarmak için hükümet memurlarıyla başımı derde sokayım! Erkek denen mahluk işte böyledir: Sen onun için cehennem azapları çek, o üstüne basıp geçsin! Ona bunun hesabını ödeteceğim.</p>

  <p class="normal">Madam de Vandenesse mektuplarla birlikte yolu tutmuştu. Florine arkasından:</p>

  <p class="normal">— Hey! diye seslendi. N'oluyoruz, güzel maskeli! Hiç olmazsa mektuplardan birini ver de, elimde delil olsun.</p>

  <p class="normal">— İşte bu artık mümkün değil, dedi Vandenesse.</p>

  <p class="normal">— Niyeymiş?</p>

  <p class="normal">— Zira o güzel maskeli senin eski rakiben.</p>

  <p class="normal">— Bak hele! diye haykırdı Florine. Hiç olmazsa bana bir teşekkür edebilirdi.</p>

  <p class="normal">Kont selamlayıp yanından uzaklaşırken:</p>

  <p class="normal">— Kırk bin franklık senedi neyin karşılığında aldığını sanıyorsun? dedi.</p>

  <p class="normal">Bir intihara sürüklenen genç bir adamın, onun acılarını çektikten sonra aynını bir daha denemesi nadir bir olaydır. İntihar insanı hayattan koparamamışsa, ölüm dileğinden kurtarır. Böylece Raoul, Schmucke'ye imzaladığı senedi, onu muhakkak Kont de Vandenesse vasıtasıyla eline geçiren Florine'de görüp de, içinden çıkmak istediğinden bin beter bir hale düştüğünde bile, artık intihar niyetlisi gözükmedi. Kontesi yeniden görmek, ona her zamankinden daha çok kalbini yakan aşkını anlatabilmek için çabalayıp durdu. Ama kontes, topluluk içinde onunla ilk karşılaşmasında, bir kadınla bir erkek arasına aşılmaz uçurumu sokan, o sabit ve aşağılayıcı bakışı fırlattı. Kendine olan güvenine rağmen Nathan, bütün bir kış boyunca kontesin ne yanına yaklaşmaya, ne de onunla konuşmaya cüret edebildi.</p>

  <p class="normal">Buna karşılık içini Blondet'ye açtı. Madam de Vandenesse'ten sanki Laura'ymış ya da Beatrice'ymiş gibi söz etmek istedi. Çağının en önemli şairlerinden birinin kaleminden çıkan güzel bir parçayı kendisi için yorumlamıştı: "Altın kalpli, ideal mavi çiçek! Senin narin köklerin peri kızlarının ipek saçlarından bin kat daha incedir. Onlar ruhumuzdaki en kirlenmemiş cevheri kana kana içmek için, onun ta derinliklerine dalar. Tatlı ve buruk çiçek! Kalbimi kanatmadan, koparılmış sapından al damlalar akıtmadan, seni içimden söküp atamam! Ah! Lanetlenmiş çiçek, içimde nasıl da boy verdin!"<sup class="calibre2"><a href="../Text/birhavvakizi_split_007.html#footnote-600-77" id="footnote-600-77-backlink">[77]</a></sup></p>

  <p class="normal">— Saçmalıyorsun azizim, dedi Blondet. Güzel bir çiçek olduğunda seninle aynı düşüncedeyim, ama hiç de ideal değildi. Bir kör şarkıcı gibi içi boş bir evin karşısına geçip ezgiler savuracağına, ellerindeki kiri yıkayıp, iktidara yaranabilmenin ve hayatını düzene sokmanın yollarını düşünmelisin. Siyaset adamı olmak için biraz fazla sanatkâr ruhlusun. Senin kıratında olmayan insanların oyununa geldin. Sen kısmetini aramaya devam et, ama başka kapılarda.</p>

  <p class="normal">— Marie kendisini sevmeme engel olamaz, dedi Nathan. Ben ondan kendi Beatrice'mi yaratıyorum.</p>

  <p class="normal">— Beatrice, Dante'nin daha sonra bir kere bile yüzünü görmediği on iki yaşında bir kızdı, anladın mı azizim? Yoksa Beatrice olabilir miydi? Bir kadından bir tanrıça yaratmaya kalktığımızda, onu bugün kısa bir mantoyla, yarın açık bir elbiseyle, öbür gün yeni doğan çocuğu için bulvarda oyuncak alırken görmemeliyiz. İnsan, hayatında Florine gibi, kimi zaman bir vodvilde düşes, kimi zaman bir dramda bir burjuva kadını, kimi zaman bir zenci kadın, bir markiz, bir albay, İsviçre'de bir köylü, hayatta kendine bakireliği bağışlayan tek rolde de Peru'nun bakire güneş tanrıçası olan bir kadın varken, hiç anlamıyorum, yüksek tabakadan kadınlarla nasıl maceraya girişir?</p>

  <p class="normal">Du Tillet, parasızlık yüzünden gazetedeki hissesinden vazgeçen Nathan'a, Borsa'daki tabiriyle, top attırmıştı. Bankerin hasmı olarak adaylığını koyduğu seçim bölgesinde bu meşhur adama topu topu beş oy çıktı, tabii du Tillet seçildi.</p>

  <p class="normal">Kontes, İtalya'daki uzun süreli ve mutlu seyahatinden ertesi kış döndüğünde, Nathan, Félix'in bütün tahminlerini haklı çıkarmıştı. Blondet'nin tavsiyelerine uyarak iktidarla uyuşma yolları aramaktaydı. Yazarın şahsi işlerine gelince, öyle bir düzensizlik içinde olmalıydı ki, Kontes Marie, eski hayranını bir gün Champs-Elysées'de, sefil bir kılıkta, Florine'in kolunda yürürken gördü. Üstüne başına kayıtsız bir erkek, seven bir kadının gözünde katlanılması mümkün bir çirkinliktedir. Ama artık sevmekten çıkmışsa, onu korkunç bulur. Hele bu erkek Nathan cinsinden biriyse! Madam de Vandenesse bir zamanlar ona ilgi duyduğu aklına gelince, kendinden utandı. Evlilik dışı her türlü sevdayı aklından toptan silmemiş bile olsaydı, kontu artık iyice gözden düşmüş bu adamla karşılaştırmaya kalksa, bu dahi kocasını bir meleğe bile tercih etmesine yeterdi. Kalemi o kadar zengin, iradesi o kadar fakir bu tutkulu adam, sonunda teslim bayrağını çekti ve sıradan bir kişi olarak devlet kapısında maaşlı bir işe kapağı attı. Bozguncu her türlü girişime destek verdikten sonra, bakanlığa bağlı bir gazetenin gölgesine sığınıp kendine huzur içinde bir hayat kurdu. Bir zamanlar, hicivlerinin bitmez tükenmez konusu olan Légion d'Honneur nişanı bugün göğsünü süslemekte. Zamanında devrimci bir gazetenin düşünce yapısını belirlerken, hücumlarına baş hedef edindiği "ne pahasına olursa olsun barış"<sup class="calibre2"><a href="../Text/birhavvakizi_split_007.html#footnote-600-78" id="footnote-600-78-backlink">[78]</a></sup> ilkesi, şimdi makalelerinin övgü malzemesi. Eskiden Saint-Simoncu ağızla öylesine saldırdığı miras hakkını şimdi aklının var gücüyle savunmakta. Bu mantık dışı tutum kaynağını ve gücünü, ülkemizde son zamanlarda yaşadığımız siyasî gelişmelerin, Raoul Nathan gibi bazı insanlarda yarattığı kaypaklıklarda bulur.</p>

  <p class="sagitalik">Aralık 1838, Les Jardies</p>
</body>
</html>
