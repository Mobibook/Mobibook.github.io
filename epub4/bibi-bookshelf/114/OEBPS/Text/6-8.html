<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-8.html" xml:lang="tr-TR">
    <div class="Basic-Text-Frame">
      <p class="split"></p>

      <p class="Numara para-style-override-19">SEKİZ</p>

      <p class="anabaslik-1 para-style-override-19" id="toc_marker-10">SONUÇ YERİNE SAPTAMA VE TEZLER</p>

      <p class="resim-1"><img alt="sekil1.png" class="image" height="24" src="../Images/sekil1_fmt9.jpeg" width="53" /></p>

      <p class="paragraf-3 para-style-override-18"><span>Siyasetin, devlet işlerinin amaç, biçim ve içeriğini belirleme, bu amaçla devlet iktidarını kazanma etkinliği olarak bilinen geleneksel tanımının hâlâ geçerli ama özellikle devrimci, düzen dışı siyaset açısından</span> <span class="char-style-override-2">yetersiz</span> <span>olduğunu yazmıştım.</span></p>

      <p class="paragraf-3 para-style-override-18"><span>Herkesin bildiği ama yeterince bilince çıkaramadığı bir saptama ile başlayabiliriz: Devrimci siyaset ile düzen içi siyaset arasında, hem amaç, hem de araçlar bakımından önemli farklılıklar var. Machiavelli’den günümüze siyaset, güç ilişkilerini daha iyiye doğru değiştirme savıyla reform ve ilerlemeyi sistem içerisinde arayanların cirit attığı bir alan oldu. Oysa devrimci siyaset iktidarın düzen partileri arasında el değiştirmesinin çok ötesinde bir içerik, toplumsal bileşim ve enerji gerektirir. Devlet, toplumsal yapının özellikleriyle, sınıf mücadelesinin somut biçimlenişiyle, verili toplum ve halk gerçekliğiyle ilişkisi içinde ele alınır.</span></p>

      <p class="paragraf-3 para-style-override-18"><span>Komünist gelenekte “toptancı” siyaset tarzına doğru bir eğilim olduğu doğrudur. Kendisini var olan devlet iktidarını almakla sınırlayan dar siyaset anlayışı, iki büyük yanlıştan birine yol açmakta, ya bu özellikleri nedeniyle iktidar denklemini çözemeyerek başarısız olmakta ya da “başarılı” olup iktidarı aldığı zaman, karşılaştığı ve çözmeye</span> <span class="char-style-override-2">hazır olmadığı</span> <span>sorunlar karşısında çaresiz kalmaktadır. Toplumsal bir devrim ve dönüşüm sürecinin vazgeçilmez koşullarından birinin, hatta ilk adımının iktidarı almak olduğunda hiçbir kuşkum yok. Ne var ki, siyasal iktidarı almak kendi başına, hiçbir devrimci siyasal özneye toplumsal dönüşümleri gerçekleştirme güvencesi vermiyor. Bu noktada ilerleyemeyen öznenin, siyasal iktidarı elde tutma çabası, dönüp o devrimci iktidarı vuran bir bumerang etkisi yapabiliyor: Ya yıkılış, ya bürokratik yozlaşma!</span></p>

      <p class="paragraf-3 para-style-override-18"><span>Siyaset, yalnız güçle değil büyük güçlerle yapılıyor. “Reel siyaset” bu gücü, amaçladığı, dayanmayı hedeflediği toplumsallıktan oluşturamadığı zaman başka yollara sapıyor. Bilinen yollardan biri, temel konumlanışın sulandırılması, seyreltilmesidir: Asgari programlar, liberal ya da milliyetçi söylemler, “geniş”, “daha geniş” en geniş” birlikler için ayrıntılandırılmış güncel, “demokratik”, mesleki istemler vb. Yanlış olan, bunların dillendirilmesi, birer mücadele konusu olarak öne sürülmesi değil, temel amaçların yerine geçirilmesidir.</span></p>

      <p class="paragraf-3 para-style-override-18"><span>Siyaset “yapmak” için birlikte savaşılacak, tarafsızlaştırılacak ve karşıya alınacak güçleri belirlemek, başka bir deyişle bir stratejiye sahip olmak gereklidir. Ancak, amaç ve ilkeleri, toplumsal temelleri üzerinde kendisini oluşturamayan bir güç için “strateji”nin öngörülenden farklı sonuçlar doğurması büyük bir olasılıktır. Bağlaşıklık ve cephe siyasetleri, daha geniş bir birlik adına temel ve uzlaşmaz sınıf karşıtlıklarını perdelediği, komünist özneyi yedeğe aldığı ölçüde, beklenenin tam tersi sonuçlar vermektedir. Bu ikinci yönelimin en kuyrukçu ve oportünist türü, büyük güçlerden birinin yanında ötekine karşı saf tutmak biçiminde olurken, en masumu, budanmamış siyasal ve programatik görüşlerin, hatta siyasal kimliğin, güncel dolayısıyla daha toplumsallaştırıcı olduğu düşünülen program, belgi ve kimlikler lehine geri çekilmesidir.</span></p>

      <p class="paragraf-3 para-style-override-18"><span>Çizgiden, programdan, komünist hareketin kendisini amaç disiplini ve toplumsal temelleri üzerinde var etmesinden bu denli çok söz etmek, dünya ve Türkiye sol hareketindeki bir başka önemli hastalığın gözden kaçırılmasına yol açmamalıdır. Doktrinerlik, ezbercilik, modelcilik, kitabilik vb. ne dersek diyelim, sol hareketi yaşamdan, gerçek mücadeleden, sınıf ve halk gerçeğinden uzaklaştıran, onlara yabancılaştıran, marjinalliği yazgı haline getiren, beyinlere, dillere işlemiş bir tarz egemendir. Fidel Castro, “Kendini akademi kitaplarındaki dogmalara kaptırırsan mahvolursun”</span><span class="dip"><a class="footnote-link" href="#footnote-225-453" id="footnote-225-453-backlink">453</a></span> <span>derken sonuna dek haklıdır. Kitabi reçetelerle hiçbir mücadele kazanılamaz. Yeni durumları anlamak ve ona göre davranmak kitabi değil yaratıcı olmayı gerektirir.</span></p>

      <p class="paragraf-3 para-style-override-18"><span>Kitabilik, yalnız algılamayı, düşünmeyi ve yeni durumların gerektirdiği yeni davranışları geliştirmenin değil, anlaşılmanın, emekçilere ulaşmayı zorlaştıran “dil”in de kaynağıdır. Solcu ve devrimci olmayanlara yabancı, emekçinin kulağını yakalayamayan “özel dil” marjinalliğin dilidir. Bu “dil”in değiştirilmesi artık zorunludur.</span></p>

      <p class="paragraf-3 para-style-override-18"><span>Sınıf-siyaset ilişkisini, tarihsel, yenilikçi ve sorgulayıcı bir bakışla kurmamız, “dil”imizi yalınlaştırmamız gerekiyor.</span></p>

      <p class="paragraf-3 para-style-override-18"><span>Teori ve pratik; ikisinin birliğinden süzülen tarihsel deneyim ve birikim, bugünü anlamanın ve dünyayı değiştirmenin güç kaynaklarıdır. Devrimcilerin karşı karşıya olduğu sorunların niteliği, bu sorunların çözüm yol ve yöntemleri ise tarihin her evresinde birbirinden farklıdır. Bütün sorun, tarih bilinciyle, dönemin karakterine ve özgünlüğüne ilişkin bilgiyi dünyayı değiştirme amacına en çok katkı sağlayacak biçimde birleştirebilmektir. “Teorik ve siyasal yeniden üretim” de diyebileceğimiz yeni sentezlere ulaşmada “yeni” veri ve girdiler sağlayacak yeni toplumsal-siyasal pratiklerin belirleyici önemde olduğu, yeni teorik açılımların ancak yeni pratiklerle olanaklı olduğu söylenebilir ve bu doğrudur. Ne var ki, yeni pratikler de öngörü ve bilinçli müdahale istemekte, dönemin gereksinmelerine yanıt verecek, daha önemlisi döneme kendi sözünü söyleyecek olanların, sürecin önünü açacak ana halka ya da halkaları tarih bilinci ve bugünün bilgisiyle yakalamaları gerekmektedir. Bu bağlamda, elinizdeki çalışmanın bu son bölümünü, komünist siyaset ve örgütlenmenin bugünkü koşullarına, tutulması gereken ana halkalara ilişkin saptama ve tezlere ayırdım.</span></p>

      <p class="paragraf-3 para-style-override-21"><span class="char-style-override-15">Birinci Tez</span><span class="char-style-override-2">: Siyaset ve özellikle de devrimci siyaset uzlaşmaz karşıtlıklar temelinde geliştirilebilir.</span></p>

      <p class="paragraf-3 para-style-override-18"><span>Alman siyaset bilimcisi, Nazi Partisi üyesi Carl Schmitt, “siyasalı”, “en yoğun ve uç antagonizma” olarak tanımlıyor ve her somut antagonizmanın “dost düşman gruplaşmasına yaklaştıkça daha fazla siyasal” olduğunu yazıyor.</span><span class="dip"><a class="footnote-link" href="#footnote-225-454" id="footnote-225-454-backlink">454</a></span> <span>Schmitt’e göre, her dinsel, moral, ekonomik, etik ya da başka antitez, eğer insanları dost düşman olarak gruplaştıracak kadar güçlüyse siyasal olmaktadır.</span><span class="dip"><a class="footnote-link" href="#footnote-225-455" id="footnote-225-455-backlink">455</a></span> <span>Schmitt, antagonizma ve antagonizmanın kendi dilindeki anlatımı olan “dost düşman” ikiliğinin “sınıf mücadelesi” açısından da anahtar olduğu görüşündedir. Şöyle yazıyor: “Marksist anlamdaki sınıf da, o belirleyici noktaya ulaştığında salt ekonomik olmaktan çıkıp siyasal bir etken olur. Örneğin, Marksistler sınıf mücadelesine ciddi biçimde yaklaştıkları, sınıfsal karşıtlarını gerçek düşman olarak gördükleri ve ona karşı devletin devlete karşı savaşı biçiminde, ya da devlet içindeki iç savaş tarafları biçiminde savaştıkları zaman bu savaş siyasaldır.”</span><span class="dip"><a class="footnote-link" href="#footnote-225-456" id="footnote-225-456-backlink">456</a></span> <span>Liberalizm karşıtı bir hukuk profesörü olan, Weimer Cumhuriyeti’nin dağılmasını önlemek üzere güçlü başkanlık sistemi için tezler geliştiren, 1932’de bu arayışlarının da etkisiyle Nazi Partisi’ne katılan Carl Schmitt’in devlet ve siyasetle ilgili görüşlerinin genel değerlendirmesi ayrı bir konudur. Temel çıkış kavramları bakımından Hobbesçu, güçlü-otoriter devletten yana ve siyasal olmayan bir akım olarak değerlendirdiği liberalizme düşman olan Schmitt’in kapitalist devleti, örneğimizde Weimer Cumhuriyeti’ni zayıflatan işçi-emekçi hak ve özgürlüklerine, kazanımlarına da karşı olduğundan kuşku yoktur. Öte yandan ve tüm bunlara karşın, Schmitt’in “en yoğun ve uç uzlaşmaz karşıtlık, antagonizma” biçimindeki siyasallık tanımının özellikle de düzen dışı siyasallıktan konuşulduğunda son derece önemli olduğunu düşünüyorum.</span> <span class="char-style-override-2">Uzlaşmaz karşıtlıkların, uçların olmadığı yerde siyaset yapaylaşıyor. Bu, düzenin karşıt kutbu olarak sivrilen ideolojik ve siyasal bir devrimci öznenin olmadığı yerde büyük bir siyasal boşluk doğacağı anlamına geliyor.</span></p>

      <p class="paragraf-3 para-style-override-18"><span>Bu yaklaşım, bugünkü durumu anlamakta ve değiştirmekte de son derece işlevlidir. Bugün, dünya ve tek tek ülkeler düzeyinde, düzen dışı, kapitalizm karşıtı siyaset ve örgütlülük nitel ve nicel olarak zayıftır.</span></p>

      <p class="paragraf-3 para-style-override-18"><span>Siyasal kutuplaşmayı oluşturan dinamiklerinden biri, sınıfların hareketi, mücadeleleridir ve bu her koşulda bir biçimde sürmektedir. Ancak sınıfların siyasete kitlesel/eylemli katılımı büyük ölçüde, uzlaşmaz karşıtlıkların düşünsel, ideolojik ve siyasal alanda sivrilmesine, uçlaşmasına bağlıdır. Bunlar doğruysa, eklenmesi gereken şudur: Bugün devrimci siyaset kendisini yalnız bir hareket olarak değil, teorik bakış ve program olarak da üretemiyor. Tekelci kapitalizmin karşısına onun antagonist kutbu, yeni bir toplum düzeninin sözcüsü ve temsilcisi olarak çıkamıyor. Anti-tezi teorik ve pratik olarak var edemiyor. Sorunu ve boşluğu bu noktada aramak gerekiyor.</span><span class="dip"><a class="footnote-link" href="#footnote-225-457" id="footnote-225-457-backlink">457</a></span></p>

      <p class="paragraf-3 para-style-override-18"><span>Nedenlerle sonuçların birbirine dönüştüğü kavşaklardan birindeyiz. Uzlaşmaz, karşıt siyasal uçların olmadığı ya da bunlardan birinin zayıf olduğu koşullarda, siyaset toplumsal düzeyde dönüştürücü ve özgürleştirici bir araç olamıyor. Olumsuz algılama ve onun yol açtığı kitlesel atalet bu kez devrimci siyasetin gerçek, maddi bir güç olmasını engelleyen bir nedene dönüşüyor.</span></p>

      <p class="paragraf-3 para-style-override-21"><span class="char-style-override-15">İkinci Tez</span><span>:</span> <span class="char-style-override-2">Dünyayı değiştirme mücadelesinin toplumsal öznesi “politik proletarya”dır.</span></p>

      <p class="paragraf-3 para-style-override-18"><span>Bu tezi açmak gerekiyor.</span></p>

      <p class="paragraf-3 para-style-override-18"><span>Marx ve Engels’in devrimci strateji ve devrimin öznel öğesine belli ölçülerde burjuva model üzerinden yaklaştıklarını söylemiştik.</span></p>

      <p class="paragraf-3 para-style-override-18"><span>Sanayi devrimi, işçi sınıfının kişiliğinde devrimin ve kurtuluşun öznesinin, burjuva modelin izlerini taşıyan biçimde yeniden üretilmesine yol açtı. Marx ve Engels, 1848’den başlayarak devrimci ayaklanma ve kalkışmalara tanık oldular; ama 70 gün süren Paris Komünü’nü saymazsak herhangi bir proleter devrim, sosyalist iktidar örneği görmediler. Kapitalizmin kendi mezar kazıcısı bir toplumsal özneyi, sosyalizmin önkoşullarını hazırladığının ötesinde ayrıntılı devrim stratejileri de çizmediler. Sonrakiler ise, sosyalizmin iki önemli coğrafyası olan Avrupa’da ve Rusya’da, birbirinden farklı bir dizi nedenle burjuva ve proleter dönüşüm-devrim tipleri arasındaki temel farkları yeterli açıklık ve derinlikte bilince çıkaramadılar.</span></p>

      <p class="paragraf-3 para-style-override-18"><span>Bunlardan birkaçına değinelim.</span></p>

      <p class="paragraf-3 para-style-override-18"><span>Birincisi, burjuva devrimleri, ekonomik ve ideolojik cephelerde evrimci ve tedrici bir süreç olarak ilerlemişti. Feodalitenin ekonomik gücü, kent tüccarlarına, manifaktürcülere burjuva devrimlerinden önce geçmeye başlamış, bu da feodal iktidarları zayıflatmıştı. İşçi sınıfı ve proleter devrimler için böyle bir şey söz konusu değildir. Ekonomik mücadele, grev vb. burjuvazinin ekonomik iktidarını zayıflatmamakta, ekonomik güç burjuvaziden işçi sınıfına geçmemektedir.</span></p>

      <p class="paragraf-3 para-style-override-18"><span>İkincisi, tüccar ve zanaatkâr, feodal toplumun çözülüşü sürecinde bilginin sahibi, yeni ideolojinin de üreticisiydiler. İşçi sınıfı örneğinde bu da söz konusu değildir. Özellikle de emek süreçlerinin ileri derecede mekanik, tekdüze bir içerik kazandığı, kitleselleşen emeğin niteliksizleştiği sanayi devrimi ve sonrasındaki dönemde, işçi sınıfı ideolojik cephede de yoksul ve yoksun sınıftır. Egemen sınıfın düşünceleri egemenliğini sürdürmektedir. Düzenin ideolojik aygıtlarının sınıf mücadelesi içindeki yeri ve önemi sürekli olarak artmaktadır.</span></p>

      <p class="paragraf-3 para-style-override-18"><span>Üçüncüsü, burjuva devrimleri, siyasal devrimlerdir ve devrim diye anılmayı, feodalitenin siyasal iktidarı güzellikle vermemesi karşısında giriştikleri siyasal iktidar mücadelesi nedeniyle hak etmişlerdir. Siyasal devrim burjuva devrimlerinin son halkası, burjuvazinin devrimci barutunun son kullanılışıdır. Sosyalist iktidar ise, toplumsal devrimin başlangıcı, ilk adımıdır.</span></p>

      <p class="paragraf-3 para-style-override-18"><span>Burjuva ve proleter devrimler arasındaki farklar kuşkusuz burada sayılanlardan ibaret değil. Bu soruna burada burjuva devrimlerinin işçi sınıfı devrimlerine tarihsel yaşanmışlık olarak örnek oluşturması, başka bir deyişle “modellik etmesiyle”, sonradan “modelleştirilmesi” arasındaki ayırıma dikkat çekmek için girdim. Model varsa, modelleştirme büyük ölçüde kaçınılmaz oluyor; çoğu durumda doğru olmuyor.</span></p>

      <p class="paragraf-3 para-style-override-18"><span>Yalnız siyasal-toplumsal bir dönüşüm süreci olarak devrimin değil, devrim düşüncesinin ve kavramının da “özgürlükçü ve solcu” olduğunu söyleyen kimi çevrelerde gözden ve gündemden düştüğü günümüzde, devrimin toplumsal-siyasal öznesi nasıl tanımlanabilir?</span></p>

      <p class="paragraf-3 para-style-override-18"><span>Devrim kavramını, bir üretim biçiminin değiştirilmesi, dönüştürülmesi olarak anlayanlar için, Burjuva devrimlerinin toplumsal öznesi “üçüncü katman” denilen burjuvaziydi. Kapitalist üretim biçimindeki devrimci toplumsal özne, bu üretim biçiminde merkezi, vazgeçilmez bir rol oynayan, yaşamını sürdürmek için emek gücünden başka hiçbir şeye sahip olmayan tanımıyla proletaryadır. Bilincinde olsun olmasın, dönüştürücü, devrimci bir hareketlilik ve mücadele içinde olsun olmasın bu rol verilidir.</span></p>

      <p class="paragraf-3 para-style-override-18"><span>Burjuvazi, ayakları üzerinde dikildiği anda karşısında işçi sınıfını bulan geç burjuva toplumlar söz konusu olduğunda bu sınıfın kendi devrimi anlamında bile devrimci olduğu söylenemez. Böyleyken, söz konusu devrimlerin öznesinin burjuvazi olduğu genellemesi doğrudur. Benzeri durum, işçi sınıfı için de geçerlidir. Marx’ta ve Marksizmde işçi sınıfının devrimci rolü esas olarak teorik bir soyutlamadır. Ne Marx’ın teorik kurgusu, ne Lenin’in katkısı zamanlarının, güncel, amprik verileri üzerinden geliştirilmiştir. Marx ve Engels’in</span> <span class="char-style-override-2">Manifesto</span><span>’yu yazdıkları, proletaryanın devrimci rolünü formüle ettikleri 1848 devrimleri</span> <span class="char-style-override-2">öncesi</span> <span>dönemde, dünyanın tek kapitalistleşmiş parçası olan Avrupa’da proletaryanın devrimciliğini ortaya koyan somut, pratik olgu ve veriler yoktu. Lenin’in katkısının da, yalnızca Rusya’daki ampirik duruma yanıt ihtiyacından çıktığı, Rusya’ya özgü olduğu söylenemez. Sendikal örgütlenmenin son derece kısıtlı olduğu Çarlık Rusya’sında, işçi sınıfının kendiliğinden mücadelesinin ancak sendikal bilinç ve örgütlenmeye yol açacağını görmek ancak teorik bir bakışın ürünü olabilirdi.</span></p>

      <p class="paragraf-3 para-style-override-18"><span>Üretimin insanın el hünerinin, fiziksel gücünün uzantısı araç ve teknik yöntemlerle, canlı emek ve özellikle de kol emeğiyle gerçekleştiği, büyük işletmelerde “fabrika”larda büyük sayıda işçinin kitlesel üretim yaptığı sanayi devrimi dönemiyle bugün arasında önemli farklılıklar var. Burada üretim ve emek süreçlerindeki yeni eğilim ve gelişmeleri özetlemek bile olanaklı değil. Ama insanın özgürleşmesi, komünist topluma gidiş açısından altı çizilmesi, bilince çıkartılması gereken noktalar var.</span></p>

      <p class="paragraf-3 para-style-override-18"><span>Kanımca en önemlisi şudur: Bilim ve teknoloji alanındaki gelişmeler sonucunda, üretim giderek daha az canlı emek kullanılarak yapılıyor. Bu, değer yasasına karşı işleyen bir süreçtir. Değer yasası, metaların toplumsal olarak gerekli emek miktarına göre mübadele edilmesi demektir.</span> <span class="char-style-override-2">Emek, zenginliğin ana kaynağı olmaktan, emek süresi de bunun ölçüsü olmaktan çıktığı anda değişim değeri de ölçü olmaktan uzaklaşacaktır.</span> <span>Çok az canlı emekle, çok fazla kullanım değerinin üretildiği bir durum değer-ötesi topluma geçişin maddi temelini oluşturur. İnsanın kendi emeğiyle yapmak zorunda olduğu şeyleri, nesnelere yaptırabilmesi sermayenin tarihsel misyonunun sona ermesi demektir. Süreç bu yönde ilerlemektedir. Kapitalizm, bir yandan üretim güçlerini sürekli geliştirerek canlı emeğe olan gereksinimi azaltıyor, ama öte yandan canlı emek sömürüsü olmadan yapamıyor. Bu ikilemin kapitalizm altındaki bugünkü “çözümü”, yığınsal işsizlik ve emek gücünün değişim değerinin, ücret ve emek haklarının, dünya çapında en alt düzeye doğru çekilmesi, başka bir deyişle sömürünün yoğunlaştırılmasıdır. Ancak bu kalıcı bir çözüm olamaz.</span></p>

      <p class="paragraf-3 para-style-override-18"><span>Bir başka önemli gelişme, nicel olarak azalan canlı emeğin bileşiminde zihinsel emek oranının, nitelikli emeğe olan gereksinimin artmasıdır. “Belli bir işin otomasyona dönüştürülmesinden önce, sürecin içindeki her bir adımın anatomisini ortaya çıkartmak ve bunun nasıl standardize edileceğiyle, belirli bir makinenin, bu adımları tekrarlamak üzere nasıl planlanacağını belirlemek üzere, işin nasıl yapıldığını tam olarak bilen birisinin uzmanlığından ve tecrübesinden yararlanmak gereklidir.”</span><span class="dip"><a class="footnote-link" href="#footnote-225-458" id="footnote-225-458-backlink">458</a></span> <span>Bilgi, yaratıcı zekâ, yeni ürünlerin bulunması, tasarlanması, yaygınlaştırılması, reklamı vb. için gereklidir.</span></p>

      <p class="paragraf-3 para-style-override-18"><span>Bugün işçi sınıfının başta ücret düşüklüğü ve işsizlik olmak üzere iş ve yaşam koşullarının sürekli ve genel bir eğilim olarak kötüleştiğini biliyoruz. Ama aynı süreç, işçi sınıfının aynı işi yaparak güdükleştiği, bir “parça insan”, bir “topal canavar” haline geldiği fabrika sistemindeki konumunu da değiştiriyor. Esnek üretimin paradoksal bir sonucu olarak, çeşitli işlere yatkın, üretimdeki her türlü değişikliğe uyum göstermeye hazır, üstlendiği işleri kendi yeteneklerini bir ölçüde serbestçe kullanarak yapan bir emekçi tipi oluşuyor.</span><span class="dip"><a class="footnote-link" href="#footnote-225-459" id="footnote-225-459-backlink">459</a></span></p>

      <p class="paragraf-3 para-style-override-18"><span>Bunlar kadar önemli bir başka eğilim-sonuç daha yazabiliriz. Entelektüel emeğin kullanım alanı günümüzde, geleneksel olarak bağımsız ya da orta sınıf kategorisinde olan aydınların proleterleşmesiyle genişledi. Hangi tanımıyla alınırsa alınsın, entelektüel emek dediğimiz kesim artık ağırlıklı olarak ücretli emekçiler içinde yer alıyor. Ancak, burada devrimci siyaset ve örgütlülük açısından yeni bir sorun ya da yeni bir durum var. Çalışma ve yaşam koşulları, geliri ve toplumsal hakları bakımından ana gövdesiyle proleterleşen, giderek daha düzensiz, güvencesiz konuma itilen entelektüel emek, öteki üreticilerden yalıtık bireysel bir etkinlik göstermekte, sermaye ile teke tek muhatap olmaktadır. Entelektüel emekçi bu nedenle, kendisini proletaryaya ait bir varlık, onların bir parçası olarak duyumsamaya ve öteki emekçilerle “toplu hareket” etmeye daha az yatkındır. Proletaryanın birliğini ve birleşik hareketini ekonomik düzeyde sağlamak bir de bu nedenle eskisinden daha güçtür.</span></p>

      <p class="paragraf-3 para-style-override-18"><span>Oluşan ve giderek olgunlaşan, yakın ve uzun erimli sonuçları farklı yönlerde olabilecek, ama kapitalizm altında hiçbir zaman mantıksal ve insani sonuçlarına varamayacak eğilimler, kapitalizmi teorik sınırlarına yaklaştırıyor, aynı sürecin başka bir anlatımı olarak komünizme, özgürlük toplumuna gidişin maddi-toplumsal temelini geliştiriyor. En genel eğilimlerden birini böyle özetleyebiliriz.</span></p>

      <p class="paragraf-3 para-style-override-18"><span>Öte yandan, başka yönde bir eğilim olarak, işçi sınıfı tüm kapitalist dünyada ekonomik, sektörel, kültürel vb. anlamda gittikçe daha çok bölünüyor. Bir yandan, insan beyninin uzantısı olan zihinsel emek öne geçiyor; insanın kendi özgünlüğünün bilincine, gücünün ve sorumluluğunun daha çok farkına varacağı koşullar oluşuyor; öte yandan, giderek bölünen ve katmanlaşan işçi sınıfının ekonomideki, üretimdeki yeri, konumu, türdeş bir sınıf olma özelliği zayıflıyor. Bugün, emekçi sınıfların, hem büyümüş, hem parçalanmış olduğunu söylüyorsak, bu, bir kez daha devrimci dönüşümün toplumsal öznesini</span> <span class="char-style-override-2">oluşturmanın</span> <span>ekonomik-teknolojik olmaktan çok siyasal bir süreç olacağı anlamına geliyor. Emek gücünü fiilen satan, maddi değer yaratan işçilerle, bu olanağı bile bulamayan, maddi üretim yapmasa bile, toplumsal koşulları giderek proleterleşen büyük halk kitleleri, kent ve kır yoksulları “toplumsal proletarya”nın içindedir. Bu büyük emekçi kitlenin devrimcileştirilmesi siyasal olarak oluşturulmasına, “toplumsal proletarya”nın “politik proletarya”ya dönüştürülmesine bağlıdır. Devrimci siyaseti yeniden üretmek, toplumsallaştırmak, dünyayı değiştirme eyleminin toplumsal öznesini oluşturmanın doğru yoludur.</span></p>

      <p class="paragraf-3 para-style-override-21"><span class="char-style-override-15">Üçüncü Tez:</span> <span class="char-style-override-2">Görev, komünist siyaseti toplumsallaştırmak, toplumu siyasallaştırmaktır. Her gerçek devrimci siyasal hareket, aynı zamanda toplumsal bir harekettir.</span></p>

      <p class="paragraf-3 para-style-override-18"><span>Kapitalizm gerçek maddi üretim üzerinde var oluyor ve bu temel üzerinde, kendisini toplumsal yaşamın tüm alan ve ilişkilerinde yeniden üretiyor. Hardt ve Negri’nin görüşlerini tartıştığımız bölümde, bu yazarların “biyopolitik üretim”, yaşamın “ortak toplumsal biçimlerinin üretimi” kavramlarıyla benzer bir saptama yaptıklarını anımsayalım. Ancak, sınıfsallık, maddi üretim ve devrimci iktidarın sınıf karakteri konularında önemli ayrılıklar var. Ne Marx ve Engels’te, ne Lenin’de, ne de genel olarak Marksizmde proletarya iktidarı saf ve steril bir olgudur. Önerilen, hiçbir zaman, ekonomik hatta sosyolojik bir varlık olarak işçilerin iktidarı alması değildir. Proletaryanın rolü, kendi insanlık dışı koşullarını değiştirmek için kapitalizmin değiştirmeye zorunlu olmasından gelmekte, rolün kuvveden fiile çıkarak gerçekleşmesi ise bu sınıfın devrimcileşmesine, “yığınsal bir değişikliğe” uğramasına bağlı olmaktadır. Bu devrimcileştirme ve değişiklik ise, işçi sınıfının kendi ekonomik koşullarının ötesine geçerek, toplumsal formasyonun tümü üzerinden siyasallaşmasını, siyasal bir özne konumu kazanmasını gerektirmektedir. İşçi sınıfı bu çerçevede “evrensel sınıf”tır.</span></p>

      <p class="paragraf-3 para-style-override-18"><span>Bir</span> <span class="char-style-override-2">“Ne Yapmalı</span><span>?” formülasyonuyla söylersek, komünizm toplumun tüm sınıflarına</span> <span class="char-style-override-2">gider.</span> <span>Komünizm, propaganda ve örgütlenmesini esas olarak ekonomik mücadeleye dayandırmaz; toplumsal ve siyasal yaşamın tüm sorunlarına dayandırır. Lenin’in anlatımıyla, dikkatini, gözlemini ve bilincini yalnızca işçi sınıfı üzerine yoğunlaştıran komünist değildir. Proletaryanın, kendini iyi tanıyabilmesi için işçi sınıfının ve modern toplumun tüm sınıflarının karşılıklı ilişkileri konusunda tam bir bilgiye, teorik olmaktan çok siyasal yaşam deneyimine dayanan pratik bilgiye ulaşması gerekir.</span><span class="dip"><a class="footnote-link" href="#footnote-225-460" id="footnote-225-460-backlink">460</a></span> <span>Sorun yalnızca halkın sözcüsü olmak, toplumun tüm sınıflarına seslenmek değildir,</span> <span class="char-style-override-2">gitmektir</span><span>. Peki, bu nasıl yapılacaktır? “Bunu yapmaya yetecek gücümüz var mı? … Bu, sınıf bakış açısından bir gerileme olmayacak, ya da gerilemeye yol açmayacak mıdır?” Bu soruları Lenin soruyor ve “Biz teorisyenler, propagandistler, ajitatörler ve örgütçüler olarak ‘nüfusun tüm sınıflarına’ gitmeliyiz” diyerek yanıtlıyor.</span> <span class="dip"><a class="footnote-link" href="#footnote-225-461" id="footnote-225-461-backlink">461</a></span></p>

      <p class="paragraf-3 para-style-override-18"><span>Nüfusun tüm sınıflarına “gitmek”, toplumun tüm kesimlerinin sorunlarını bilmekle, kavramakla, komünist ülkü ve ilkelerle her türlü toplumsal sorun ve çelişki arasında canlı bağlar kurmakla, halkın sözcüsü olmakla, ortaya çıkan gizil enerjiyi kanallaştırıp örgütlemekle, komünizan ilişkileri yeşertmekle olur.</span></p>

      <p class="paragraf-3 para-style-override-18"><span>Nüfusun tüm sınıflarına gitmek, aynı zamanda toplumun tüm sınıflarından</span> <span class="char-style-override-2">gelmek</span> <span>için gereklidir. Komünizm, nüfusun tüm sınıflarından, toplumsal dokunun tüm hücrelerinden yükseltilmelidir.</span></p>

      <p class="paragraf-3 para-style-override-18"><span>Ne demek istiyorum?</span></p>

      <p class="paragraf-3 para-style-override-18"><span>Komünizmi her zaman bir ölçüde pragmatik olması kaçınılmaz siyasete kurban etmemenin yolu toplumsal toprağı derin sürmekten, içine işlemekten, yerleşmekten geçiyor. Örneğin Türkiye devrimciliğinin önemli zaaflarından biri, “gütmek, manipüle etmek, günün sorununu ötelemek” biçiminde özetlenebilecek Osmanlı-Türk geleneksel siyaset tarzının üzerindeki etkilerinden sıyrılamamasıdır. Türkiye solu, güçlü olduğu dönemlerde toprağa yayılmış, siyasal bir etki yaratmış, toplumsal bir yarılmanın, keskinleşen bir çatışmanın özverili tarafı olmuş, savaşana ve güçlü görünene eğilimli halkımızdan belli bir ilgi ve destek görmüş, ama tarihinin hiçbir döneminde, komünizm ülkü ve ilkelerini toplumsallaştıramamış, yoldaşları ve yandaşları içinde olsun yaşatıp derinleştirememiştir.</span></p>

      <p class="paragraf-3 para-style-override-18"><span>Türkiye’de dinci gericiliğin toplumun derinliklerinden iktidarın tepesine tırmanma öyküsü tam da şu anda ele aldığımız konu çerçevesinde son derece ilginçtir ve derslerle doludur.</span></p>

      <p class="paragraf-3 para-style-override-18"><span>Dinin tarihsel kökleri çok derinlerdedir. İslamiyet devletli ve siyasal bir dindir. Emperyalist gericilikle dinci gericilik ikiz kardeştir. Emperyalizm Sovyetler Birliği varken “Yeşil Kuşak” siyasetleri güdüyordu; Sovyetlerden sonra “İslamcı terörizm”den “düşman”; “ılımlı” ve yaygın dinci gericilikten (Hıristiyan, Müslüman ve Musevi) “dost” cepheleri yarattı. Öteki İslam ülkelerinden daha belirgin biçimde, Türkiye kapitalizmi İslamiyeti özümlemekte, kendisine eklemleyip benzetmekte yol aldı. Dinci gericiliğin Türkiye’de iktidara yükselmesinde bu sayılanların ve burada sayılamayan birçok etkenin payı olduğu açık. Ne var ki, uluslararası ve iç koşullar ne kadar elverişli olursa olsun, Kemalist cumhuriyetle iktidardan uzaklaştırılan dinciliğin önce toplumdan destek alan bir siyasal güç, sonra da iktidar olmasının başka ve buradaki konumuzla ilgili yanları var.</span></p>

      <p class="paragraf-3 para-style-override-18"><span>Halifeliğin kaldırılması ve Cumhuriyet’in ilanı, hiç kuşku yok Kemalist devrimin en önemli adımlarıydı. İslamcı güçler, uleması, tarikatları, dergâhları, milyonlarca mürit ve yandaşlarıyla Ankara’daki merkezi devlet iktidarından uzaklaştırıldılar. Tekke ve zaviyeler kapatıldı. Eğitimin laik temelde birliği (Tevhidi Tedrisat) sağlandı. Diyanet İşleri Başkanlığı ile dinin Kemalist tarzda “devletleştirilmesine” girişildi. Ancak, dinci örgütlenmelerin topluma gömülmüş yapıları dağıtılamadı; kılcal damarları kesilemedi. Bunlar çokpartililiğe geçişle birlikte yeniden su yüzüne çıktılar. Askeri darbelerin eşlik ettiği son 40-45 yıllık dönemde, İslamcı hareketin, önderleriyle, yetişmiş kadrolarıyla ve “bilinçlenmiş” bir bedenle öne çıkmasında yukarıda sayılan nedenlerin yanı sıra, toplumun en küçük birimlerinden, hücrelerinden başlayan çok yönlü bir etkinliğin yadsınamaz rolü vardır. Bu rol, birinci olarak “resmi toplum” dışında, kültürüyle, aile, ibadet, komşuluk, dayanışma ilişkileriyle “İslamın yaşandığı” sürekli bir alan yarattı. İkincisi, inananları siyasallaştırdı. Bunların ikisi de kendi kendine olmadı. Siyasal, ekonomik, ticari derneklerle dinsel, toplumsal ve kültürel yapıların iç içe geçtiği, Negri’ninki gibi sanal olmayan gerçek örgütsel bir ağ eliyle yaşam buldu. Hem toplumsal yaşamın doğumdan ölüme, evlilik ve kadın-erkek ilişkilerinden giyim kuşama, ritüellerden modern yaşama uyum düzeneklerine kadar her alanına işleyen bir bütünlük oluşturuldu; hem dünya nimetlerinden yararlanmaya elverişli kanallar yaratıldı; hem de “genel oy” ve seçim kanallarından yükselen bir siyasallık mayalandı. Ana akım olan Nakşibendilik ve ondan türeyen, en az onun kadar etkili bir oluşum olan Nurculuk yakından incelendiğinde görüleceği gibi, bu hareketlerin toplumsal dokudan iktidara yürüyüşü, dönemlere göre farklı yönlere esneyen, ileri çıkan, geri çekilen, genel bir strateji ile gerçekleşti.</span><span class="dip"><a class="footnote-link" href="#footnote-225-462" id="footnote-225-462-backlink">462</a></span></p>

      <p class="paragraf-3 para-style-override-18"><span>Bu anlatılanlardan, dinci gericiliğin deneyiminden komünist harekete model üretmek türünden saçma bir sonuç çıkarılmamalıdır. Önerilen</span> <span class="char-style-override-2">başkasının</span> <span>deneyiminden amaçları, araçları, yöntemleri çok farklı bir devrimci siyasetin kendi özgünlüğüne uygun dersler çıkarmaktır ve şu anda işlediğim tezin, komünistler için ancak birinci tezin, uzlaşmaz komünist kutbu ideolojik ve siyasal olarak üretmenin uzantısı olduğu zaman geçerli olacağı hiçbir zaman unutulmamalıdır. Buradan bakıldığında, işimizin daha güç olduğu açıktır.</span></p>

      <p class="paragraf-3 para-style-override-18"><span>Komünist hareket, nüfusun tüm sınıflarına gitmenin ve toplumun hücrelerinden gelmenin yaratıcı yol ve yöntemlerini bulmak durumundadır.</span></p>

      <p class="paragraf-3 para-style-override-18"><span>Yanlış anlamaları önlemek için bir not daha düşmem gerekiyor: Solda kimilerinin savunduğu, sınıfsal-siyasal mücadelenin esas karşılaşma alanlarından kenarlara, küçük ve yapay, “demokratik” ya da “komünal” yaşam adacıklarına sığınmak asla çözüm olamaz ve burada kastettiğim bu değil. Kastettiğim, komünizmin kendi amaç disipliniyle, kurucu kurtuluşçu ideolojisiyle, emekçi temelleriyle toplumsallaşması,</span> <span class="char-style-override-2">aşağıdan yukarıya, toplumdan devlete</span> <span>bir hareketlilik ve örgütlülük yaratabilmesidir. Bunun, komünist hareketin devrimci olmayan bir nesnellikte ne yapacağı sorusuna da yanıt ipuçları veren bir yaklaşım olduğunu düşünüyorum.</span></p>

      <p class="paragraf-3 para-style-override-21"><span class="char-style-override-15">Dördüncü Tez:</span> <span class="char-style-override-2">Komünist hareket, sınıf mücadelesini ve siyaseti ulus devlet ölçeğinde yürütürken, aşağıdan gelmenin bir gereği olarak siyasal etkinlik ve örgütlenmeyi “en küçük birim”den başlayarak inşa etmek durumundadır.</span></p>

      <p class="paragraf-3 para-style-override-18"><span>Düzen dışı propaganda ve örgütlülüğün temel yöntemi insandan insana doğrudan, birebir, yüz yüze ilişkidir. Dolayısıyla temel örgütlü etkinlik birimi hedef kitleye, insanlara doğrudan ulaşmanın olanaklı olduğu ölçektir.</span></p>

      <p class="paragraf-3 para-style-override-18"><span>Komünistlerin, devletten “sivil toplum örgütü” denilen yönetişim aygıtlarına, üniversite ve eğitim kurumlarından günlük basına, din-tarikat örgütlerinden televizyona kadar devasa örgüt ve aygıtlar toplamına karşı mücadeledeki temel dayanağı, yerel birimler üzerinde yükselen örgütlülüğüdür. Bu genel saptama, bugün her zamankinden daha doğru ve geçerlidir. Çünkü, burjuva egemenlik sistemi, olumsuz-kayıtsız kabullenme, kanıksama ve umursamazlık üzerine kurulmuş, araçlar buna göre oluşturulmuştur. Zorun oyunu bozacağı nokta tam burasıdır ve oyunu bozmak, çözümü, amaç-araç kaynaşmasının anlatımı olan egemenlik araçlarının izdüşümünde değil tümüyle farklı bir ortamda aramayı gerektirmektedir. Burjuva medyasının alternatifi komünist medya, televizyonun alternatifi komünist televizyon kanalı değildir. Komünist medya ve komünist televizyon kanalının hiçbir işe yaramayacağını aklı başında hiç kimse söyleyemez. Bunlar ve başka kapitalizm icadı araçlar komünist amaçlar için kullanılabilirler. Ancak, bu araçların doğaları kullanım amaç ve sınırlarını da belirlemektedir. Televizyon, doğası gereği karşısındakini oturup kendisini izlemeye çağıran, pasifleştiren bir araçtır.</span></p>

      <p class="paragraf-3 para-style-override-18"><span>Örgütlülük ve örgütlü siyaset, insan insana, yüz yüze, iki taraflı, moda deyişle “interaktif” bir ilişki biçimine, birbirini dönüştürmeye, birlikte hareket etmeye ulaşmak içindir. Bu noktada iki sorunumuz var. Birincisi, bu yalın, son derece etkili ama geliştirilmesi yoğun emek, yaratıcılık, takipçilik gerektiren yöntemden çoğu kez daha etkili, sonuca çabuk götüreceği varsayılan kolaycı yollar adına vazgeçilmesi alışkanlığıdır. İkincisi, bu yöntem “yavaş” işliyor ve sonuç almak zaman istiyor. Sınırlı sayıdaki komünistin fiziksel, zamansal olanaklarıyla kısıtlı, hızı bunlara göre belirlenen, ilk bakışta az verimli bir çalışma biçimi görünümü veriyor. Başka bir gözle bakıldığında ise, uzağı yakın edecek, geniş kitleyi değil öncüyü oluşturacak, omurgayı çakacak en verimli, en hızlı yoldur.</span></p>

      <p class="paragraf-3 para-style-override-18"><span>En küçük birimler, emekçilerin iş ve yaşam alanlarıdır. Bugün, özellikle büyük ölçekli işyerleri, o mekânda siyasal ilişkiler kurup geliştirmeyi neredeyse olanaksız kılan zaman ve mekân kısıtlamalarıyla, iç güvenlik, ispiyon vb. düzenekleriyle “koruma” altına alınmıştır. Örneğin, İstanbul’un büyük işyerlerinde çalışan genç işçilerle konuşursanız size yemek süresinin (en çok yarım saat) ve örgütlenmesinin işçiler arasında en az iletişimi bile olanaksız kılacak biçimde planlandığını söyleyeceklerdir. Servisle ulaşım fabrika “disiplin”inin işe geliş sürelerine de uzatılmasıdır. Farklı taşeron firmalara bağlı işçilerden oluşan, birbirinden yalıtılmış üretim birimleri “işyeri”ndeki işçilerin birliğini bozmaktadır vb. Bu tür işyerlerinde siyasal kimlik ve ilişki girişimlerinin yaptırımı sezildiği anda işten çıkarılmaktır. Türkiye sermaye sınıfı, bu yolla kritik işyerlerindeki öncü işçi filizlenmelerini yok etmeyi bir sınıf refleksi haline getirmiştir. Taban örgütlenmesi, bu nedenlerle işyeriyle sınırlı tutulamaz. Hem “içeriden”, hem “dışarıdan” yürütülmelidir.</span></p>

      <p class="paragraf-3 para-style-override-18"><span>Mahalleleri, semtleri, sokakları, hatta evleri siyasal çalışma ve etkinlik alanları olarak değerlendirmek gerekiyor.</span></p>

      <p class="paragraf-3 para-style-override-18"><span>Komünist örgütlenmeyi en küçük toplumsal birimlere dayandırmak, burjuva siyasetinde delikler açmanın, yarının komünal örgütlenme kültürünün tohumlarını serpmenin de etkili yollarından biridir. Örneğin, bugün milletvekili adaylıklarının siyasal parti liderleri tarafından tek elden belirlenmesinin karşısına adayların önseçimle belirlenmesi istemini ve bakiye sistemiyle destekli, barajsız dar bölge sistemini savunmak önemli bir propaganda ve mücadele konusu haline getirilebilir.</span></p>

      <p class="paragraf-3 para-style-override-18"><span>Bir örnek üzerinden düşünebiliriz. Paris Komünü’nün deneyiminden çıkarılmış komünist örgütlenme ilkelerinden biri, seçilenlerin, bir dahaki seçimi beklemeden seçmenler tarafından geri çağrılabilmesidir. Bu ilkenin yaşama geçmesi (ya da işlerlik kazanması) ancak küçük ölçekte olanaklıdır. “Komün en küçük köyün bile siyasal örgütlenme biçimi olacaktı. Her bölgenin taşra komünleri, ortak meselelerini, o bölgenin merkezinde delegelerin oluşturduğu bir meclisle çözeceklerdi.”</span><span class="dip"><a class="footnote-link" href="#footnote-225-463" id="footnote-225-463-backlink">463</a></span></p>

      <p class="paragraf-3 para-style-override-18"><span>Sonuç olarak, en optimal siyaset birimi, birazdan ayrı bir tez olarak formüle edeceğim gibi ulus-devlet, en optimal örgütlenme ölçeği ise en küçük yerel birimdir.</span></p>

      <p class="paragraf-3 para-style-override-21"><span class="char-style-override-15">Beşinci Tez:</span> <span class="char-style-override-2">Düzen karşıtı hareket hem toplumsal tabanı, hem de siyasal biçimlenişiyle türdeş değildir. Komünizm, toplumsal ve devrimci hareketin içinde kendisiyle aynı hedef ve öncelikleri paylaşmayan, ama aynı ortak düşmana karşı mücadele edenlerin varlığını ve çeşitliliğini dikkate alan, “ayrı yürürken birlikte vuran” bir siyaset tarzı geliştirmelidir.</span></p>

      <p class="paragraf-3 para-style-override-18"><span>“Yeni toplumsal hareketler” özellikle 60’lı 70’li yıllarda çok tartışıldı. Uzunca bir dönem “yeni solcular” “düzenle uyuştuğunu” düşündükleri işçi sınıfının seçeneği olarak toplumsal hareketleri öne sürdüler. Kadınlar, siyahlar, etnik ayrımcılık kurbanları, cinsel tercihleri nedeniyle aşağılananlar ve bunların dışa vuran, kimi zaman çevrecilik-yeşil hareketi, feminist hareket, ırkçılık karşıtı hareketler biçimini alan hareketler yeni dönemde “eskiden” işçi sınıfına atfedilen devrimci misyonu üstleneceklerdi.</span></p>

      <p class="paragraf-3 para-style-override-18"><span>Yeni toplumsal hareketlerin nereden başlayıp nereye geldikleri, farklı tanımlara göre içerikleri tartışılabilir.</span><span class="dip"><a class="footnote-link" href="#footnote-225-464" id="footnote-225-464-backlink">464</a></span> <span>Sonuç olarak, yeni toplumsal hareketlerden yeni bir siyasal strateji ve özne doğmadığını söyleyebiliriz. Bu hareketlerin, kendilerini birer kimlik öbeği olarak tanımladıktan sonra federatif biçimde bir araya gelmeleri yoluyla da işçi sınıfı ve komünist hareketi ikame edecek bir toplumsal siyasal akım doğmadı. Öte yandan, SBKP merkezli komünist hareket de, Sovyetler Birliği’nin çözülmesinden önce etkisizleşip dağılmaya başladı.</span></p>

      <p class="paragraf-3 para-style-override-18"><span>Bu iki gelişmenin sonucu olarak, bugün, geleneksel ve “yeni sol” akımlar arasındaki gruplaşma ve bölünmeleri eski paradigmalar üzerinden sürdürmenin koşulları ortadan kalkmıştır. Kuşkusuz, siyaset tarzları, örgüt kültürleri bir günde yok olmuyor. Ancak temel eksenler kaymıştır. Bir “yeniden gruplaşma”, yeni siyasal sentezler döneminden geçiyoruz.</span></p>

      <p class="paragraf-3 para-style-override-18"><span>Bunun ötesinde, yeni sol “toplumsal hareketler” kategorisinin bugünkü sürdürücüleri olarak “küreselleşme karşıtı”, alternatif küreselleşmeci hareket içindeki güçler var ve bunların da, ortak düşmana karşı mücadele birliği çizgisinde dikkate alınmaları gerekiyor.</span></p>

      <p class="paragraf-3 para-style-override-18"><span>Kaldı ki, devrimci hareketin çeşitliliği bu kategori ile sınırlı değil. Kent ve kır orta katmanlarının, dünyanın farklı yerlerinde, kendilerini farklı biçimlerde ifade eden, doğrudan eylemci, anarşist, otonom vb. hareketler tüm eksiklik ve kusurlarına, ortak eyleme ve örgütlenmeye gelmeyen yapı ve kültürlerine rağmen genel ve geniş tanımıyla devrimci hareketin içinde yer alıyorlar. Düzen karşıtı bütün birikimlerle</span> <span class="char-style-override-2">mücadelede</span> <span>buluşmak için yöntemler geliştirmek gerekiyor.</span></p>

      <p class="paragraf-3 para-style-override-21"><span class="char-style-override-15">Altıncı Tez:</span> <span class="char-style-override-2">Öncülük ve birleştiricilik, ortak düşmana karşı savaşta en etkili mücadeleyi yürütmekle kazanılır. Bugün bilinç taşımada ve öncülükte doğru eylem çizgisi büyük önem kazanmıştır.</span></p>

      <p class="paragraf-3 para-style-override-18"><span>“Kitle” mücadelenin düzeyine göre somut niceliği değişen bir kavram olmakla birlikte komünist hareketin olağan propaganda ve örgütlenme çalışmalarıyla yüz yüze geleceği kitle birkaç binle, daha gelişkin bir durumda onbinlerle ifade edilecek bir sınıra sahiptir. Kitleler bir siyasal hareket hakkındaki düşünce ve tutumlarını o hareketin programına, önderlerinin karakterine ve eylemlerine bakarak oluştururlar. Hareketin doğrudan ulaşamadığı geniş kitleler için bu üçünden en etkili olanı eylem çizgisidir.</span></p>

      <p class="paragraf-3 para-style-override-18"><span>Burjuva egemenlik sistemi, hep belirttiğim gibi, kitleleri, kitle hareketini pasifize etmeyi temel yöntem olarak benimsemiştir ve bunda başarısız olduğu da söylenemez. Milyonlarca insan bugün siyasal amaçlar için hareket etmediği gibi, hareket edenlerin başarılı olabileceğine de inanmıyor. Yapabileceğine, değiştirebileceğine inanmayan insanı harekete geçirmek olanaksızdır. Geriye tek yol kalıyor: Yapılabileceğini, başarılabileceğini somut olarak göstermek! Kısmi başarılardan daha büyüklerine yürümenin diyalektiği buradadır. Bir şeyin bir yerde bir kez yapılabildiğini görmek, henüz harekete geçmeyenlerde de yapma istencini güçlendiriyor. Kitleler, en çok kendi deneyimlerinden öğreniyor, ama ilk hareket isteğini başkalarının deneyiminden ediniyorlar. Eylemin kendisi, bu çerçevede bilinç taşıma işlevi görüyor.</span></p>

      <p class="paragraf-3 para-style-override-21"><span class="char-style-override-15">Yedinci Tez</span><span>:</span> <span class="char-style-override-2">Komünizm, içeriğinde her zaman uluslararası bir harekettir. Somut siyaset birimi ise bugün ulus ya da ülke-devlettir.</span></p>

      <p class="paragraf-3 para-style-override-18"><span class="char-style-override-2">Tarihten Güncelliğe Sınıf savaşları ve Devlet</span> <span>çalışmasında, başka yazarların çalışmalarında çeşitli yönleriyle ele alınan bu tezi burada daha fazla açmayıp, iki aktarmayla yetineceğim. “Marksist çözümlemenin konusunu oluşturan bütünlük… evrensellik anlamına gelmiyor. Ama, en yerel ve en sınırlı ölçek neyse, doğrudan ona yönelmek anlamına da gelmiyor. O zaman, sözü uzatmadan, bütünlükle neyi anlatmak istediğimi söyleyeyim: Çözümlemenin yöneleceği bütünlük, bilimsel bilgiden ve hipotezlerden oluşan bir</span> <span class="char-style-override-2">kuramsal kurgunun</span> <span>yapılabilmesine ve buradan hareketle</span> <span class="char-style-override-2">eyleme geçilebilmesine</span> <span>olanak tanıyacak ölçek neyse odur, o kadardır. Ne fazlası, ne de azı.”</span><span class="dip"><a class="footnote-link" href="#footnote-225-465" id="footnote-225-465-backlink">465</a></span> <span>Bu ölçek, “üstüne ve altına uzanım sağlayabilecek optimal ölçek”</span><span class="dip"><a class="footnote-link" href="#footnote-225-466" id="footnote-225-466-backlink">466</a></span> <span>olan ulus -devlettir.</span></p>

      <p class="paragraf-3 para-style-override-21"><span class="char-style-override-15">Sekizinci Tez</span><span class="char-style-override-2">: Siyasal birim ve ölçeğin ulus-devlet olması, enternasyonal ilişki ve dayanışmanın da bu birimler üzerinden kurulmasını gerektiriyor.</span></p>

      <p class="paragraf-3 para-style-override-18"><span>Kapitalizm, sermayenin hareketini uluslararasılaştırırken emeği ulusal sınırlara hapsediyor.</span> <span class="char-style-override-2">Bu nedenle, işçi sınıfının merkezileşmesi gibi, enternasyonalleşmesi de ancak ideolojik-siyasal bilinç ve etkinlikle yaratılabilir.</span> <span>Proleter hareketin en güçlü enternasyonal bağı ideolojidir. Enternasyonalizm, siyasal birimler arasında amaç ve mücadele birliğinin kurulmasıdır. Bu, bir merkezin dünyanın çeşitli coğrafyaları için geçerli ayrıntılı programlar geliştirmesiyle değil, proleter hareketin genel ve sonul hedeflerini açık seçik ortaya koyan, amaç ve mücadele birliğine temel olacak ortak bir programın birlikte üretilmesiyle yaşama geçebilir.</span></p>

      <p class="paragraf-3 para-style-override-18"><span>Ulus-devlet, sınıf ve iktidar mücadelesinin sürdürüldüğü temel siyasal birim olmakla birlikte, bugünkü gibi sınırların ve haritaların yeniden çizildiği emperyalist yeniden paylaşım dönemlerinde “optimal siyasal ölçek” durağan değil, oynaktır. Örneğin, bugün Ortadoğu ve Balkanlardaki süreçler, Türkiye devrimci hareketini birinci elden ilgilendirmekte, bu ülke devrimcileriyle, komünistleriyle enternasyonal ilişki ve dayanışmanın koşulları olgunlaşmaktadır.</span></p>

      <p class="paragraf-3 para-style-override-21"><span class="char-style-override-15">Dokuzuncu Tez</span><span class="char-style-override-2">: Dünya komünist hareketi üzerindeki vesayet kalkmıştır.</span></p>

      <p class="paragraf-3 para-style-override-18"><span>Sovyetler Birliği’nin çözülüşüyle birlikte dünya komünist hareketi de çözülmüştür. Birçok parti eski toplumsal ve siyasal konumlarını yitirmiş, erimiş, çeşitli ülke partilerinin aralarındaki bağlar kopmuştur. Bu durumun geçici ve olumsuz sonuçları ortadadır. Öte yandan, aynı olgu komünist hareket üzerindeki vesayetin sona ermesi anlamına gelmektedir. Fidel Castro’nun belirttiği gibi, Sovyetler Birliği “… bir ülkenin otoritesini, hâkimiyetçi bir partinin otoritesini diğer ülke ve partilere dayatmayı” alışkanlık durumuna getirmişti.</span><span class="dip"><a class="footnote-link" href="#footnote-225-467" id="footnote-225-467-backlink">467</a></span> <span>Bu dayatma ve vesayet artık yoktur. Her parti, kendi toprağında var olmak, güç olmak, kendi göbeğini kesmek zorundadır. Belli güce ve toplumsal temsil yeteneğine sahip partilerin birbirleriyle kuracakları enternasyonal ilişkiler de bu koşullarda daha sağlıklı ve etkili olacaktır.</span></p>

      <p class="paragraf-3 para-style-override-21"><span class="char-style-override-15">Onuncu Tez</span><span class="char-style-override-2">: Bugün, ülke-devletler açısından “iç siyaset”-“dış siyaset” ayrımı belirsizleşmiş, geleneksel siyaset eksenleri</span> <span class="char-style-override-2">kaymıştır. Komünist siyasetin kendisini bağımsız bir güç olarak yeniden var edeceği olanaklarla birlikte, bunu yapamaması, gerçek bir seçenek oluşturamaması durumunda etkisiz, ikincil ve marjinal konumlara düşme olasılığı da büyümektedir.</span></p>

      <p class="paragraf-3 para-style-override-18"><span>Emperyalist stratejilerin çatıştığı, uluslararası hiçbir sürecin, kendisine “imparatorluk” yakıştırılan ABD de içinde, hiçbir gücün tam denetim ve inisiyatifinde gelişmediği gerici ara dönemde, tüm ulus-devletlerde geleneksel siyasetler, egemen ideolojiler ve rejimler çözülmektedir. Çözülmenin yönü, esas olarak ülke-devletlerin savunma ve korunma düzeneklerinin, ülke toprakları üzerindeki egemenlik haklarının budanması, etkisizleştirilmesi yönündedir. Öte yandan, bu yöneliş karşıtını da doğurmakta, emekçilerin yoksulların desteğini kazanan antiemperyalist hareketler, Latin Amerika örneğinde olduğu gibi, içinde olumlu seçenekler de barındıran, hem ulusal, hem en azından kıta çapında enternasyonal boyutlu bir direnme hattı oluşturabilmektedirler.</span></p>

      <p class="paragraf-3 para-style-override-18"><span>ABD’nin Ortadoğu stratejisi, öznelerinin ideolojik geriliğine, sınıfsal karmaşıklığına, saflaşmaların değişken ve kararsız karakterine rağmen Irak’taki aktif direnişçiler başta olmak üzere, karşılaştığı direnç nedeniyle planlandığı gibi ilerleyememektedir. Bu, “koalisyon güçleri” denilen emperyalist ülkeler arasındaki ve içindeki rahatsızlık, sürtünme ve iç çelişkilerin büyümesine yol açmaktadır.</span></p>

      <p class="paragraf-3 para-style-override-18"><span>Dünya çapındaki en önemli ikinci emperyalist odak sayılan Avrupa Birliği, bugüne kadar aldığı yolun sorgulandığı bir tıkanıklık ve bunalım içindedir. Daha birkaç yıl önce, Türkiye’deki</span> <span>tüm düzen güçlerinin ve liberal solcuların büyük coşkuyla angaje oldukları “AB projesi”, emperyalist paylaşım kavgasındaki zayıflığı ve AB’nin kendi içinden yükselen muhalefet nedeniyle duraklamıştır.</span></p>

      <p class="paragraf-3 para-style-override-18"><span>ABD ekonomisi güçten düşüyor, bu en büyük emperyalist güç evrensellik iddia ve ideolojisini yeniden üretemiyor. ABD hegemonyasının temel dayanakları zayıflıyor. ABD stratejisi bugün esas itibariyle öteki alanlardaki gerilemesini kapatacak seçenek olarak askeri güç ve saldırganlığa dayanıyor. Emperyalist güçler arasındaki paylaşım ve hegemonya kavgaları alttan alta sürüyor; ancak çatışan çıkarlar, “aynı gemide” ve birbirine bağımlı olmaları nedeniyle açık çatışmalar biçimini almıyor. ABD inişte, ancak öteki emperyalist güçler henüz tek tek ya da birleşerek ABD hegemonyasına meydan okuyacak durumda değiller. Belirsizlik ve istikrarsızlık sürüyor.</span></p>

      <p class="paragraf-3 para-style-override-18"><span>Bağımlı ülkelerdeki işbirlikçi siyasal akım ve güçlerin çatışma ve çözülüşleri bir yanıyla bu istikrarsızlık ve belirsizliklerin izdüşümüdür. Bütün atlara oynayıp hiç yitirmemek, ya da, en güçlü ve inisiyatifli görünene bağlanarak kazanmak isteyen işbirlikçiler iki sorunla karşı karşıya kalıyorlar. Son çözümlemede, tümü emperyalist strateji ve programlara angaje oldukları için, aralarındaki farklar siliniyor. İkincisi, farkların silinmesi yalnız ayrı akımlar olarak meşruluk nedenlerini zayıflatmakla kalmıyor, tarihsel, ideolojik ve kültürel köklerine, bu temelde oluşmuş toplumsal desteklerine de yabancılaşıyorlar.</span></p>

      <p class="paragraf-3 para-style-override-18"><span>Türkiye’ye buradan bakmakta, bugünkü durumun kuşbakışı fotoğrafını çekmekte yarar var.</span></p>

      <p class="paragraf-3 para-style-override-18"><span>Türkiye’deki dört geleneksel toplumsal-siyasal akımı, siyasal İslam, Batıcı-laik Kemalizm, Irkçı-Turancı milliyetçilik ve Kürt hareketi olarak sayabiliriz.</span></p>

      <p class="paragraf-3 para-style-override-18"><span>Siyasal İslam, iktidardaki AKP’den Saadet Partisi’ne siyasal partiler, en büyükleri Nakşibendi ve bugün Fethullah Gülen Nurculuğu olmak üzere yüzlerce mezhep ve tarikatlar biçiminde örgütlüdür. Geniş bir toplumsal desteğe sahipler. Hükümetteki AKP, adım adım devleti ele geçirmeye yönelik bir strateji izliyor. AKP’nin iktidara gelişinde belirleyici etmen ABD’dir. Bunun bedeli, AKP’nin geleneksel İslamcı akımın kimi “olmazsa olmaz”larından uzaklaşmasıdır. İslamcı akım, hiçbir zaman antiemperyalist olmamış, ama İsrail’e, ABD’ye ve kapitalist “Batı Kulübü”ne karşıtlık söylemini hep canlı tutmuştur. Şimdi AKP bunu yapamamakta, hatta tam tersini yapmaktadır.</span></p>

      <p class="paragraf-3 para-style-override-18"><span>Batıcı-laik Kemalist akım, AKP iktidarının Türkiye Cumhuriyeti’nin laik ilke ve kurumlarını aşındırmasına, Türkiye’nin dıştan ve içten zayıflatılmasına karşı bir direnme çizgisi oluşturmaya çalışıyor. Aydınlar, bürokrasi ve kentli orta sınıflardan küçümsenmeyecek toplumsal desteğe sahip olmakla birlikte, güçleri dağınık ve siyasal bakımdan örgütsüzdür. Başta Silahlı Kuvvetler olmak üzere anayasal-kurumsal dayanakları var. Bugün, rejimin karşı karşıya olduğu tehlikeye dikkat çekiyor, ancak bugünkü konumlarından gelen temel açmazı aşamadıkları için yeterince etkili olamıyorlar. Örneğin, bu akımın geleneksel olarak en güçlü kurumu ve örgütlenmesi olan TSK’nin bir yandan, ABD ile “stratejik ittifak”a bağlılığını, AB’ye “onurlu üyelik”i savunduğunu açıklarken, bir yandan da bu iki emperyalist merkezden gelen “anti-laik” ve “bölücü” etkilere karşı tepki göstermesi kendi içinde tutarlı olmadığı için inandırıcı da olmuyor.</span></p>

      <p class="paragraf-3 para-style-override-18"><span>Irkçı-milliyetçi akım, şoven, Kürt düşmanı siyasetleriyle bölücü emperyalizmin değirmenine su taşırken, MHP kişiliğinde yakın geçmişteki iktidar dönemlerinde emperyalist dayatmalara, Türkiye’nin kamusal varlıklarının peşkeş çekilmesine, AB süreçlerinin desteklenmesine “ortak” olmanın yükünü taşıyor. Kürt ve Türkiye içindeki öteki halk ve azınlıklara karşı düşmanlıktan, kandan beslenen şovenist siyasetiyle, “milliyetçilik” söylemiyle belli bir toplumsal desteği korumakla birlikte, bu konumlanış aynı zamanda iç birlik ve kardeşliği tahrip edici bir işlev gördüğü için sermayenin “kritik” zamanlarda başvuracağı yedek bir güç olmaktan öteye geçemiyor. Beslendiği sorunları çözecek bir seçeneği hiçbir biçimde temsil etmiyor.</span></p>

      <p class="paragraf-3 para-style-override-18"><span>Kürt hareketi, son derece kritik bir dönemden geçiyor. Süreç çözümlemesi, bu sonucun nedenleri ayrıca ele alınabilir. 1980’lerde, kendini aşiretler üstü, antiemperyalist olarak tanımlayan, Kürt yoksul köylülerini siyasallaştıran hareket,</span> <span>bu karakterini koruyamadı. Geleceğini ABD ve AB emperyalizmlerine bağlayan, Barzani-Talabani aşiret önderlikleriyle bağlaşıklık arayan bir çizgiye evrildi.</span></p>

      <p class="paragraf-3 para-style-override-18"><span>Özetlersek, bu akımlardan hiçbiri bugün antiemperyalist değildir. Bugün, antiemperyalist olmadan Türkiye’nin hiçbir sorununu, halkların eşitliği, esenliği, kardeşliği ve birliği temelinde çözmek olanaklı değildir.</span></p>

      <p class="paragraf-3 para-style-override-18"><span>Bugün, antikapitalist olmadan, emperyalist strateji ve dayatmalara doğrudan ve ilkesel olarak karşı durmadan antiemperyalist olmak olanaklı değildir. Venezüella örneği, tutarlı bir anti-emperyalizmin, antikapitalist bir programa yönelmekten başka çıkarı olmadığını ve bunun olanaklı olduğunu göstermiştir.</span></p>

      <p class="paragraf-3 para-style-override-18"><span>Bu kısa çözümlemeden, çıkarılacak iki sonuç var.</span></p>

      <p class="paragraf-3 para-style-override-18"><span>Bir: Bu</span> <span class="char-style-override-2">akımlar</span><span>, bu akımların bugünkü siyasal ve kurumsal</span> <span class="char-style-override-2">temsilcileri</span> <span>sosyalizme açılan antiemperyalist bir mücadelenin bağlaşığı olma potansiyeli taşımıyorlar. Bu akımlardan birinden yana, ötekine karşı bir konumlanışın, bunu yapanları “ara akım” durumuna düşürmesi kaçınılmazdır.</span></p>

      <p class="paragraf-3 para-style-override-18"><span>İki: Bu akımların, karşı karşıya oldukları çözülme ve bocalamalar, etkileri altındaki toplumsal kesimlerde dalgalanma ve merkez kaç dürtüler yaratmakta, her birinin yeni yönelişleriyle geleneksel ideolojilerinin başkalaştığı noktada boşluklar oluşmakta, tabanda hoşnutsuzluk ve yeni arayışlar uç vermektedir.</span></p>

      <p class="paragraf-3 para-style-override-18"><span>Yanılgıyla bu akımları destekleyen, süreç içinde bu yanılsamayı görenleri, özellikle bu akımları destekleyen emekçileri yeni bir taraflaşmaya kazanmak günün ve dönemin sorunudur. Hegemonya; var olan sınıfsal-siyasal-ideolojik bloklaşmanın geçersizleştirilmesi, parametreleri (dikey çizgileri) değiştirerek yeni bir bölünme-bloklaşma yaratılması olarak da tanımlanabilir. Yeni hegemonya ve taraflaştırma, geleneksel akımların hiçbir zaman karşılayamadığı ya da</span> <span class="char-style-override-2">artık</span> <span>karşılayamadığı istem ve amaçların, eklektik biçimde birleştirilmesiyle, amaç ve ilkelerin sulandırılmasıyla gerçekleştirilemez. Biraz liberal, biraz ikinci cumhuriyetçi, biraz Kemalist, biraz Kürtçü olmak, siyaset yapmayı bunlardan birinin yanında ötekine karşı saf tutmak olarak anlayıp uygulamak çıkış yolu değil, yok olma yoludur. “Demokrasi”, “insan hakları”, “derin devlet”in zayıflatılması türünden gerekçelerle Kemalistlere karşı AKP’yi desteklemek, “özgürlük” getireceği için AB’den yana olmak, yeni konjonktürdeki “Kürt gerçekliği” adına ABD’nin Ortadoğu senaryolarında rol kapmaya çalışmak, ya da tersinden ulus devleti savunmak adına, devletçi, cuntacı kızıl elmacı duruş ve arayışlardan medet ummak, bu eğilim içindekileri hiçleşmeye götürüyor.</span></p>

      <p class="paragraf-3 para-style-override-18"><span>İnsanların dinsel duygu ve inançlarına saygısızlık etmeden sekülerizmi, Avrupacı olmadan temel hak ve özgürlükleri, anti-emperyalistliği bırakmadan halkların eşitliğini ve kardeşliğini savunmak, tüm bunları emek eksenli bir yeni düzen, sosyalizm bayrağı altında sentezleştirmek devrimci siyaseti gerçek bir seçenek olarak bu topraklarda yeniden var etmenin tek geçerli yoludur.</span></p>

      <p class="paragraf-3 para-style-override-21"><span class="char-style-override-15">On Birinci Tez:</span> <span class="char-style-override-2">Bugünkü örgütlenme ve mücadele gereksinmelerimizi karşılayacak hazır örgüt modelleri ya da aynen yinelenebilecek bir deneyim yoktur. Devrimci mücadele ve örgütlenmenin amacından, mücadelenin nesnel gereksinmelerinden doğan, deneyimden çıkarılan ilkeler vardır.</span></p>

      <p class="paragraf-3 para-style-override-18"><span>Bu kitapta, mücadele ve örgütlülük deneyimini zenginliğiyle vermeye, işlemeye çalıştım. Bu deneyimin, hele de tarih ve toplum bilimi alanlarındaki laboratuvar eksikliği düşünülürse çok büyük bir bilgi ve öğrenme kaynağı olduğundan hiçbir kuşku yoktur. Ancak, bu deneyimler biz istesek de aynen yinelenemezler; ayrıca böyle bir hedef belirlemek, birçok nedenle doğru ve anlamlı değildir.</span></p>

      <p class="paragraf-3 para-style-override-18"><span>Örgüt modellerinin “genel olarak” tartışılması ya da bir örgütlenme biçimiyle ötekisinin soyut olarak karşı karşıya konulması geliştirici değildir.</span></p>

      <p class="paragraf-3 para-style-override-18"><span>Öte yandan, düzen karşıtı, devrimci, komünist bir hareket öncü ve toplumsal güçlerini bir araya getirmeden, yani örgütlenmeden amaçlarını gerçekleştiremez. Kitabın hemen her bölümünde altını çizdiğim, çoğu kez hem “zorunluluk”, hem “sorun” olarak formüle ettiğim amaç ve ilkeler mücadele ve örgütlülüğün vazgeçilmezleridir. Merkezileşme, öncülük ve bunların zorunlu kıldığı biçimler… Her birinin yol açacağı sorunlara karşı dengeleyici ilke ve düzenekler… Tüm bunların, gerçek kitle hareketiyle bağı, ilişkisi içinde bir önem ve anlam taşıdığı gerçeği vb… Bunlar üzerinde uzun uzun durduğum, gereksiz yineleme ve reçeteleştirmelerden kaçınmak istediğim için ayrıca sonuçlar yazmaya gerek görmüyorum</span></p>

      <p class="paragraf-3 para-style-override-18"><span>Burada altını bir kez daha çizmek istediğim birkaç nokta var:</span></p>

      <p class="paragraf-3 para-style-override-18"><span>Komünistlerin nihai amacı, siyasetin, devletin, yöneten-yönetilen ilişkilerinin yok edilmesidir. Siyaset yapmadan siyasetin, siyasal iktidarı almadan devletin yok edilmesi olanaklı değildir. O halde, devrimci-komünist örgütlenmenin kendi içinde işbölümünü, hiyerarşiyi, sömüren-sömürülen, ezen-ezilen ilişkisinde olduğundan başka türlü, devrimci ve dinamik biçimde kurması gerekiyor. Devrimci ve dinamik tarz, işbölümü ve hiyerarşinin, varlığını meşru kılan işlevleri hakkıyla yerine getirirken, bir yandan da süreç içinde gereksizleştirilmesi olarak tanımlanabilir. Ekonomi-siyaset, kafa emeği-kol emeği, yöneten-yönetilen bölünmeleri, yukarıdan aşağıya hiyerarşik diziliş, belli kişilerin belli işleri yapmakta uzmanlaşması demek olan işbölümü devrimci örgütlenmenin başka türlü kurması ve adım adım aşması gereken durumlardır.</span></p>

      <p class="paragraf-3 para-style-override-18"><span>Parti ya da örgüt kendisi için değildir. Araçtır. Öncülük ve önderlik, devrimci sürecin kendi kendisine yetki vermiş bir topluluğun, yönetim ve denetimi altına alınması değildir. Önderlik, her şeyi tamam bir merkezin, gerçek güç ve enerjinin tek kaynağı bir lokomotif gibi, arkasına sırayla dizilmiş vagonları bir hedefe taşıması türünden bir şey değildir. Önderlik, toplumun, sınıfların, kitle hareketinin içinde, her hücresinde etkili biçimde var olan, onların içine işleyen devrimci bir çekirdeğin dönüştürücü etkinliğidir.</span></p>

      <p class="paragraf-3 para-style-override-18"><span>İç işleyiş ve ilişkiler, sınıf mücadelesi, siyaset, öncü-kitle ilişkileri içinde ete kemiğe bürünmektedir. İçinde farklı düşünce ve eğilimleri barındırmayan, tartışmayan, düşünce canlılığına sahip olmayan bir parti toplumsallaşamaz; devrimci görevlerin üstesinden gelemez. Steril, korunaklı, topluma ve öteki sol örgütlere kapalı bir ortamda yetişen kadroların bağışıklık mekanizmaları güçsüz, siyasal akılları az gelişmiş, inisiyatif kullanma istençleri güdük kalır.</span></p>

      <p class="paragraf-3 para-style-override-18"><span>Özgürleşme mücadelesinin öznesi ve amacı insandır. Komünist örgütlülük, insanı araçlaştırarak amaçlarına yürüyemez.</span></p>

      <p class="paragraf-3 para-style-override-18"><span>Örgütlülük, insanı kendi yaşamının, geleceğinin öznesi olmaya çağırdığı, farklılıkları, özgünlükleri silmeden ortak kurtuluş yolunda birleştirip çoğalttığı için en büyük özgürlüktür.</span></p>

      <p class="paragraf-3 para-style-override-18"><span>Eşitlik ve özgürlük yürüyüşünün güvencesi, devrimci ve özgürleştirici örgütlülüktür.</span></p>

      <p class="paragraf-3 para-style-override-21"><span>Mart 2006 - Mart 2007</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-453-backlink" id="footnote-225-453">453</a> Ignacio Romanet, <span class="char-style-override-2">Fidel Castro İki Ses Bir Biyografi</span>, agy, s. 199</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-454-backlink" id="footnote-225-454">454</a> Carl Schmitt, <span class="char-style-override-2">The Concept of the Political</span>, İngilizceye çeviren: George Schwab, The University of Chicago Press, London 1995, s. 29</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-455-backlink" id="footnote-225-455">455</a> Agy, s. 37</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-456-backlink" id="footnote-225-456">456</a> Agy</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-457-backlink" id="footnote-225-457">457</a> 1960’ların TİP deneyimi, düzen dışı siyasetin toplumsal bir etki ve güce erişmesinde düzenin karşıt kutbu olarak konuşlanmasının ne denli önemli olduğunu canlı biçimde göstermiştir. TİP’in kapitalizmi gerçekten aşacak bir program, nitelik, bileşim ve pratiğe sahip bir parti olduğunu iddia etmiyorum. Ama toplumun karşısına, kapitalizm karşıtı, yeni bir düzenin temsilcisi bir siyasal hareket olarak çıkmış, bu iletiyi kitabi olmayan bir dille kitlelere ulaştırmış, sömürülen-ezilen kitlelerin tüm sorun ve acılarının kapitalizmden kaynaklandığı propagandasıyla taban kazanmış, bunlarla da kalmayıp, bu “giriş”le Türkiye’nin siyasal yelpazesini yerinden oynatmıştır. CHP “ortanın solu”yla kendi tarihinin en sol söylemini bu etkiyle benimsemiş, Kemalist hareket, en sol ve son ileri çıkışını bu dönemde yapmıştır. vb.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-458-backlink" id="footnote-225-458">458</a> Ursula Huws, “Ne İş Yapacağız? ‘Bilgi-Temelli Ekonomi’de Mesleki Kimliklerin Yıkımı<span class="char-style-override-2">”</span>, Montly Review, Türkçe Şubat 2000, Sayı: 2</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-459-backlink" id="footnote-225-459">459</a> K. Marx, <span class="char-style-override-2">Kapita</span>l, İng. C.1 , s. 395</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-460-backlink" id="footnote-225-460">460</a> Lenin, <span class="char-style-override-2">Ne Yapmalı?,</span> <span class="char-style-override-2">Collected Works</span>, c.5, s.412-413</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-461-backlink" id="footnote-225-461">461</a> Agy, s. 424-425</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-462-backlink" id="footnote-225-462">462</a> Bu konuda ayrıntılı bilgi için: Hakan Yavuz, <span class="char-style-override-2">Modernleşen Müslümanlar</span>, Çeviren: Ahmet Yıldız, Kitap Yayınevi, İstanbul, Eylül 2005</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-463-backlink" id="footnote-225-463">463</a> David Fernbach, <span class="char-style-override-2">Siyasal Marx</span>, çev. Murat Akad, Yeni Hayat Kütüphanesi, İstanbul, Nisan 2004, s. 124</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-464-backlink" id="footnote-225-464">464</a> Bakınız: Samir Amin, Giovanni Arrighi, Andre Gunder Frank, Immanuel Wallerstein, <span class="char-style-override-2">Büyük Kargaşa Yeni Toplumsal Hareketlerin Krizi,</span> Fransızca’dan çeviren: Erden Akbulut, Alan Yayıncılık, İstanbul, Ağustos 1993.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-465-backlink" id="footnote-225-465">465</a> Metin Çulhaoğlu<span class="char-style-override-2">, Doğruda Durmanın Felsefesi, Seçme Yazılar</span> YGS Yayınları, İstanbul Ekim 2002, c:1, s.162-163</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-466-backlink" id="footnote-225-466">466</a> Agy, s.167</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-467-backlink" id="footnote-225-467">467</a> İgnacio Romanet, <span class="char-style-override-2">Fidel Castro İki Ses Bir Biyografi</span>, agy. s. 265</p>
        </div>
      </div>
    </div>
  </div>
</body>
</html>
