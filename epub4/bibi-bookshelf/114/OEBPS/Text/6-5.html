<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-5.html" xml:lang="tr-TR">
    <div class="Basic-Text-Frame">
      <p class="split"></p>

      <p class="Numara para-style-override-19">BEŞ</p>

      <p class="anabaslik-1 para-style-override-19" id="toc_marker-7">BOLŞEVİK DENEYİM</p>

      <p class="resim-1"><img alt="sekil1.png" class="image" height="24" src="../Images/sekil1_fmt6.jpeg" width="53" /></p>

      <p class="ara1">Giriş</p>

      <p class="paragraf-3 para-style-override-18"><span>Bolşevik deneyime, bir önceki bölümde bıraktığım yerden, Avrupa işçi ve komünist hareketinin Marx ve Engels sonrası döneminin önemli evrelerini özetleyerek başlayacağım.</span></p>

      <p class="paragraf-3 para-style-override-18"><span>1. Enternasyonal’in çözülüşüyle 2. Enternasyonal’in kuruluşu arasında 13 yıl var. Bu 13 yıl içinde Avrupa ve Kuzey Amerika’da en eskisi ve güçlüsü Alman Sosyal Demokrat Partisi olmak üzere birçok sosyal demokrat, sosyalist parti kuruldu. 1870’lere gelindiğinde Danimarka, Avusturya, Fransa, İspanya, Macaristan, Hollanda, İsviçre ve Birleşik Amerika’da sosyal demokrat partiler kurulmuştu. Bunları Rusya, Britanya, Belçika, Norveç ve İsveç partileri izledi.</span></p>

      <p class="paragraf-3 para-style-override-18"><span>Genel olarak Marksizmi temel alan ve görece geniş bir işçi tabanına dayanan sosyal demokrat partiler 2. Enternasyonal’i oluşturdular. Kuruluş kongresi 1889’da Paris’te 20 ülkeden 467 delegenin katılımıyla yapıldı. August Bebel, Wilhelm Liebnecht, Paul Lafargue, Tom Mann gibi önderler örgütleme komisyonunda yer aldılar. 2. Enternasyonal’in Marksist renginde, yalnızca ideolojik etkilenmenin değil, Engels’in doğrudan çabalarının da önemli payı oldu.</span></p>

      <p class="paragraf-3 para-style-override-18"><span>2. Enternasyonal 22 ülkeden 4 milyon üyeyi kapsayan, temsil gücüne ve kitlesel desteğe sahip bir birlikti. 1900 yılına kadar hiçbir merkezi organı yoktu. 1900’de Brüksel’de “Sosyalist Büro” adında bir merkez kuruldu. Bu büronun da, üye örgütler arasında iletişim sağlamaktan öte bir işlevi olmadı.</span></p>

      <p class="paragraf-3 para-style-override-18"><span>2. Enternasyonal, katılımcıları bakımından “karmaşık” bir yapıdaydı. Hem partiler hem de sendikalar üye olabiliyorlardı. Öte yandan, Marksizmin genel kabulüne rağmen katılımcı parti ve sendikaların bir bölümü anarşist ve reformcu eğilimleri temsil ediyorlardı.</span></p>

      <p class="paragraf-3 para-style-override-18"><span>1901’de Kopenhag’da ayrı bir sendikalar konferansı toplandı. 1903’te Ulusal Sendika Merkezleri Enternasyonal Sekreterliği kuruldu; bu da 1913’te Uluslararası Sendikalar Federasyonu’na dönüştü.</span></p>

      <p class="paragraf-3 para-style-override-18"><span>Enternasyonal içinde ilk görüş ve tutum ayrılıkları anarşist eğilimlerle yaşandı. Dönemi ve anarşistlerin konumunu Lenin sonradan şöyle değerlendirdi:</span></p>

      <p class="paragraf-3 para-style-override-18"><span>“</span><span class="char-style-override-2">O günlerde</span><span>, Paris Komünü’nün yenilgisinden sonra tarih, yavaş örgütsel ve eğitimsel çalışmayı günün görevi yaptı. Başka bir şey olanaksızdı. Anarşistler bugün olduğu gibi o zaman da, yalnız teorik olarak değil, ekonomik ve teorik olarak da temelden yanlıştaydılar. Dünya durumunu anlayamadıkları için dönemin karakterini de yanlış değerlendirdiler: Britanya işçisi emperyalist kârlarla baştan çıkarılmış, Paris’te Komün yenilmiş, Almanya’da burjuva ulusal hareket zafer kazanmıştı ve yarı-feodal Rusya uzun uykusunu sürdürüyordu.”</span><span class="dip"><a class="footnote-link" href="#footnote-225-234" id="footnote-225-234-backlink">234</a></span></p>

      <p class="paragraf-3 para-style-override-18"><span>1896 Londra Kongresi’nde anarşist eğilim birliğin dışına çıkarıldı.</span></p>

      <p class="paragraf-3 para-style-override-18"><span>2. Enternasyonal içindeki Enternasyonalci-devrimci ve ulusçu-reformcu kanatlar arasındaki mücadele ise sürdü.</span></p>

      <p class="paragraf-3 para-style-override-18"><span>Alman Sosyal Demokrat Partisi’nin 1899 Hannover ve 1903 Dresden kongrelerinde oportünist-reformcu görüş mahkûm edilmekle birlikte, “birlik” adına ayrılık noktalarının üstü örtüldü.</span></p>

      <p class="paragraf-3 para-style-override-18"><span>2. Enternasyonal içindeki öbekleşme, 20. yüzyılın başlarından sonra üç ana eğilim arasındaki mücadele biçimini aldı. Burjuvazinin işçi hareketi içindeki uzantısı olan oportünist, ulusçu, reformcu eğilim; bunlarla aynı parti ve enternasyonal içinde yan yana yaşamayı ve her durumda ortayı bulmayı “ilke” edinen Kautsky’nin başını çektiği ortacı (sentrist) eğilim ve Bolşeviklerin, Rosa Luxemburg ve sol kanat Alman sosyal demokratlarının savunduğu devrimci eğilim.</span></p>

      <p class="paragraf-3 para-style-override-18"><span>Birinci Dünya Savaşı, daha önce, teorik ve siyasal farklılıklara rağmen bir arada durabilen bu üç eğilimi, savaşla birlikte net pratik tutumlar almak ve ayrışmak zorunda bıraktı. Emperyalist savaşla birlikte 2. Enternasyonal çöktü. 4 Ağustos 1914’te Alman sosyal demokratları mecliste savaş bütçe ve vergileri lehinde oy kullandılar. Öteki Avrupa ülkelerinin sosyal demokrat partileri de aynı yolu izlediler.</span></p>

      <p class="paragraf-3 para-style-override-18"><span>Leninizm, pratik olarak savaşla birlikte 2. Enternasyonal çizgisinden koptu. Ama, en başından, Avrupa Marksizminden önemli farklılıklar taşıyan bir siyasal akım ve çizgi olarak biçimlendi.</span></p>

      <p class="paragraf-3 para-style-override-18"><span>Leninizm, Ekim Devrimi’nin teori ve pratiğidir. Ekim Devrimi’nin 20. yüzyıla damgasını vuran etkisi ise başkaldırı ve özgürlük mücadelesinin 19. yüzyıldan beri evrensel bayrağı olan Marksizme bağlanmasından geliyor. Lenin önderliğindeki Bolşevik hareket, Marksizmin teorik ve siyasal kalıtının sürdürücüsü, yeni koşullardaki geliştiricisi ve uygulayıcısı olarak özellikle siyaset ve örgüt teori/pratiğinde Marksizme yeni bir soluk getirdi.</span></p>

      <p class="paragraf-3 para-style-override-18"><span>Rusya’nın klasik kapitalist toplumsal yapı ve gelişme çizgisinden farklı yönlerini ve bunların bir toplumsal devrime yol açabileceğini Marx ve Engels görmüşlerdi. Onların iyi bir öğrencisi olan Lenin, bu öngörü ile Rusya gerçekliği arasındaki boşlukları hem teorik, hem siyasal olarak doldurdu. Özü itibariyle “burjuva demokratik” olacağı öngörülen bir dönüşümün ancak işçi sınıfının hegemonyasında gerçekleşebileceği tezi, “demokratik devrimin sosyalist devrime açılması” teori ve pratiğinin kilit önermesiydi.</span></p>

      <p class="paragraf-3 para-style-override-18"><span>Büyük bir devrimle taçlanması, tutunabildiği 74 yıl boyunca tüm dünyayı etkileyen bir kutup başı olması ve çözülerek yıkılması, Leninizm konusundaki yaklaşımların bu üç olgu ekseninde farklılaşmalarına yol açmıştır. Gerçek bir devrim, köktenci bir toplumsal dönüşüm olduğunun yadsınması ile kendisinden sonraki devrimlerin bir kalıbı, modeli olarak sunulması; Lenin’in, yanılmaz, yanlış yapmaz, dokunulmaz, yarı peygamber bir kişilik olarak yüceltilmesiyle, sinir hastası, despot, fırsatçı biri olarak küçültülmesi uç tutumların herkesin bildiği örnekleridir. Arada ise bu ölçüde uç olmayan, ancak Bolşevik devrimciliğin ve Ekim Devrimi’nin tarih ve teori içindeki yerinin belirlenmesine daha büyük sorun oluşturan kalıpçı, sığ ve öykünmeci tutumlar var.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Kutsallaştırmak ve yadsımak, bir şeyi dokunulmaz ve cansız kılmanın, tabulaştırarak öldürmenin iki yoludur. Anlayabilmek ve geliştirebilmek için ise olgulara, gerçeğe bağlılıkla, cesaretle, özgür ve eleştirel bir akılla bakmak gerekiyor.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Lenin’in tarihte az rastlanır türden büyük bir kişilik olduğuna kuşku yok. Ama o Mesih değil, insandı. Karşılaştığı sorunlarda, en önemli gördüklerini öne alarak, en kritik halkaya odaklaşarak, sınırlı bir güçle büyük dönüşümleri gerçekleştirmenin uğraşını vermiştir. Devrimin acil sorunlarına yalnız teorik değil, pratik yanıtlar da üretmek için gece gündüz çalışan bir devrimcinin, bir yönde ve durum gereği hızla düşünüp üretirken yanlışlar yapması, günün ve gündemin sorunlarını devrimci bir kararlılık ve irade ile çözerken, önceden görülemeyecek ya da göze alınabilecek başka sorunların doğmasına yol açması kaçınılmazdı.</span></p>

      <p class="paragraf-3 para-style-override-18"><span>Bir siyasal çizginin anlaşılması ve doğru bir temelde çözümlenmesi, içinde devindiği nesnellik ve güç ilişkileriyle birlikte, o öznenin teorisinin, yönteminin kavranmasına, bunlarla pratik arasındaki ilişkinin kurulmasına bağlıdır. Bu bağın kurulamaması durumunda, süreci anlamaya ve çözümlemeye çalışan birinin her biri ayrı yönde, zaman zaman birbiriyle çelişen görüş, tez, vurgu ve işaretler içinde şaşkına dönmesi işten bile değildir. Doğrusu, Lenin’in ve Bolşeviklerin mücadelenin farklı konjonktürlerindeki görüş ve tutumlarından herhangi birini keyfi biçimde kalıplaştırmaktan uzak durmak, yazılanlarla yapılanlar arasında canlı bir bağ kurarak yönü, yöntemi, sentezi ortaya çıkarmaktır.</span></p>

      <p class="paragraf-3 para-style-override-18"><span>Rusya Marksizminin oluşumundan, kendi içinde ürettiği iki ana çizgiden, hatta “Rusya sorunu”ndan, Marx ve Engels’in son dönemlerinde Rusya üzerine söylediklerinden başlayabiliriz.</span></p>

      <p class="ara1">1. Devrimci Rusya</p>

      <p class="paragraf-3 para-style-override-18"><span>Marx ve Engels, 1861’de serfliği kaldıran reforma kadar, Rusya’ya, Avrupa’da barbarlığın ve gericiliğin kalesi gözüyle baktılar. Polonya’nın bağımsızlığı için Rusya ile savaşı savundular. Marx ve Engels’in Rusya üzerindeki düşüncelerinin oluşmasında, Herzen ve Çernişevski’nin büyük etkisi oldu. Çernişevski’nin en önemli tezi, Rusya’nın kapitalizmi atlayarak, doğrudan Rus köy komününden (obşçina) sosyalizme geçebileceği üzerineydi. Rusya’nın etkili ve savaşçı halkçı devrimci Narodnik akımının temel tezi de buydu.</span></p>

      <p class="paragraf-3 para-style-override-18"><span>1870’lerde Rusya’da bir devrimin işaretleri birikiyordu. Marx ve Engels bunu gördüler ve Rusya üzerine yoğunlaştılar.</span></p>

      <p class="paragraf-3 para-style-override-18"><span>Engels’in 1874’te anarşist R. N. Tkaçov ile yaptığı polemik ilginçtir. Tkaçov, Rusya’da kapitalizm atlanarak köy komününe dayanan bir sosyalist toplum kurulabileceğini savunuyordu: “Bizde kent proletaryası yok, kesin gerçek budur; dolayısıyla burjuvazimiz de yok; … işçilerimiz yalnızca</span> <span class="char-style-override-2">siyasal iktidara</span> <span>karşı savaşmak zorundalar- bizdeki</span> <span class="char-style-override-2">sermaye iktidarı</span> <span>hâlâ embriyo halindedir. Ve bayım siz, birinciye karşı savaşmanın ikinciye karşı savaşmaktan daha kolay olduğunu kuşkusuz biliyorsunuz.”</span><span class="dip"><a class="footnote-link" href="#footnote-225-235" id="footnote-225-235-backlink">235</a></span> <span>Tkaçov, ortak mülkiyet ilkesinin “içine işlediği” Rus halkının içgüdüsel ve geleneksel olarak “komünist” olduğunu, bu nedenle de cahilliğine rağmen, sosyalizme daha iyi eğitimli Batı Avrupa halklarından daha yakın olduğunu ekliyordu.</span></p>

      <p class="paragraf-3 para-style-override-18"><span>Engels, Tkaçov’u sosyalizmin alfabesini bilmemekle eleştirdi. Rus köy komününün, dünyadan kopuk bir yaşam sürdürdüğünü, toprağın verimsiz biçimde işlendiğini, Rusya’da kapitalizmin küçük adımlarla ama süngü ve kırbaca gerek duymadan gelişmekte, köy komününün parçalanmakta olduğunu yazdı. Engels, Tkaçov’la polemik çerçevesinde vardığı sonucu şöyle özetledi: “Rusya’daki komünal mülkiyetin uzun bir çiçeklenme döneminden geçtiği ve tüm görüntüleriyle çözülmeye doğru gittiği açıktır. Yine de, eğer bu biçim yeni toplum için gerekli koşullar olgunlaşana dek sürerse ve köy komünü köylünün toprağını ayrı ayrı değil kolektif olarak işleyeceği bir geçişe yetenekli olduğunu gösterirse, Rus köylüsü için burjuva küçük mülk sahipliği ara aşamasından geçmeden daha üst bir toplum biçimine yükselme olasılığı yadsınamaz biçimde vardır. Ama, bu, ancak komünal mülkiyet tam olarak sona ermeden, Batı Avrupa’da Rus köylüsü için böyle bir geçiş için gerekli önkoşulları, özellikle de ihtiyaç duyacağı maddi koşulları yaratacak bir proleter devrim gerçekleşirse mümkün olabilir.”</span><span class="dip"><a class="footnote-link" href="#footnote-225-236" id="footnote-225-236-backlink">236</a></span></p>

      <p class="paragraf-3 para-style-override-18"><span>Görüldüğü gibi, Engels, bir yandan köy komününün kapitalizm tarafından çözülmekte olduğunu yazarken, bir yandan da, kapitalist aşama yaşanmadan daha üst bir topluma, komünizme geçilmesinin olanaklı olduğunu belirtmiştir. Engels’e göre bu olanağın gerçeğe dönüşmesi, ancak Rus köy komünü çözülmeden önce gerçekleşecek bir Batı Avrupa devrimine bağlıydı.</span></p>

      <p class="paragraf-3 para-style-override-18"><span>Bu yaklaşım, Marksizme yakıştırılan toplum biçimlerinin doğrusal bir çizgiyle birbirini izleyeceği biçimindeki görüşün tersine, Marx ve Engels için böyle mutlak bir diziliş olmadığını açıkça ortaya koymaktadır. Bu önemli.</span></p>

      <p class="paragraf-3 para-style-override-18"><span>Romantik ve anarşist eğilimli Tkaçov’un yazdıklarında ise bir kenara not edilmesi gereken önemli bir nokta var: Rusya’da burjuvazi henüz “embriyo” halindedir; düzen Batıdaki gibi sağlam ekonomik toplumsal bir temele dayanmamaktadır, bu nedenle de devrimle devrilmesi Batı Avrupa’ya göre daha kolaydır! Köy komününden doğrudan komünist topluma geçiş konusu bir yana, Rusya’da devrimin Batı Avrupa ülkelerine göre daha “kolay” olduğu saptaması sonradan başka bir içerikte doğrulanmıştır.</span></p>

      <p class="paragraf-3 para-style-override-18"><span>Marx konu üzerine yazdığı bir mektupta, hem toplumların gelişme yolu, hem de Rusya açısından son derece önemli ve o güne değin söylediklerinden farklı bir görüş ileri sürdü. Vera Zasuliç, Rusya’da kapitalizmin gelişmesi için elverişli koşulların olmadığını savunan bir makale üzerine görüşlerini almak için Marx’a başvurdu. Marx 8 Mart 1881’de yazdığı mektupta, kapitalist üretim biçiminin kökeni üzerine olan teorisinin bir evrensel şemaya dönüştürülmesine şu sözlerle karşı çıktı:</span></p>

      <p class="paragraf-3 para-style-override-18"><span>“</span><span class="char-style-override-2">Kapital</span><span>’de kapitalist üretimin oluşumuyla ilgili olarak diyorum ki: ‘O halde, kapitalist sistemin temelinde üreticinin üretim araçlarından kökten kopuşu yatıyor. Tüm bu gelişmelerin temeli</span> <span class="char-style-override-2">köylünün topraksızlaştırılmasıdır</span><span>. Bu köktenci biçimde ilk kez İngiltere’de uygulandı…</span> <span class="char-style-override-2">Ama Batı Avrupa’nın tüm ülkeleri</span> <span>aynı hareketin içinden geçiyor.’ (</span><span class="char-style-override-2">Kapital</span><span>, Fransızca s. 315)</span></p>

      <p class="paragraf-3 para-style-override-18"><span>“Bu hareketin ‘tarihsel kaçınılmazlığı’ açık olarak sınırlıdır. Bu sınırlamanın nedeni</span> <span class="char-style-override-2">Kapital</span><span>’in 32. bölümünde ortaya konuluyor: ‘Kişisel emeğe dayanan</span> <span class="char-style-override-2">özel mülkiyet</span><span>… başkalarının emeğinin sömürüsüne, ücretli emeğe dayanan</span> <span class="char-style-override-2">kapitalist özel mülkiyet</span> <span>tarafından itiliyor. Batıdaki bu harekette</span> <span class="char-style-override-2">özel mülkiyetin bir biçiminin özel mülkiyetin başka bir biçimine dönüşmesi</span> <span>söz konusudur. Rus köy komününde ise tersine, ortak mülkiyet özel mülkiyete dönüştürüldü.</span></p>

      <p class="paragraf-3 para-style-override-18"><span>“ ‘Kapital’deki çözümleme hiçbir kanıt içermiyor- köy komününün yaşama gücünün lehine ya da aleyhine olmadan yürüttüğüm ve özgün kaynaklardan malzeme bulduğum özel çalışma, beni köy komününün Rusya’nın yeniden doğuşunun dayanak noktası olduğuna ikna etti; ama köy komününün bu etkiyi sağlayabilmesi için her yandan saldıran yıkıcı etkileri ortadan kaldırmak ve bundan sonra da doğal gelişiminin normal koşullarını sağlamak gerekir.”</span><span class="dip"><a class="footnote-link" href="#footnote-225-237" id="footnote-225-237-backlink">237</a></span></p>

      <p class="paragraf-3 para-style-override-18"><span>Çok açık formüle edilmemekle birlikte, son cümleden, kapitalizmin ortadan kaldırılması ve ortak mülkiyet koşullarının yeniden kurulması durumunda Rus köy komününün “yeniden doğuşun” yani sosyalizmin dayanak noktası olabileceği sonucu çıkıyor.</span></p>

      <p class="paragraf-3 para-style-override-18"><span>Marx bu mektupta, toplumsal gelişmenin Batı’daki sırayı izlemesinin tarihsel bir zorunluluk olmadığını, özel mülkiyetin bir biçiminden başka bir biçimine geçişle, ortak mülkiyetten özel mülkiyete geçişin aynı süreç ve sonuçları doğurmayacağını, tek bir evrensel gelişme şeması olmadığını ortaya koymuştur. Bunlar Doğu toplumlarıyla ilgili tartışmalara ışık tutacak çok önemli saptamalardır. Sorunun bu genel ve gerçekten önemli yönü üzerine tartışmayı başka bir zamana ve yere bırakıp konu sıramızı izlediğimizde ise bu mektubun önemi, Rusya’daki Narodnik tezle benzerliğinden geliyor: Rus köy komününden, kapitalizmi atlayarak komünizme geçmek olanaklıdır!</span></p>

      <p class="paragraf-3 para-style-override-18"><span>Aynı dönemde, sonradan Marksizmin Rusya’daki en önemli ideologu olan Plehanov’un kurduğu</span> <span class="char-style-override-2">Emeğin Kurtuluşu</span> <span>grubu ve daha birçok Rus Marksisti Rusya’nın sosyalizme geçebilmesi için Batı Avrupa’da olduğu gibi bir kapitalist gelişme süreci yaşaması gerektiğini ve bu sürecin zaten hızlı biçimde ilerlediğini düşünüyordu.</span></p>

      <p class="paragraf-3 para-style-override-18"><span>Marx ve Engels ise,</span> <span class="char-style-override-2">Komünist Parti Manifestosu</span><span>’nun Rusça baskısına önsözde (Ocak 1882), üstelik kapitalist gelişmenin önceki değinmelerine göre daha ileri bir evresinde vurguyu yeniden köy komününden komünizme atlama olanağına kaydırdılar:</span></p>

      <p class="paragraf-3 para-style-override-18"><span>“ ‘Komünist Manifesto’nun görevi, modern burjuva mülkiyetin yaklaşmakta olan kaçınılmaz çözülüşünü ilan etmekti. Ama Rusya’da, hızla gelişen kapitalist dolandırıcılığın ve gelişmeye henüz başlayan burjuva mülkiyetin karşısında, toprağın yarıdan fazlasını köylülerin ortak mülkiyeti altında buluyoruz. Şimdi sorun şu: Fazlasıyla zayıflamış olsa da, topraktaki çok eski bir döneme ait olan ortak mülkiyetin bir biçimi olan Rus obşçinası, dolaysız olarak, daha yüksek bir biçim olan komünist ortak mülkiyete geçebilir mi? Yoksa tersine, önce, Batı’nın tarihsel gelişmesini oluşturan çözülme sürecinin aynısını mı izlemek zorunda? Buna bugün verilmesi mümkün olan tek yanıt şu: Rus devrimi, birbirlerini tamamlamalarını sağlayacak şekilde, Batı’daki bir proleter devriminin işareti olursa, bu durumda bugünkü Rus ortak toprak mülkiyeti bir komünist gelişmenin başlangıç noktası olma işlevini görebilir.”</span><span class="dip"><a class="footnote-link" href="#footnote-225-238" id="footnote-225-238-backlink">238</a></span></p>

      <p class="paragraf-3 para-style-override-18"><span>Bu paragrafta, Engels’in Tkaçov’la tartışmasında öne sürdüğünden farklı bir yaklaşım olduğu açık: Rusya’da kapitalizm hızla gelişmiş, köy komünal mülkiyeti zayıflamış olmasına</span> <span class="char-style-override-2">karşın</span><span>, köy komün mülkiyetinden komünizme geçilebilir. Bunun için</span> <span class="char-style-override-2">önce</span> <span>Batı’da bir proleter devrimin gerçekleşmesi</span> <span class="char-style-override-2">zorunlu</span> <span>değildir. Batı’dakinden önce, ama onu tetikleyecek bir Rus devrimiyle Batı’daki bir proleter devrim birbirini tamamlayabilirlerse, Rus ortak mülkiyetinden komünizme geçiş olanaklıdır!</span></p>

      <p class="paragraf-3 para-style-override-18"><span>Bu teorik olasılık ya da olanak pratikte doğrulanmadı; ama tümüyle yanlışlanmadı da. Rusya köy komününden komünizme atlamadı; ama Rusya’da komünist bir toplumun üzerinde kurulabileceği kapitalist gelişme düzeyine ulaşılmadan, deyim yerindeyse kapitalist gelişme yolu tümüyle yaşanmadan bir proleter devrim gerçekleşti. Batı Avrupa’daki bir devrimle “tamamlanamayan” Sovyet iktidarı, kapitalizm altında tamamlanamayan sanayi devrimini gerçekleştirmek; başka bir deyişle yeni bir toplum için gerekli üretim güçlerini geliştirmek gündemiyle yüz yüze kaldı.</span></p>

      <p class="paragraf-3 para-style-override-18"><span>Rus Marksizminin Bolşevizm ve Menşevizm olarak bilinen iki eğilimi, 20. yüzyılın başında Rusya’da yaklaşan devrimin burjuva demokratik karakterde olduğu görüşünde anlaşmakla birlikte, devrime öncülük edecek toplumsal sınıf ve izlenecek strateji konularında farklılaşıyordu. Menşevik yaklaşım, özet olarak, burjuva demokratik devrime burjuvazinin önderlik etmesi gerektiğini, işçi sınıfının yaklaşan devrimdeki rolünün burjuvaziyi demokratik devrim yolunda desteklemek ve ileriye doğru itmek olduğunu savunuyordu. Lenin ve arkadaşlarına göre, burjuvazi işçi sınıfının devrim sürecindeki etkili varlığını gördüğü anda kendi devriminden korkup yüz çevirecekti. Demokratik devrim, bu nedenle ancak proletarya hegemonyasındaki işçi-köylü bağlaşıklığıyla gerçekleşebilirdi. Demokratik devrimi sosyalist devrime bağlayan teorik ve aynı zamanda pratik halka,</span> <span class="char-style-override-2">hegemonya</span> <span>kavramıydı.</span></p>

      <p class="paragraf-3 para-style-override-18"><span>Menşevikler ve Bolşevikler Rus devrimi-Avrupa devrimi ilişkisine de iki farklı açıdan baktılar. Menşeviklere göre Rusya’da sosyalist devrim, bir tek koşulda olanaklıydı: “Sosyal-Demokrasi iktidarı ele geçirme ve olabildiği kadar uzun süre elde tutma girişimi için bir tek durumda çaba gösterecektir – devrimin sosyalizmin gerçekleşmesi için şimdiden belli bir olgunluğa ulaştığı Batı Avrupa’nın ileri ülkelerine yayılması durumunda. Bu durumda, Rusya devriminin kısıtlı tarihsel sınırları önemli ölçüde genişleyecek ve sosyalist dönüşümler yolunda ilerleme olanağı oluşacaktır.”</span><span class="dip"><a class="footnote-link" href="#footnote-225-239" id="footnote-225-239-backlink">239</a></span> <span>Engels’in Tkaçov’la tartışırken benimsediği yaklaşımı çağrıştıran bu Menşevik tutuma göre, yalnızca bir Avrupa devrimi Rusya’da sosyalist devrimi gündeme getirebilirdi. Buna karşılık Lenin ve Bolşevikler, proleter devrime Rusya’dan başlanabileceğini, bu devrimin Avrupa devriminin önsözü, ateşleyicisi olabileceğini savundular. Görüldüğü gibi, Bolşevik tutum da Marx ve Engels’in</span> <span class="char-style-override-2">Manifesto</span><span>’nun Rusça baskısına yazdıkları önsözdeki değerlendirmeye yakındı. Rusya’dan başlanabilirdi.</span></p>

      <p class="paragraf-3 para-style-override-18"><span>20. yüzyılın başında, Bolşevikler ve Menşevikler arasındaki tüm siyaset ve örgütlülük sorunları esas olarak Rus devrimine yaklaşım üzerinde temellendi. Yaklaşan devrimde proletaryanın hegemonyası, devrimin demokratik aşamasından kesintisiz biçimde sosyalist devrime geçiş stratejisinin özüydü. Bolşeviklerin tüm siyaset ve örgütlülük anlayışlarını bu yaklaşımları belirledi.</span></p>

      <p class="ara1">2. Devrimci gelenek ve oluşum</p>

      <p class="paragraf-3 para-style-override-18"><span>Rusya’nın bilinen ilk devrimci-halkçı örgütü, 1862’de kurulan</span> <span class="char-style-override-2">Zemlya i Volya</span><span>’dır (</span><span class="char-style-override-2">Toprak ve Özgürlük</span><span>). Plehanov bu grupta yer almıştı. 1878’de, “halka gidelim” diyenlerle, terörist eylem çizgisini sürdürmek isteyenler ayrıştılar. Plehanov birinci görüşü savundu. Yeniden örgütlenme çabaları sonuç vermeyince, yakın arkadaşları Vera Zasuliç, Akselrod ve Deutch ile birlikte yurtdışına çıktı.</span></p>

      <p class="paragraf-3 para-style-override-18"><span>Narodnizmle Marksizm arasında ilginç ve iki yönlü bir ilişki var.</span> <span class="char-style-override-2">Kapital</span><span>’in birinci cildi 1872’de, İngilizce ve Fransızca’dan önce Rusça’ya çevrilip 3000 adet basıldı ve hemen tükendi.</span> <span class="char-style-override-2">Narodnaya Volya</span> <span>(</span><span class="char-style-override-2">Halkın Özgürlüğü</span> <span>ya da</span> <span class="char-style-override-2">Halkın İradesi</span><span>. Çünkü Rusça’da “volya” hem özgürlük, hem irade anlamına geliyor) Yürütme Komitesi 1880’de gönderdiği mektupla Marx’ı “Yurttaş! Rusya’nın aydın ve ilerici sınıfı… bilimsel çalışmalarınızın yayımlanmasını coşkuyla karşılıyor” diye selamladı.</span><span class="dip"><a class="footnote-link" href="#footnote-225-240" id="footnote-225-240-backlink">240</a></span> <span>Rusya Marksizminin birçok önemli figürü geçmişinde şu ya da bu biçimde Narodnik hareketle ilişkilenmişti. Plehanov, siyasal yaşamına Narodnik bir örgütte başladı; Vera Zasuliç, Petersburg polis şefini vuran bir Narodnik militandı; Lenin asılarak öldürülen çok sevdiği ağabeyi Alexander Ulyanov’dan ciddi biçimde etkilenmesinin dışında gençlik yıllarında Narodnik çevrelerle ilişki içindeydi. Troçki’nin katıldığı ilk devrimci çevre olan Nikolayev grubu da kendisini Narodniklerin devamı olarak sayıyordu vb.</span></p>

      <p class="paragraf-3 para-style-override-18"><span>1883’te Minsk’te Plehanov, Akselrod, Deutch, Vera Zasuliç ve İ. İgnatov</span> <span class="char-style-override-2">Emeğin Kurtuluşu</span> <span>grubunu kurdular. Bu topluluk, 1883-93 yılları arasında sürgünde küçük bir grup olarak kaldı. Plehanov 1883’te</span> <span class="char-style-override-2">Sosyalizm ve Siyasal Mücadele</span><span>’yi, 1884’te</span> <span class="char-style-override-2">Farklılıklarımız</span><span>’ı yazdı.</span> <span class="char-style-override-2">Farklılıklarımız</span><span>’da Marksist konumunu ortaya koyarken,</span> <span class="char-style-override-2">Narodnaya Volya</span><span>’ya Marksist bir partiye dönüşme çağrısı yaptı.</span><span class="dip"><a class="footnote-link" href="#footnote-225-241" id="footnote-225-241-backlink">241</a></span></p>

      <p class="paragraf-3 para-style-override-18"><span>Lenin, 1893’te Petersburg’da işçi okuma öbekleri içinde çalışmaya başladı. Bu öbeklerde yalnızca “siyasal” eğitim yapılmıyor, yurttaşlık bilgileri, Darwin’in evrim teorisi, temel kimya, toplumsal sorunlar, ekonomi politik üzerine kitaplar okunup tartışılıyordu. Bu öbekler, Lenin için işçi sınıfıyla bağ kurma, sınıf öncülerini tanıma fırsatı yaratan, işçiler içinse bilgi ve bilinç edinilen okul işlevi gördüler.</span></p>

      <p class="paragraf-3 para-style-override-18"><span>Lenin’in sonradan</span> <span class="char-style-override-2">Şu Pazar Sorunu Üzerine</span> <span>(</span><span class="char-style-override-2">On the So-called Market Question</span><span>) adıyla yayımlanan çalışması, aslında bu işçi toplantıları için hazırlanmış bir “ders” konuşmasıydı. Lenin, 1894’te,</span> <span class="char-style-override-2">‘Halkın Dostları’ Kimlerdir ve Sosyal Demokratlara Karşı Nasıl Savaşırlar?</span><span>’ı yazdı. Narodnik teorisyen Mihailovski’nin editörlüğünü yaptığı</span> <span class="char-style-override-2">Russkoye Bagatstvo</span> <span>gazetesinin Marksizm karşıtı görüşlerini eleştirdi.</span></p>

      <p class="paragraf-3 para-style-override-18"><span>1890’lı yılların ilk yarısında Plehanov ve Lenin, “legal Marksitler” Peter Struve, Tugan Baranovski ve arkadaşlarıyla birlikte Narodnik tezleri çürüten, Rusya’da kapitalizmin gelişmekte olduğunu kanıtlayan bir ideolojik mücadele yürüttüler.</span></p>

      <p class="paragraf-3 para-style-override-18"><span>Lenin’in, 1895’te yazdığı</span> <span class="char-style-override-2">Narodnizmin Ekonomik İçeriği ve Bay Struve’nin Kitabının İlgili Bölümlerinin Eleştirisi</span> <span>başlıklı yazısı legal Marksist çevreden Struve, Starkov, Radşenko, Klasson’un yazı ve redaksiyonlarıyla hazırlanan</span> <span class="char-style-override-2">Ekonomik Gelişmemizin Özelliklerine İlişkin Notlar</span> <span>başlıklı ortak kitap içinde yer aldı. Bu yazıda Lenin, Narodniklerle birlikte liberalleri, kitap arkadaşı legal Marksistleri de eleştiriyordu. Lenin’e göre legal Marksistlerin kapitalizmin gelişmesinin kaçınılmazlığına ilişkin görüşleri, kapitalizme övgüye, onu ebedileştirmeye dönüşüyor, işçi sınıfını burjuvazinin destekçisi bir konuma yerleştiriyordu. Struve’nin çalışmasının temel problemi, kendini “sürecin kaçınılmaz ve zorunlu olduğunu kanıtlamakla sınırlaması” süreç ve aşama çözümlemesini sınıf çelişkilerini ortaya koymayan “dar objektivizme” dayandırmasıydı.</span><span class="dip"><a class="footnote-link" href="#footnote-225-242" id="footnote-225-242-backlink">242</a></span></p>

      <p class="paragraf-3 para-style-override-18"><span>Lenin, sonradan</span> <span class="char-style-override-2">Ne Yapmalı?</span><span>’da legal Marksistlerle bağlaşıklığı şöyle değerlendirdi: “ ‘Legal Marksizm’in en canlı günlerinden söz ediyoruz. Genel olarak konuşursak, bu, 80’lerde ya da 90’ların başında olabileceğine kimsenin inanmayacağı tümüyle tuhaf bir durumdu. Otokrasinin egemen olduğu bir ülkede köleleştirilmiş bir basınla, en küçük bir siyasal hoşnutsuzluk ve protesto belirtisinin kovuşturulduğu kudurgan bir siyasal gericilik döneminde, devrimci Marksizmin teorisi, birdenbire,</span> <span class="char-style-override-2">sansür altındaki</span> <span>basına girme yolunu buluyor ve Ezop diliyle ifade edilse de “ilgili” herkes tarafından anlaşılıyor… Hükümet olup biteni anlayana, sansürcüler ve jandarmalar ordusu yeni düşmanı keşfedip çullanana kadar (bizim Rus ölçülerimize göre) epey zaman geçti. Bu süre içinde Marksist kitaplar peş peşe yayımlandı; Marksist dergi ve gazeteler kuruldu; neredeyse herkes Marksist oldu; Marksistlere övgü ve iltifat yağdırıldı; yayınevleri Marksist literatürün olağanüstü hızlı satışından hoşnutlardı.”</span><span class="dip"><a class="footnote-link" href="#footnote-225-243" id="footnote-225-243-backlink">243</a></span> <span>Legal Marksistlerle işbirliği, sansürü delme, Marksist görüşleri başka koşullarda olamayacak ölçülerde yayma olanağı doğurmuştu. Lenin bu deneyimden genel bir sonuç da çıkardı: “Yalnızca kendinden emin olmayanlar, güvenilmez insanlarla bile geçici bağlaşıklıklara girmekten korkabilirler; böyle bağlaşıklıklar olmadan hiçbir siyasal parti var olamazdı. Legal Marksistlerle birliktelik, bir bakıma Rus sosyal-demokratlarının girdikleri gerçekten siyasal ilk bağlaşıklıktı. Bu bağlaşıklık sayesinde, Narodniklere karşı şaşılacak hızla zafer kazanıldı ve Marksist düşünceler (kaba biçimde de olsa) geniş çapta yayıldı.”</span><span class="dip"><a class="footnote-link" href="#footnote-225-244" id="footnote-225-244-backlink">244</a></span></p>

      <p class="paragraf-3 para-style-override-18"><span>1895 sonbaharında, Lenin’in önderliğinde Petersburg’daki Marksistlerin katılımıyla</span> <span class="char-style-override-2">İşçi Sınıfının Kurtuluşu İçin Mücadele Birliği</span> <span>kuruldu. Mücadele Birliği,</span> <span class="char-style-override-2">İşçi Davası (Raboçeye Dyelo</span><span>) adlı bir illegal gazete çıkarmaya karar verdi. Ancak gazete yayımlanmadan Lenin ve arkadaşları tutuklandılar. Lenin, cezaevinde</span> <span class="char-style-override-2">Rusya’da Kapitalizmin Gelişmesi</span> <span>kitabına çalışmaya başladı. Şubat 1897’de Sibirya’ya sürgüne gönderildi. Kitabı 1898 Ağustos’unda tamamladı. 1899 Mart’ında V. İlyin adıyla 2400 adet basıldı ve hemen tükendi. Ocak 1900’de sürgün sona erdi.</span></p>

      <p class="araa para-style-override-14"><span class="char-style-override-20">RSDİP’in kuruluşu</span></p>

      <p class="paragraf-3 para-style-override-18"><span>Bolşevik Partisi’nin oluşum ve inşa sürecini zamandizinsel sırayı atlamadan, olabildiğince kısa, ama kritik bilgi ve verileri işlemekte çok tutumlu da davranmadan izlememiz gerekiyor.</span></p>

      <p class="paragraf-3 para-style-override-18"><span>Önce bu izlemenin yöntemiyle ilgili yazarın ve okurun işini kolaylaştıracağını umduğum iki not: Öyküyü ya da tarihsel süreci, sonradan onlarsız anlaşılması olanaksız olgu, olay ve kişileri izleyerek özetleyeceğim. İkincisi, öyküyü teorik metinlerde ve “resmi” tarih yazımında pek rastlanmayan ayrıntıları da verecek biçimde ortaya koymaya çalışırken, metin çözümlemelerini sonraya bırakacak, ama yeri geldikçe öykü kişilerinin teorik ve siyasal bakımdan önemli olduğunu düşündüğüm yorum ve değinmelerini de aktaracağım.</span></p>

      <p class="paragraf-3 para-style-override-18"><span>Mart 1898’de Rus Sosyal Demokrat İşçi Partisi’nin “kongre”si Minsk’te sınırlı bir katılımla toplandı. Petersburg’dan, Moskova’dan, Kiev’den,</span> <span class="char-style-override-2">Raboçaya Gazeta</span><span>’dan ve Yahudi örgütü Bund’dan gelen delegelerin toplam sayısı dokuzdu. Bu kongrede herhangi bir program kabul edilmedi. Kongrenin tek somut sonucu, sonradan liberal önder, daha sonra da bir monarşist olacak olan “ekonomist” Peter Struve’nin yazdığı manifestonun kabulü oldu. Üç kişilik bir merkez komitesi seçildi. Dokuz delegenin sekizi ve MK üyelerinin ikisi kongrenin bitiminden birkaç gün sonra tutuklandılar.</span> <span class="char-style-override-2">Raboçata Gazeta</span> <span>ikinci sayısından sonra yayınına son vermek zorunda kaldı. Parti, aralarındaki bağ yalnızca ideolojik olan yerel ve dağınık örgütlenmelerden ibaretti.</span></p>

      <p class="paragraf-3 para-style-override-18"><span>Lenin Sibirya’dayken Martov ve Potresov’la mektuplaştı ve üçlü ulusal bir gazete ve örgüt için görüş birliğine vardılar. Üçü de Plehanov’u Rus Marksizminin önderi olarak görüyordu. Lenin, sürgün dönüşü Petersburg’da Vera Zasuliç’le görüştü. 1900 Haziran’ında İsviçre’de Plehanov’la tanıştılar ve tartıştılar. Başlıca tartışma konusu bir dönem işbirliği yaptıkları legal Marksistlere, P. Struve ve Tugan Baranovski grubuna karşı izlenecek tutum konusunda çıktı. Sonunda</span> <span class="char-style-override-2">Iskra</span><span>’yı Plehanov, Lenin, Zasuliç, Akselrod, Martov ve Potresov’dan oluşan 6 kişilik bir yayın kurulunun çıkarması, Plehanov’un çift oya sahip olması konusunda anlaşmaya varıldı. Lenin,</span> <span class="char-style-override-2">Iskra</span><span>’nın basılacağı Münih’e gitti.</span> <span class="char-style-override-2">Iskra</span> <span>çeşitli yollardan Rusya’ya sokulup dağıtılmaya başlandı.</span></p>

      <p class="paragraf-3 para-style-override-18"><span>Yayın kurulu RSDİP program taslağı üzerine çalışmaya başladı. Program taslağının teorik bölümünü Plehanov, tarım sorununa ve pratik görevlere ilişkin bölümlerini Lenin yazdı. İkisi arasında yaklaşan devrimde işçi sınıfının rolü ve proletarya diktatörlüğü konularında görüş ayrılıkları sürüyordu. Lenin’in ısrarıyla, işçi sınıfının devrimdeki öncü rolüne ve proletarya diktatörlüğüne ilişkin formülasyonlar taslağa alındı. 1902’de taslak tamamlanıp</span> <span class="char-style-override-2">Iskr</span><span>a’nın 21. sayısında yayımlandı. Bu program, 1919’daki 8. Kongre’ye kadar RSDİP’in programı olarak değişmeden kaldı. E. H. Carr, Lenin’in bu programla belki de yaşamında son kez teorik bir konuda uzlaşma yaptığını yazdıktan sonra, programdaki uzlaşmayı şöyle betimledi: “Programın, ağırlıklı olarak Plehanov tarafından yazılan teorik bölümü Lenin tarafından sertleştirilmiş, Lenin tarafından yazılan ikinci ve pratik bölümü Plehanov tarafından yumuşatılmıştı.”</span><span class="dip"><a class="footnote-link" href="#footnote-225-245" id="footnote-225-245-backlink">245</a></span></p>

      <p class="paragraf-3 para-style-override-18"><span>Programın Rusya’ya ilişkin acil istemleri genel oy, temel hak ve özgürlükler, laiklik, çarlığın devrilmesi ve bir kurucu meclisin toplanmasıydı. Programda, 8 saatlik işgünü, çocuk emeğinin yasaklanması, emeklilik hakkı gibi ekonomik istemler yer alıyor, köylülerden haksız alınan toprakların geri verilmesi isteniyordu.</span></p>

      <p class="paragraf-3 para-style-override-18"><span>Lenin, Mayıs 1901-Şubat 1902 arasında</span> <span class="char-style-override-2">Ne Yapmalı? Hareketimizin Acil Sorunları’</span><span>nı yazdı. Eylül 1902’de Petersburglu bir sosyal-demokratın mektubuna yanıt olarak yazdığı</span> <span class="char-style-override-2">Örgütsel Görevlerimiz Hakkında Bir Yoldaşa Mektup</span><span>’u çoğaltılıp Rusya’da elden ele dolaştırıldı.</span></p>

      <p class="paragraf-3 para-style-override-18"><span>1902 Ağustos’unda 2. Kongre için hazırlık komitesi kuruldu. Krupskaya, Lenin’in o dönemde parti birliğine yaklaşımıyla ilgili dikkat çekici bir bilgi aktarıyor: “Partiye karşı olan tutumları, kişisel beğeni ya da nefret temeline dayanan tüm farklı grupları bir araya getirerek birleşmiş ve güçlü bir parti kurmak, Vladimir İlyiç’in en tutkulu arzusuydu. Ulusal nitelikteki ayrılıklar da dahil, yapay engellerin bulunmadığı bir parti hayal ederdi. Bund’la olan mücadele bu esasa dayanır.”</span><span class="dip"><a class="footnote-link" href="#footnote-225-246" id="footnote-225-246-backlink">246</a></span></p>

      <p class="paragraf-3 para-style-override-18"><span>Kimi zaman sert, kavgacı ve kırıcı bir biçemle de olsa, Lenin’in 2. Kongre öncesi ve sonrasındaki tüm çabası, büyük bir tutkuyla peşinde koştuğu devrimci çevreleri birleştirmek, devrimci ve birleşik bir parti kurmaktı.</span></p>

      <p class="paragraf-3 para-style-override-18"><span>Kongre hazırlıkları sürerken</span> <span class="char-style-override-2">Iskra</span> <span>yazı kurulunda görüş ayrılıkları da kişisel öbekleşme biçimini alıyordu: Bir yanda Plehanov, Akselrod ve Zasuliç, öbür yanda Lenin, Martov ve Potresov. Kongre yaklaşırken yazı kurulunun geleceği belirsizliğini koruyor, ama delegelere bir şey söylenmiyordu. “Bu çok nazik bir sorundu… O zamanki yapısıyla</span> <span class="char-style-override-2">Iskra</span> <span>Yayın Kurulu’nun, artık bu işin üstesinden gelemeyeceği gerçeğinin sözünü etmek bile çok üzücü bir şeydi.”</span><span class="dip"><a class="footnote-link" href="#footnote-225-247" id="footnote-225-247-backlink">247</a></span></p>

      <p class="araa para-style-override-14"><span class="char-style-override-20">2. Kongre</span></p>

      <p class="paragraf-3 para-style-override-18"><span>RSDİP 2. Kongresi, 17 Temmuz (30)- 10 Ağustos (23) 1903 tarihleri arasında toplandı. Dünyanın herhangi bir yerinde buna benzer bir parti kongresi toplanıp toplanmadığını bilmiyoruz. Bu gerçekten değişik bir kongreydi. 14 yıl sonra dünyanın ilk sosyalist devriminin gerçekleşeceği ülkenin bir avuç devrimcisi, önce Brüksel’de, orada polis tarafından basıldıktan sonra Londra’da, tam 23 gün süren, ateşli tartışmaların yaşandığı bir toplantıda Rus Sosyal Demokrat İşçi Partisi’nin ve Rusya’nın geleceğini belirleyen kararlar aldılar; kongreden aynı anda hem birleşerek, hem bölünerek ayrıldılar.</span></p>

      <p class="paragraf-3 para-style-override-18"><span>Kongre, 26 örgütü temsil eden 43’ü oy kullanma hakkına sahip, 14’ü oy hakkı olmayan delege ile toplanmıştı. Bund dışındaki 26 örgütün her birinin 2 delegesi olması gerekirken, kimi örgütler bir delege gönderdiğinden ve Bund’un delege sayısı 3 olarak belirlendiğinden oy sayısı 51 idi. Kongrede 33 Iskracı, 5 Bundçu, 3 ekonomist eğilimli</span> <span class="char-style-override-2">Raboçeye Dyelo</span> <span>yandaşı oy bulunduğu, geriye kalanların kararsız olduğu anlaşılıyor. Lenin sonradan 51 oyu, Iskracı çoğunluk (24 oy), Iskra’cı azınlık (9 oy), “merkez” ya da “bataklık” (10 oy) ve Iskra karşıtları 8 oy olarak sınıflandırdı.</span><span class="dip"><a class="footnote-link" href="#footnote-225-248" id="footnote-225-248-backlink">248</a></span></p>

      <p class="paragraf-3 para-style-override-18"><span>Kongre</span><span class="char-style-override-2">, Iskra</span><span>’nın sunduğu, içeriğini yukarıda özetlediğim programı kabul etti.</span></p>

      <p class="paragraf-3 para-style-override-18"><span>Tüzük ve özellikle de tüzüğün üyelik maddesi ile ilgili farklılıklar, beklenmedik biçimde önemli bir tartışmaya yol açtı. Sonradan Lenin’in de altını çizdiği gibi tüzük ve üyelik tanımıyla ilgili farklılıklar kendi başlarına kongre sonundaki Menşevik-Bolşevik saflaşmasını haklı kılacak türden değildi. Tüzük ve üyelik tanımı elbette önemliydi; ancak bunu bir bölünme konusu haline getiren nedenler başkaydı. Birincisi, programdaki uzlaşma kimseyi tatmin etmemişti ve Rusya devriminin stratejisi, yolu, liberal burjuvaziye tutum, taktikler, mücadele yöntemleri konularındaki farklılıklar sürüyordu. İkincisi, devrim taktiğine bağlı olarak, nasıl bir örgütlülük, nasıl bir parti sorusuna verilen yanıtlar arasındaki başta ikincil gibi görünen farklılıklar gerçekten parti olma evresinde pratik önem kazanıyordu. Üçüncüsü,</span> <span class="char-style-override-2">Iskra</span> <span>Yayın Kurulu’nu oluşturan 6 kişi arasında kişisel ilişkiler son derece sorunlu duruma gelmiş, kişilik sorunlarının öne çıktığı bir boyut kazanmıştı. Krupskaya kongre sırasındaki gerilimi şöyle anlatıyor: “Birbirimizi yalnızca parti üyesi olarak değil, içli dışlı kişisel yaşantılarımızdan da tanıyorduk. Bu öylesine bir kişisel beğeniler ve nefretler ağıydı ki. Oylama zamanı yaklaştıkça hava daha da gerginleşti.”</span><span class="dip"><a class="footnote-link" href="#footnote-225-249" id="footnote-225-249-backlink">249</a></span> <span>Krupskaya aynı yerde, Bundçuların ve Raboçeye Dyelo’nun “dışarıdaki merkezin” kontrolü ele geçireceği görüşünün kararsızları ve merkezdekileri etkilediğini, Rusya’daki çalışmalara ve kişilere ilişkin sorunların, bu çalışmalara katılmayan Plehanov tarafından değil, Lenin tarafından kararlaştırılacağından duyulan korkunun da bu gerginlikte rol oynadığını ekliyor.</span></p>

      <p class="paragraf-3 para-style-override-18"><span>2. Kongre’deki çatışma ve bölünmede, oluşum halindeki partiyi kimin denetleyeceği, kimin iktidar olacağı esas konuydu. İkinci önemli nokta, tarafların temsil ettikleri siyaset ve örgütlülük anlayışıyla devrim sonucu arasındaki nedensellik ilişkisidir. Kişisel güdü ve tarzlar bu çerçevede nedenlerin yaratılmasında önemli olmuştur; ama nedenlerin kendisi olmamıştır. Bunun en önemli kanıtı, Lenin’in sonraki pratiğinin, özellikle de kişilikleri ve kişisel sorunları “önemsizleştiren”, siyasal ayrılıkları aynı zamanda devrimci birleşmenin dinamiği durumuna getiren tutumudur.</span></p>

      <p class="paragraf-3 para-style-override-18"><span>Bu çerçevede, tüzük ve üyelik tanımına dönersek, tüzüğün birinci maddesiyle ilgili iki farklı öneri ve kongrenin kabul ettiği formülasyonlar şöyleydi:</span></p>

      <p class="paragraf-3 para-style-override-18"><span>Lenin’in önerisi: “Parti üyesi, parti programını kabul eden ve partiyi hem maddi olarak hem de örgütlerinden birine kişisel olarak katılarak destekleyen kişidir.”</span> <span class="dip"><a class="footnote-link" href="#footnote-225-250" id="footnote-225-250-backlink">250</a></span></p>

      <p class="paragraf-3 para-style-override-18"><span>Martov’un önerisi: “Rus Sosyal Demokrat Partisi üyesi, parti programını kabul eden, partiyi mali olarak destekleyen, parti organlarının denetim ve yönetimi altında, partinin amaçlarını gerçekleştirmek için aktif olarak çalışan kişidir.”</span> <span class="dip"><a class="footnote-link" href="#footnote-225-251" id="footnote-225-251-backlink">251</a></span></p>

      <p class="paragraf-3 para-style-override-18"><span>Kongre, Lenin’in önerisini 23’e karşı 28 oyla reddederken, Martov’un kongrede yeniden yazdığı alternatif öneriyi 22’ye karşı 28 oyla kabul etti.</span></p>

      <p class="paragraf-3 para-style-override-18"><span>Kongre’de kabul edilen tüzüğün 1. maddesi şöyleydi: “Rus Sosyal Demokrat İşçi Partisi üyesi parti programını kabul eden ve partiyi hem mali olarak destekleyen hem de örgütlerinden birinin önderliği altında partiye düzenli olarak yardımda bulunan kişidir.”</span><span class="dip"><a class="footnote-link" href="#footnote-225-252" id="footnote-225-252-backlink">252</a></span></p>

      <p class="paragraf-3 para-style-override-18"><span>Lenin’in “hassas nokta” dediği merkez organların kimlerden oluşacağı gündeme geldiğinde kongre yarıldı. Kongre,</span> <span class="char-style-override-2">Iskra</span> <span>yayın kuruluna ve merkez komiteye 3’er üye seçilmesine, 2 yayın kurulu, 2 merkez komitesi üyesiyle doğrudan kongre tarafından seçilecek bir başkandan oluşan 5 kişilik bir Parti Konseyi kurulmasına karar verdi. Bu karara göre, partinin ideolojik önderliği, merkez organ olan</span> <span class="char-style-override-2">Iskra</span> <span>yayın kurulunca üstlenilecek, 3 merkez komite üyesi ise Rusya’daki çalışmaları yürütmekten sorumlu olacaktı.</span> <span class="char-style-override-2">Iskra</span> <span>yayın kuruluna Plehanov, Lenin ve Martov, Carr’ın nitelemesiyle iki “sert” (Plehanov ve Lenin) ve bir “yumuşak” (Martov) seçildiler</span><span class="dip"><a class="footnote-link" href="#footnote-225-253" id="footnote-225-253-backlink">253</a></span><span>. Üçü de Lenin yanlısı olarak bilinen Noskov, Krzizhanovski ve Lengnik merkez komitesi üyeliklerine ve yayın kurulu üyesi Plehanov parti başkanlığına seçildi. “Çoğunluk” anlamına gelen Bolşevik adı buradan çıktı.</span></p>

      <p class="paragraf-3 para-style-override-18"><span>Kongre boyunca Plehanov’un da desteğini kazanmış olan Bolşeviklerin zaferi çok kısa sürdü.</span></p>

      <p class="paragraf-3 para-style-override-18"><span>Martov ve eski yayın kurulunun Lenin karşıtı 3 üyesi Akselrod, Zasuliç ve Potresov öteki Iskra karşıtları ve kararsızlarla birlikte durumu, partinin Lenin’in denetimine geçmesi olarak değerlendirdiler. Martov yayın kurulu üyeliğinden istifa etti.</span></p>

      <p class="paragraf-3 para-style-override-18"><span class="char-style-override-2">Iskra</span><span>’nın 46-51. sayılarını Plehanov’la Lenin çıkardılar</span><span class="char-style-override-2">. Iskra</span> <span>ekonomist eğilimin yenilgiye uğratılmasında ve dağınık öbeklerin birleşerek kongre yapmasında çok önemli bir rol oynamış, ancak kongreden sonra kendi içinden çatlamıştı.</span></p>

      <p class="paragraf-3 para-style-override-18"><span>Glebov’un önerisi üzerine Plehanov’la Lenin azınlığa barış çağrısı yapmayı kabul ettiler. 4 Ekim’de eski yayın kurulunun 6 üyesiyle MK’nin bir yeni üyesinin de katılımıyla toplantı düzenlendi. Toplantıda, Lenin ve Plehanov azınlığın eski 4 yayın kurulu üyesinden ikisini göreve çağırdılar. Azınlık bu öneriyi reddetti. Plehanov ve Lenin, 6 Ekim’de bu kez aynı kişileri ve Troçki’yi, varsa görüş ayrılıklarını</span> <span class="char-style-override-2">Iskra</span><span>’da ve öteki yayınlarda bütün partiye açıklamaya çağırdılar. Bu önerileri de reddedildi.</span></p>

      <p class="paragraf-3 para-style-override-18"><span>Kongrenin hemen ardından Plehanov ile Lenin arasında görüş ve tutum farklılıkları baş gösterdi. Carr, durumu ve nedenini şöyle açıklıyor: “Plehanov çok geçmeden, Lenin’in uzlaşmaz bir tutarlılıkla zaferi sömürmeyi önermesinden sarsıldı. Lenin’in aforoz ettiği kişilerin çoğu Plehanov’un eski arkadaşlarıydı. Lenin’in sıkı parti disiplini Plehanov tarafından ilke olarak onaylanmıştı, ama uygulama gündeme geldiğinde Plehanov’un Batı’daki uzun ikameti sırasında farkında olmadan etkilendiği daha gevşek siyasal örgüt anlayışı nedeniyle bu sıkı parti disiplinine yabancılaşmış olduğu ortaya çıkmıştı. Lenin için ise, Plehanov’un muhaliflerle yeniden uzlaşmayı savunması kabul edilebilir bir şey değildi.”</span><span class="dip"><a class="footnote-link" href="#footnote-225-254" id="footnote-225-254-backlink">254</a></span></p>

      <p class="paragraf-3 para-style-override-18"><span>1903 sonunda Lenin,</span> <span class="char-style-override-2">Iskra</span> <span>yayın kurulu üyeliğinden istifa etti. Plehanov’un tutum değiştirmesiyle</span> <span class="char-style-override-2">Iskra</span> <span>Menşeviklerin eline geçmişti.</span></p>

      <p class="paragraf-3 para-style-override-18"><span>Bundan sonra tartışma ve polemikler yoğunlaştı. Plehanov, proletarya diktatörlüğüyle “proletarya üzerindeki diktatörlüğün” karıştırılmasını eleştirdiği, “</span><span class="char-style-override-2">Merkezcilik mi, Bonapartizm mi?</span><span>”yi, daha sonra “</span><span class="char-style-override-2">Ne Yapmamalı?</span><span>“yı; Martov, “</span><span class="char-style-override-2">RSDİP’te Sıkıyönetime Karşı Mücadele</span><span>” broşürünü yazdılar. Zasuliç, 14. Louis’nin devlet düşüncesinin Lenin’in parti düşüncesiyle aynı olduğunu öne sürerken, Troçki</span> <span class="char-style-override-2">Siyasal Görevlerimiz</span> <span>makalesinde Lenin’in yöntemini “trajik jakoben uzlaşmazlığın donuk bir karikatürü” olarak eleştirdi. Parti örgütünün partinin, merkez komitesinin parti örgütünün, diktatörün de merkez komitesinin yerine geçtiğini yazdı. Kautsky,</span> <span class="char-style-override-2">Iskra</span><span>’ya Lenin’i mahkûm eden bir yazı gönderdi.</span> <span class="char-style-override-2">Neue Zeit</span><span>, Temmuz 1904 sayısında Rosa Luxemburg’un Lenin’in siyasetini demokratik değil bürokratik bir “ultra-merkeziyetçilik” olarak eleştiren yazısını yayımlarken, Lenin’in buna yanıt veren yazısını yayımlamadı</span><span class="char-style-override-2">.</span><span class="dip"><a class="footnote-link" href="#footnote-225-255" id="footnote-225-255-backlink">255</a></span> <span>Lenin bu hücumlara bir süre sessiz kaldıktan sonra, 1904 Eylül’ünde bitirdiği, kongre tutanaklarının ayrıntılı incelenmesine dayanan “</span><span class="char-style-override-2">Bir Adım İleri İki Adım Geri/ Partimizdeki Kriz Üzerine”</span> <span>ile yanıt verdi.</span></p>

      <p class="paragraf-3 para-style-override-18"><span>Tüm kongre sürecinin, tutanaklardan izlenerek ve ayrıntılı biçimde ele alınıp çözümlendiği bu çalışmanın en önemli tez ve kanıtlamalarını özetlemeye çalışalım.</span></p>

      <p class="paragraf-3 para-style-override-18"><span>Lenin, bu çalışmasında her şeyden önce, kongrenin öneminin ve kararlarının bağlayıcılığının altını çizdi. Bu kongre ile, Rusya’da aralarında ideolojik-manevi bağdan başka bir ilişki olmayan çevre ve grupların parti programı ve taktikler üzerinden birliği sağlanmıştı. İkinci adım olarak bütün grupları birbirine bağlayacak olan birleşik bir örgütün biçimlerini ortaya koymak, parti çalışmalarını merkezileştirmek, azınlığın çoğunluğa, parçanın bütüne tabi olmasını sağlamak üzere resmi bir tüzük kabul edilmişti.</span><span class="dip"><a class="footnote-link" href="#footnote-225-256" id="footnote-225-256-backlink">256</a></span> <span>Lenin, parti içinden ve dışından tartıştığı herkese, bıkıp usanmadan kongre tutanaklarını incelemeleri ve kongre çoğunluk kararlarını tanımaları gerektiğini anımsattı.</span></p>

      <p class="paragraf-3 para-style-override-18"><span>Lenin’e göre, Martov’un yazdığı ve kongrenin kabul ettiği üyelik tanımı, anlamsızdı. Çünkü parti organları, parti örgütlerinden herhangi birine bağlı olmayan parti üyelerini gerçekte zaten yönetip yönlendiremezlerdi.</span><span class="dip"><a class="footnote-link" href="#footnote-225-257" id="footnote-225-257-backlink">257</a></span> <span>Ayrıca bu metin bir örgütlenme dürtüsü yaratmıyor, örgütlü olanı örgütsüzden ayırmıyordu. Getirdiği tek şey unvandı.</span><span class="dip"><a class="footnote-link" href="#footnote-225-258" id="footnote-225-258-backlink">258</a></span></p>

      <p class="paragraf-3 para-style-override-18"><span>Örgüte ve örgütlenmeye ilişkin daha önemli bir sorun, Akselrod’un kongredeki konuşmasında dile getirdiği noktadaydı. Akselrod, Lenin’in 1. madde önerisine karşı çıkarken şunları söyledi: “Sanırım, parti ve örgüt kavramlarını birbirinden ayırmamız gerekiyor. Bu iki kavram burada birbirine karıştırılmaktadır. Ve bu karıştırma tehlikelidir.”</span><span class="dip"><a class="footnote-link" href="#footnote-225-259" id="footnote-225-259-backlink">259</a></span> <span>Martov, Akselrod ve yandaşlarının savunduğu parti düşüncesiyle Lenin’in örgüt, örgütlülük ve üyelik anlayışları arasındaki derin fark asıl buradaydı. Lenin, Akselrod’un bu eleştirisine yanıt verirken dipnotta dar ve geniş anlamda örgüt tanımları verdi: “Dar anlamda örgüt, hiç değilse minimum ölçüde uyuma sahip bir kolektifin oluşturduğu çekirdeği anlatıyor. Geniş anlamda örgüt ise bu tür çekirdeklerin bir bütün içinde birleşen toplamı anlamına geliyor.”</span><span class="dip"><a class="footnote-link" href="#footnote-225-260" id="footnote-225-260-backlink">260</a></span> <span>Bu tanım iki yönden de yeterince açık. Lenin’e göre parti, dar anlamda bir örgüt ama aynı zamanda bir örgütler toplamıdır. Örgütler toplamını örgüt durumuna getirecek olan, tek tek örgütlerin daha üst düzeydeki bir bütünün öğeleri olmalarıdır. Aynı zamanda örgüt olmayan bir parti düşünülemez. Parti, bir örgütler toplamıdır.</span></p>

      <p class="paragraf-3 para-style-override-18"><span>Yalnızca profesyonel devrimcilerden oluşan bir partiyi savunduğu eleştirisini Lenin kongrede, parti örgütünü profesyonel örgütlerden ibaret görmediğini “en gizli ve sınırlı örgütlerden geniş, özgür ve gevşek (lose) örgütlere kadar, her türden, dereceden örgütleri kastettiğini”</span><span class="dip"><a class="footnote-link" href="#footnote-225-261" id="footnote-225-261-backlink">261</a></span> <span>söyleyerek yanıtlamıştı. Martov’un üyelik maddesine burjuva bireycisi aydınlara unvan dağıtmaktan başka bir işe yaramadığı için karşı çıkarken, bir örgüte bağlı olmayan ama yayınları dağıtan yüzlerce işçinin partiye üye olabileceğinin ve olması gerektiğinin altını çizmekten geri durmadı.</span><span class="dip"><a class="footnote-link" href="#footnote-225-262" id="footnote-225-262-backlink">262</a></span> <span>Tartışmalarda çokça geçen profesör, lise öğrencisi vb. üzerine düşüncelerini tam bir açıklıkla şöyle dile getirdi: “Bireyler konusunda -bütün şu profesörler, lise öğrencileri vb- ödün vermeyi hiçbir biçimde kabul edemezdim, ancak eğer kuşku varsa işçi örgütleri konusunda… kendi birinci madde metnime şöyle bir not eklemeyi kabul ederdim: ‘Rus Sosyal Demokrat Partisinin program ve tüzüğünü kabul eden işçi örgütleri, parti örgütleri içinde, olabildiği ölçüde çok sayıda yer alırlar.’”</span><span class="dip"><a class="footnote-link" href="#footnote-225-263" id="footnote-225-263-backlink">263</a></span></p>

      <p class="paragraf-3 para-style-override-18"><span>Lenin’in deyişiyle “yönetme değneğinin” kimin elinde olacağı kuşkusuz önemliydi ve saflaşma da esas olarak bu sorun üzerinden oldu. Ama, merkez organların oluşumu ile ilgili kutuplaşma siyasal içeriksiz değildi. Lenin kitabında, 6 kişilik</span> <span class="char-style-override-2">Iskra</span> <span>yayın kurulu yerine 3 kişilik bir kurul, ayrıca 3 kişilik merkez komitesi ve parti konseyi önerilmesinin mantığını, “bir yazarlar grubunun ‘teokratik’ özelliklerinden kurtulmak” ve “yalnızca bir yazarlar topluluğuna değil,</span> <span class="char-style-override-2">siyasal önderler topluluğuna</span><span>” (abç) sahip olmak olarak özetliyordu.</span><span class="dip"><a class="footnote-link" href="#footnote-225-264" id="footnote-225-264-backlink">264</a></span> <span>İdeolojik, siyasal ve örgütsel önderliğin birleştirildiği bir yönetim anlayışını savunuyordu.</span></p>

      <p class="paragraf-3 para-style-override-18"><span>Lenin, merkeziyetçilik ilkesini savundu. “Bürokrasiye</span> <span class="char-style-override-2">karşı</span> <span>demokrasi, gerçekte merkeziyetçiliğe</span> <span class="char-style-override-2">karşı</span> <span>özerklik demektir; devrimci sosyal demokrasinin örgütlenme ilkesine karşı, oportünist sosyal demokrasinin örgütlenme ilkesidir. İkincisi aşağıdan yukarıya doğru yürür… Birincisi yukarıdan aşağıya doğru ilerlemeye çalışır ve parçalarla ilişkisinde merkezin haklarını ve iktidarını genişletmeyi öne alır… Gerçek parti birliğinin sağlanması ve bu birlik içinde, modası geçmiş çevrelerin eritilmesi döneminde, tepe, partinin en yüksek organı olarak, ister istemez</span> <span class="char-style-override-2">parti kongresidir</span><span>; kongre olabildiği ölçüde, bütün etkin örgütlerin temsilcilerinden oluşur ve merkez organlarını… atayarak gelecek kongreye kadar onları tepe haline getirir.”</span><span class="dip"><a class="footnote-link" href="#footnote-225-265" id="footnote-225-265-backlink">265</a></span></p>

      <p class="paragraf-3 para-style-override-18"><span>Lenin, Rosa Luxemburg’un</span> <span class="char-style-override-2">Bir Adım İleri İki Adım Geri</span><span>’deki görüşleri eleştirdiği “Rus Sosyal Demokrat Hareketinin Örgütsel Sorunları” başlıklı yazısını yanıtlarken ise çok dikkatli bir dil kullandı. Örneğin “uzlaşmaz bir merkeziyetçiliği”, bir örgüt sistemine karşı başka bir örgüt sistemini değil, akla uygun herhangi bir parti örgütü sisteminin temel ilkelerini savunduğunu, “MK’yi partinin tek aktif organı” olarak görmediğini, MK’ye yerel yönetim organlarını örgütleme hakkını muhaliflerinin çoğunlukta olduğu komisyonun verdiğini, tartışmanın merkeziyetçiliğin “derecesi”nden değil, çoğunluk eğiliminin temsil edilip edilmemesinden çıktığını yazdı. “Fabrika disiplini”nden söz edenin kendisi olmadığını, bu sözlerle eleştirildiğinde, fabrika disiplininin iki yönünü birbirine karıştırılmaması gerektiğini söylediğini ekledi.</span><span class="dip"><a class="footnote-link" href="#footnote-225-266" id="footnote-225-266-backlink">266</a></span></p>

      <p class="paragraf-3 para-style-override-18"><span>Partinin iki eğilimi, kongreden sonra yalnızca sözcüklerle tartışmakla kalmadılar. Fiilen iki ayrı örgüt olarak çalışmaya başladılar. 1904 Ağustos’unda Lenin, 22 sağlam Bolşevikle Cenevre’de bir toplantı yaparak Bolşevik merkez organlarını oluşturdu; yıl sonunda yeni yayın organı</span> <span class="char-style-override-2">Vperyod</span><span>’un (</span><span class="char-style-override-2">İleri</span><span>) çıkışı planlandı.</span></p>

      <p class="paragraf-3 para-style-override-18"><span>Rusya komünist hareketinin iki eğilimi böylece parti kongresinin hemen ardından, iki ayrı çizgi olarak yollarına devam ettiler. Menşevikler ve Bolşevikler zaman zaman birbirlerine yaklaşıp yeniden birlik ararken, kimi zaman da birbirlerinden uzaklaştılar. 1906-1907’deki, 1910’daki bir çeşit yarım birliğin yaşandığı denemelerden sonra, 1912 Ocak ayında iki eğilim kesin olarak birbirinden ayrıldılar.</span></p>

      <p class="ara1">3. Bolşevik Parti</p>

      <p class="paragraf-3 para-style-override-18"><span>Kendini devrim davasına adamış profesyonel devrimcilerin esas çekirdeğini oluşturduğu, illegal, merkezi bir örgütlenme Rusya’da Lenin’e devrimci öznelliğin kendisini gerçekleştireceği tek biçim olarak görünüyordu. Leninci örgütlenme, kimi zaman karşıtlarının suçlama amacıyla adlandırdığı gibi Jakoben, Blankist ve Narodnik örgütlenme ve mücadele tarzının izlerini, öznel bir seçimin sonucu olarak değil koşulların bir gereği olarak taşıyordu.</span></p>

      <p class="paragraf-3 para-style-override-18"><span>19. yüzyıl sonu, 20. yüzyıl başı Rusya’sının tarihsel, toplumsal, ekonomik ve siyasal koşullarını, devrimci geleneklerini, parti oluşum ve ayrışma süreçlerini kısaca gördük. Toparlayarak yinelemek gerekirse, Rusya, kapitalizmin geç ve görece az geliştiği, geçmişten kalan birden çok üretim biçiminin iç içe varlıklarını sürdürdüğü bir ülkeydi. Köylülük nüfusun ezici çoğunluğunu oluşturuyor; çarlık Rusya’sının sinir merkezi konumundaki büyük kentlerde yoğunlaşmış bir proleter nüfus yaşıyordu. Hızla gelişen kapitalist ilişkilere ayak bağı olan, temelleri zayıfladıkça baskıcı, bastırıcı yöntemlere daha çok başvuran, burjuva siyasal hak ve özgürlükleri tanımayan çarlık rejimi ülkeyi yönetmekte zorlanıyor, çarlık rejimiyle işçi sınıfı, liberal burjuvazi, köylülük, farklı etnik ve ulusal topluluklar arasındaki çelişkiler keskinleşiyordu.</span></p>

      <p class="paragraf-3 para-style-override-18"><span>Çarlık, merkezi bir devlet örgütlenmesine, hiyerarşik ve sıkı bir polis ve haber alma ağına dayanan, Batı’daki temel siyasal hakların; düşünme, örgütlenme, sendikalaşma özgürlüklerinin bulunmadığı, seçme ve seçilmenin genel bir yurttaşlık hakkı olarak genelleşmediği bir rejimdi. Batı türü geniş, sınıf temelli seçim esasına dayanan siyasal örgütlenme söz konusu değildi. Burada, yeri gelmişken Lenin’den örgütlenme biçiminin koşullarla ilişkisine değindiği bir pasajı daha aktarmakta yarar var. Lenin, 1905 Şubat’ında RSDİP’nin 3. Kongresi için yazdığı karar tasarılarından birinde şunları yazdı: “Siyasal özgürlük koşullarında Partimiz tümüyle seçim ilkesi üzerinden inşa edilebilir ve edilecektir. Otokrasi altında binlerce işçinin Parti oluşturması ise pratik olarak olanaksızdır.”</span><span class="dip"><a class="footnote-link" href="#footnote-225-267" id="footnote-225-267-backlink">267</a></span></p>

      <p class="paragraf-3 para-style-override-18"><span>Leninizm adına düşülen en büyük yanlışlardan biri, somuttan, o günkü Rusya koşullarından kaynaklanan siyaset ve örgütlenme zorunluluklarını evrensel “ilke” sayıp genelleştirmektir.</span></p>

      <p class="paragraf-3 para-style-override-18"><span>Asıl irdelenmesi gereken, kuşku yok, Bolşevik Parti deneyiminin genel ve evrensel yönleridir. Bunlar,</span> <span class="char-style-override-2">sınıfsallık, öncülük ve demokratik merkeziyetçilik</span> <span>olarak özetlenebilir. Bolşevik Partisi, işçi sınıfı partisiydi; öncü partiydi; merkeziyetçi yanı ağır basan demokratik merkeziyetçi bir partiydi ve belki de tüm ötekileri belirleyen bir özellik olarak bir devrim partisiydi. Leninizm ve Leninist parti, teori ve pratiğin birliğiydi. Bu, birçok durum ve olgu için geçerli formül burada özel bir anlam ve önem taşıyor. Leninist parti kavram ve anlayışını yalnızca yazılanlardan değil, aynı zamanda yapılanlardan, ikisinin etkileşiminden süzmek gerekiyor.</span></p>

      <p class="paragraf-3 para-style-override-18"><span>Ancak, Leninist partiyi çeşitli yönleriyle incelemeye başlamadan önce, Ekim Devrimi öngörüsünün temel teorik dayanağı olan emperyalizm konusuyla ilgili bir parantez açmalıyız.</span></p>

      <p class="paragraf-3 para-style-override-18"><span>Leninizm, dünyanın emperyalizm koşullarındaki yeni devrimci mayalanmasına Rusya özgülünde devrimle yanıt arayan teorik, siyasal ve örgütsel bir sentezdir.</span></p>

      <p class="paragraf-3 para-style-override-18"><span>Lenin teorik ve siyasal tezlerini, Marksizmin teorik mirası, tarihsel deneyim ve 1900 başlarındaki dünya ve Rusya koşulları üzerinde çalışarak geliştirdi.</span></p>

      <p class="paragraf-3 para-style-override-18"><span>Ekim Devrimi stratejisinin teorik temelleri “emperyalizm”, “eşitsiz gelişme” ve “zayıf halka” çözümlemeleriyle inşa edildi. Avrupa ve özellikle 2. Enternasyonal deneyimi ile çarlık Rusya’sının koşulları Leninci siyaset ve örgütlenmenin koordinatlarını oluşturdular ve Bolşevik Partisi Rusya topraklarındaki halkçı devrimci hareketin örgütsel deneyimlerinden de etkilendi.</span></p>

      <p class="paragraf-3 para-style-override-18"><span>Lenin’in emperyalizm çözümlemesi başlı başına bir konudur.</span><span class="dip"><a class="footnote-link" href="#footnote-225-268" id="footnote-225-268-backlink">268</a></span> <span>Burada, konumuz açısından en önemli olan siyasal saptama ve tezleri satır başları biçiminde vereceğim.</span></p>

      <p class="paragraf-3 para-style-override-18"><span>Kanımca siyasal açıdan en önemli saptama şudur: Sermayenin yoğunlaşması, tekelleşme ve eşitsiz gelişme, dünyanın emperyalist güçlerce paylaşılmasına yol açmaktadır ve bu sürecin kaçınılmaz sonucu savaştır. “… Kapitalizm altında farklı işletmelerin, tröstlerin, sanayi kollarının ya da ülkelerin</span> <span class="char-style-override-2">eşit</span> <span>gelişmesi olanaklı değildir… On ya da yirmi yıllık bir zaman içinde emperyalist güçlerin göreli kuvvetlerinin</span> <span class="char-style-override-2">değişmeden</span> <span>kalacağı ‘düşünülebilir’ mi? Kesin olarak düşünülemez. (…) Öyleyse… ‘emperyalistler-arası’ ve ‘ultra-emperyalist’ bağlaşıklıklar kaçınılmaz olarak savaşlar arasındaki dönemsel ‘mütareke’lerden fazla bir şey değildirler.”</span><span class="dip"><a class="footnote-link" href="#footnote-225-269" id="footnote-225-269-backlink">269</a></span> <span>Lenin, savaş ile devrim olanağı arasındaki bağı hiç kimsenin göremediği bir netlikle gördü: Emperyalist savaş, kapitalizmi devirmenin koşullarını, olanaklarını da hazırlamaktadır. İkincisi, Lenin, emperyalizmin geriye, “barışçıl”, “serbest rekabetçi”, “demokratik” kapitalizme döndürülebileceği düşüncesini ve bu yöndeki çabaları olanaksız ve gerici bir düş olarak değerlendirdi. Üçüncüsü, Lenin’e göre kapitalizm, emperyalist aşamada sermaye ihracıyla birlikte üretim ilişkilerini ve iç çelişkilerini de ihraç etmekte böylece dünya çapında hem derinlemesine, hem genişlemesine gelişmekte,</span> <span class="char-style-override-2">sonuç olarak dünya bir bütün olarak sosyalizm için olgunlaşmaktadır.</span> <span>Dördüncüsü, emperyalizm siyasal bir hiyerarşi; siyasal gericilik; aynı zamanda bir ilhak ve şiddet eğilimidir; ekonomik, siyasal, askeri ilişkiler bütünü farklı gelişme düzeylerindeki ülkelerin oluşturduğu bir zincirdir. Zincirin halkaları eşit sağlamlıkta değildir. Eşitsizlik ve çelişkilerin varlığı yalnız tek tek halkalarda değil, zincirin tümünde çelişki ve sürtünmelere yol açmakta, tüm zinciri zayıflatmakta, “zayıf halka” böyle bir ortamda söz konusu olabilmektedir. Zayıf halka esas olarak gelişmişlik ya da gelişmemişliğin değil, her türlü toplumsal, siyasal, ideolojik dengesizlik ve çelişkilerin söz konusu ülke ya da ülkelerde yoğunlaşmasıyla ortaya çıkmaktadır. Bir bütün oluşturan ekonomik, siyasal, ulusal, kültürel öğelerin eşitsiz ve dengesiz gelişmesi, söz konusu bütünün gelişmesini engellediği ölçüde, eşitsiz gelişen öğeler bütünün kendisiyle çatışmaktadır.</span></p>

      <p class="paragraf-3 para-style-override-18"><span>Devrim öncesi Rusya, farklı üretim biçimlerinin bir arada bulunduğu, merkezdeki kapitalizmin ileri derecede yoğun bir sanayi temeline dayandığı, çarlık otokrasisinin yönetmekte zorlandığı, çok sayıdaki etnik topluluğun ulusal bilinç kazanmaya başladığı, ideolojik bir bunalım ve buna koşut ideolojik bir canlılığın kendini duyurduğu, çelişkilerin birbirine bindiği bir ülkeydi. Kapitalist gelişmenin gereksinmeleriyle feodal egemenler arasındaki, ulusal uyanış içindeki halklarla Rusya’yı bir “uluslar hapishanesi” haline getiren çarlık otokrasisi arasındaki, sayıca az ama belli merkezlerde yoğunlaşmış işçi sınıfıyla giderek güçlenen burjuvazi arasındaki çelişkiler tam bir düğüm oluşturuyordu.</span></p>

      <p class="ara1">3.1. İşçi sınıfı ve parti</p>

      <p class="paragraf-3 para-style-override-18"><span>Sınıf-parti ilişkisi, bir yanıyla her siyasal parti için geçerli, düpedüz yalın bir gerçekliği anlatıyor. Her parti, son çözümlemede bir sınıfsal aidiyet, temsil ve kimlik taşıyor. Ama hiçbir parti, hiçbir sınıfla bire bir örtüşmüyor. Bir sınıfın mensupları, farklı partilere yönelebiliyor ve bir parti de farklı sınıflardan üyelere sahip olabiliyor.</span></p>

      <p class="paragraf-3 para-style-override-18"><span>Partiyle sınıf arasındaki ilişki düzen dışı, devrimci bir içerikte ele alındığı zaman sorun daha da karmaşıklaşıyor.</span></p>

      <p class="paragraf-3 para-style-override-18"><span>Sınıf-parti ilişkisi çeşitli yönlerden işlenebilir.</span><span class="dip"><a class="footnote-link" href="#footnote-225-270" id="footnote-225-270-backlink">270</a></span> <span>Öte yandan bu, bir kez baştan sona çözümlenip son noktanın konulacağı konulardan değil. Her seferinde gerçek yaşamdaki, ona bağlı olarak teorik kavrayıştaki gelişmelerle bağların yeniden kurulması gerekiyor.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Lenin, 1907’de bir yayınevinin çeşitli yazılarını topladığı</span> <span class="char-style-override-2" xml:lang="tr-TR">12 Yıl Koleksiyonu</span> <span xml:lang="tr-TR">kitabına</span> <span class="char-style-override-2" xml:lang="tr-TR">yazdığı</span> <span xml:lang="tr-TR">önsözde</span><span class="char-style-override-2" xml:lang="tr-TR">,”Ne Yapmalı’</span><span xml:lang="tr-TR">da ekonomistler tarafından bozulup bükülenin düzeltilmesini söyledim. (…)</span> <span class="char-style-override-2" xml:lang="tr-TR">Ne Yapmalı</span> <span xml:lang="tr-TR">ekonomist çarpıtmaların tartışmalı bir düzeltmesidir ve bu broşüre bundan öte bir anlam vermek yanlıştır” diyor.</span><span class="dip" xml:lang="tr-TR"><a class="footnote-link" href="#footnote-225-271" id="footnote-225-271-backlink">271</a></span> <span xml:lang="tr-TR">Lenin’in bu notuna rağmen</span> <span class="char-style-override-2" xml:lang="tr-TR">Ne Yapmalı</span><span xml:lang="tr-TR">’yı önemli ve eskimez yapan iki çok önemli neden var: Birincisi, ekonomizm işçi-emekçi hareketi açısından arızi ve dönemsel bir durum olmayıp kendini eski ve yeni kılıklarda sürekli olarak üreten bir eğilimdir. İkincisi,</span> <span class="char-style-override-2" xml:lang="tr-TR">Ne Yapmalı?</span><span xml:lang="tr-TR">’da yazıldığı dönemin Rusya’sına, işçi ve devrimci hareketine özgü saptama, tez ve somut önerilerle birlikte bilinç, örgütlülük ve öncülük teorisinin en önemli ve evrensel ilkeleri de geliştirilmiştir.</span></p>

      <p class="paragraf-3 para-style-override-18"><span>Lenin “</span><span class="char-style-override-2">Ne Yapmalı</span><span>”da, sınıf ve parti teorisinin temelini oluşturan bir önermeden yola çıktı: İşçi sınıfı, kendiliğinden hareketiyle, aynı anlama gelmek üzere ekonomik mücadelesiyle ancak ekonomik-sendikal bilince ulaşabilir; o halde siyasal “bilinç” işçi sınıfına “dışarıdan” taşınmalıdır! Lenin neredeyse tüm devrimcilerin ezbere bildiği bu formülasyonu yaparken Karl Kautsky’den esinlendi. Lenin’in,</span> <span class="char-style-override-2">Ne Yapmalı</span><span>’da Kautsky’nin tezine yaptığı özgün ve son derece önemli düzeltme ise hak ettiği ilgi ve dikkati görmedi.</span></p>

      <p class="paragraf-3 para-style-override-18"><span>Önce Lenin’in Kautsky’den</span> <span class="char-style-override-2">Ne Yapmalı?</span><span>’ya aldığı bölümü okuyalım: “Elbette ki sosyalizmin kökleri bir öğreti olarak, tıpkı proletaryanın sınıf mücadelesi gibi, modern ekonomik ilişkilerdedir ve sosyalizm… kapitalizmin kitlelerde yarattığı yoksulluk ve sefalete karşı mücadeleden doğar. Ama sosyalizm ve sınıf mücadelesi yan yana doğarlar; birbirlerinden doğmazlar; her biri farklı koşullarda yükselir. Modern sosyalist bilinç, yalnızca derin bilimsel bilgi temeli üzerinde ortaya çıkabilir… Bilimin taşıyıcısı proletarya değil, burjuva intelijansiyasıdır, modern sosyalizm bu katman bireylerinin zihinlerinden çıkmıştır; sosyalizmi entelektüel olarak daha gelişmiş olan ve koşulların izin verdiği yerlerde proleter sınıf mücadelesine sokan proleterlere iletenler de bu burjuva aydınlardır. Demek ki, sosyalist bilinç, proleter sınıf mücadelesine dışarıdan [</span><span class="char-style-override-2">von aussen Hinein getragenes</span><span>] getirilen bir şeydir, onun içinden kendiliğinden doğan [urwüchsig] bir şey değildir.”</span><span class="dip"><a class="footnote-link" href="#footnote-225-272" id="footnote-225-272-backlink">272</a></span></p>

      <p class="paragraf-3 para-style-override-18"><span>Lenin, bu aktarmanın hemen ardından, “Öyleyse,</span> <span class="char-style-override-2">herhangi bir biçimde</span> <span>sosyalist ideolojiyi küçümsemek,</span> <span class="char-style-override-2">ona birazcık olsun yan çizmek</span><span>, burjuva ideolojisini güçlendirmek anlamına gelir… kendiliğinden işçi sınıfı hareketi, trade-unionculuktur…” diye yazıyor.</span><span class="dip"><a class="footnote-link" href="#footnote-225-273" id="footnote-225-273-backlink">273</a></span></p>

      <p class="paragraf-3 para-style-override-18"><span>Bu son noktanın altını çizelim: Sosyalist</span> <span class="char-style-override-2">ideolojiyi</span> <span>güçlendirmek temeldir. Bu yapılmazsa, işçi sınıfı hareketi sendikal bilinç ve siyasetin kanatları altında kalacaktır. Evrensel değerdeki teorik saptamalardan biri budur!</span></p>

      <p class="paragraf-3 para-style-override-18"><span>Ne var ki, sorun bundan ibaret değildi. 1901’de Kautsky’nin</span> <span class="char-style-override-2">Die Neue Zeit</span><span>’ta yazdıklarını okuyalım: “Ne olursa olsun, bilim bugün hâlâ mülk sahibi sınıfların bir ayrıcalığıdır. Proletarya kendi hesabına geçerli bir</span> <span class="char-style-override-2">sosyalist teori</span> <span>(abç) yaratmaya yetenekli değildir. Böyle bir teori ona taşınmalıdır.”</span><span class="dip"><a class="footnote-link" href="#footnote-225-274" id="footnote-225-274-backlink">274</a></span> <span>İşçiler sosyalizmin gerçekten ‘bilimsel’ bilgisini ancak burjuva entelektüellerinin yardımıyla edinebilirler. Kautsky şu sonuca varıyordu: “Sosyalist bilinç o halde proletaryanın sınıf mücadelesine dışarıdan taşınacak bir şeydir,</span> <span class="char-style-override-2">sınıf mücadelesinin içinden</span> <span>(abç) otomatik olarak büyüyecek bir şey değildir.”</span><span class="dip"><a class="footnote-link" href="#footnote-225-275" id="footnote-225-275-backlink">275</a></span></p>

      <p class="paragraf-3 para-style-override-18"><span>Kautsky’nin bu iki alıntısından iki önemli sonuç çıkıyor: Birincisi, işçi sınıfına dışarıdan taşınacak olan,</span> <span class="char-style-override-2">sosyalist bilim ve sosyalist teoridir</span><span>. İkincisi, bu bilinç</span> <span class="char-style-override-2">sınıf mücadelesinin dışında</span> <span>üretilip taşınacaktır!</span></p>

      <p class="paragraf-3 para-style-override-18"><span>Peki Lenin? Lenin’e göre de böyle midir? Değildir. Son derece açık ve şöyle: “Siyasal sınıf bilinci, işçilere,</span> <span class="char-style-override-2">ancak dışarıdan</span><span>, yani</span> <span class="char-style-override-2">ekonomik mücadelenin dışından</span> <span>(abç), işçilerle işverenler arasındaki ilişki alanının dışından getirilebilir. Bu</span> <span class="char-style-override-2">bilgiyi</span> <span>(abç) elde etmenin olanaklı olduğu biricik alan,</span> <span class="char-style-override-2">bütün</span> <span>sınıf ve katmanların devletle ve hükümetle ilişkisi alanı,</span> <span class="char-style-override-2">bütün</span> <span>sınıflar arasındaki karşılıklı ilişkiler alanıdır. Bu nedenle, işçilere siyasal bilgi vermek için ne yapmalı sorusunun yanıtı özellikle ekonomizme eğilim gösteren pratik işçilerin hoşnut kaldıkları ‘işçilere gitmek’ olamaz.</span> <span class="char-style-override-2">İşçilere</span> <span>siyasal bilgiyi taşımak için, sosyal-demokratlar,</span> <span class="char-style-override-2">nüfusun bütün sınıflarına gitmeli</span><span>; ordu birliklerini bütün yönlere sevk etmelidirler.”</span><span class="dip"><a class="footnote-link" href="#footnote-225-276" id="footnote-225-276-backlink">276</a></span></p>

      <p class="paragraf-3 para-style-override-18"><span>Demek ki, birincisi, işçi sınıfına dışarıdan taşınacak, getirilecek olan “siyasal sınıf bilinci”dir. Teori ya da bilim değildir. Siyasal sınıf bilinci, toplumun bütün sınıflarının devletle ve hükümetle ilişkisinin, başka bir anlatımla sınıf mücadelesinin bütünsel</span> <span class="char-style-override-2">bilgisidir</span><span>. İkincisi, Kautsky’den farklı olarak, Lenin bu bilincin, sınıf mücadelesinin değil,</span> <span class="char-style-override-2">ekonomik mücadelenin dışından</span> <span>taşınacağını söylemektedir. İkisi arasındaki fark sözcüklerin çok ötesindedir.</span></p>

      <p class="paragraf-3 para-style-override-18"><span>Bu ikinci saptama, üç yeni soruyu canlandırıyor: Bir: Neden ekonomik mücadelenin dışından? Ekonomik mücadelede işçiler hiçbir biçimde siyasal bilinç edinmiyor mu? İki: Kendiliğinden sınıf mücadelesi her zaman ekonomik mücadele midir? Üç: “Ekonomik mücadelenin dışından” denilerek tanımın kesinleştirilmesi, Lenin için “sınıf mücadelesi”nin içinden siyasal bilincin doğabileceği anlamına mı geliyor ya da ne anlama geliyor?</span></p>

      <p class="paragraf-3 para-style-override-18"><span>Ekonomik mücadele, ekonomik mücadele olarak kaldığı sürece, işçileri sosyalist siyasal bilinç düzeyine ulaştıramaz. Çünkü</span> <span class="char-style-override-2">bu çerçeve çok dardır</span><span>. Ekonomik mücadele, işçilerin işgüçlerini daha iyi koşullarda satmak, çalışma ve yaşama koşullarını iyileştirmek için yürüttükleri mücadeledir. Doğası gereği, mesleki ve kesimsel olmak, işçi sınıfı arasındaki farklılıkları yansıtmak zorundadır. Ayrıca, yukarıdaki alıntılarda da belirtildiği ve Lenin tarafından hep vurgulandığı gibi, işçi sınıfının kendini tanıyabilmesi, konumunun farkına varabilmesi için toplumun bütün sınıfları arasındaki ilişkiler konusunda tam bir bilgiye, “teorik olmaktan çok, siyasal yaşam deneyimine dayanan pratik”</span><span class="dip"><a class="footnote-link" href="#footnote-225-277" id="footnote-225-277-backlink">277</a></span> <span>bilgiye sahip olması gerekir. “Bir işçinin sosyalist olabilmesi için, toprak sahibi ile papazın, yüksek memur ile köylünün, öğrenci ile serserinin ekonomik doğaları, toplumsal ve siyasal özellikleri konusunda açık seçik bir düşünceye sahip olması, onların güçlü ve zayıf yönlerini bilmesi, her sınıf ve katmanın bencil özlemlerini gizlemek için kullandığı bütün parlak ve boş sözlerin anlamını kavraması, kurumların ve yasaların hangi çıkarları nasıl yansıttığını anlaması gerekir. Ama bu ‘açık tablo’,</span> <span class="char-style-override-2">herhangi bir kitaptan edinilemez</span><span>. (abç)”</span><span class="dip"><a class="footnote-link" href="#footnote-225-278" id="footnote-225-278-backlink">278</a></span> <span>Bu sözlerle, “neden ekonomik mücadelenin dışından” sorusu yanıtlanırken, aynı zamanda, işçi sınıfına taşınacak şeyin teori ya da bilim değil “siyasal bilgi” olduğunun altı da bir kez daha çizilmiş oluyor.</span></p>

      <p class="paragraf-3 para-style-override-18"><span>Kendiliğinden sınıf mücadelesi, ekonomik mücadeleden ibaret değildir. Daha önce Marx’ın ekonomik ve siyasal mücadele ilişkisini, birincinin ikinciye büyümesine ilişkin görüşlerini aktarmış ve tartışmıştık. Marx, örneğin, “8 saatlik işgünü yasasını kabul ettirme hareketinin bir</span> <span class="char-style-override-2">siyasal</span> <span>hareket olduğunu, bu yolla, her yerde işçilerin tek tek ekonomik hareketlerinden siyasal hareketin, yani sınıfın kendi çıkarlarını genel bir biçimde elde etme amacını taşıyan hareketin doğduğunu” yazmıştı.</span> <span class="dip"><a class="footnote-link" href="#footnote-225-279" id="footnote-225-279-backlink">279</a></span></p>

      <p class="paragraf-3 para-style-override-18"><span>Lenin’in formülasyonu farklı ve çok koşulludur: “Tek bir fabrikanın ya da tek bir endüstri dalının işçileri, işverene ya da işverenlere karşı mücadele ettiklerinde, bu sınıf mücadelesi midir? Hayır, bu yalnızca onun zayıf bir embriyonudur. İşçilerin mücadelesi, ancak tüm ülkenin tüm işçi sınıfının tüm önde gelen temsilcileri kendilerinin tek bir işçi sınıfı olduklarının bilincindeyseler ve tekil işverenlere karşı değil,</span> <span class="char-style-override-2">tüm</span> <span>kapitalistler</span> <span class="char-style-override-2">sınıfına</span> <span>karşı ve bu sınıfı destekleyen hükümete karşı mücadele ederlerse, sınıf mücadelesi durumunu alır.”</span><span class="dip"><a class="footnote-link" href="#footnote-225-280" id="footnote-225-280-backlink">280</a></span> <span>Görüldüğü gibi, burada “siyasal hareket” niteliği en başta “bilinç” öğesi olmak üzere ek koşullara bağlanmaktadır.</span></p>

      <p class="paragraf-3 para-style-override-18"><span>Öyleyse, soruyu başka türlü soralım: Kendiliğinden ya da burada aynı anlama gelmek üzere ekonomik mücadele, işçi sınıfının siyasal bilincine hiçbir temel ya da birikim sağlamamakta mıdır?</span></p>

      <p class="paragraf-3 para-style-override-18"><span>Lenin’in</span> <span class="char-style-override-2">Ne Yapmalı?</span><span>’daki yanıtı şöyle: “…doksanların grevleri, bu dönemde işçi sınıfı hareketinin kaydettiği ilerlemeyi belirtmesi ölçüsünde ‘bilinçli’ diye bile tanımlanabilir. Bu, ‘kendiliğinden öğe’nin özünde</span> <span class="char-style-override-2">embriyonik</span> <span class="char-style-override-2">biçimde</span> <span>bir bilinçlilikten başka bir şey olmadığını göstermektedir.”</span><span class="dip"><a class="footnote-link" href="#footnote-225-281" id="footnote-225-281-backlink">281</a></span></p>

      <p class="paragraf-3 para-style-override-18"><span>Lenin ekonomistlerin “ekonomik mücadelenin kendisine siyasal bir nitelik kazandırma” savına, ironik bir eleştiri yöneltti. Tüm dünyada bu işe ilk kalkışanın, çoğu kez polis olduğunu, işçilerin böylelikle hükümetin kimi desteklediğini öğrendiklerini yazdıktan sonra dipnotta ekledi: “Ekonomik mücadele çoğu kez, ‘devrimci bakterinin-intelijansiyanın’, sınıf bilinçli sosyal-demokratların müdahalesi olmadan, kendiliğinden siyasal bir karaktere bürünür… Ama öyle de olsa sosyal-demokratların görevi, ekonomik temeldeki siyasal ajitasyonla sona ermez; onların görevi trade-unioncu siyaseti sosyal-demokrat mücadeleye</span> <span class="char-style-override-2">dönüştürmektir</span><span>; ekonomik mücadelenin işçilerin arasında doğurduğu siyasal bilinç kıvılcımlarından</span> <span class="char-style-override-2">yararlanarak</span> <span>işçileri sosyal-demokrat siyasal bilinç düzeyine</span> <span class="char-style-override-2">yükseltmektir</span><span>.”</span><span class="dip"><a class="footnote-link" href="#footnote-225-282" id="footnote-225-282-backlink">282</a></span></p>

      <p class="paragraf-3 para-style-override-18"><span>Özetle, Lenin bir yandan ekonomik mücadelenin kendiliğinden yalnızca sendikal bilinç ürettiğini son derece açık ve kesin biçimde formülleştirirken, belli koşullarda sınıf mücadelesinin ve bilincinin “embriyonik” biçimlerini de ürettiğini, kendiliğinden siyasal bir karaktere bürünebildiğini, işçiler arasında siyasal bilinç kıvılcımları yarattığını kabul etmektedir. Sonuç olarak, ekonomik mücadelenin kendisi değil, ama süreç içinde kuşkusuz iradi müdahalelerin de şu ya da bu ölçüdeki katkısıyla siyasal karakter kazanan biçimi, işçiler arasında dönüştürülüp, yükseltilecek bir ön bilinç yaratmaktadır.</span></p>

      <p class="paragraf-3 para-style-override-18"><span>Mücadele alan ve türleri gerçek yaşamda, durağan ve birbirinden yalıtılmış bloklar olarak var olmuyorlar. Ekonomik ve siyasal mücadelenin içerikleri, biçimleri ve birbirleriyle ilişkileri nesnel ortama göre farklılaşıyor. Örneğin, gericilik dönemlerinde ve devrim eşiğinde ekonomik ajitasyon farklı nedenlerle önem kazanıyor. Çok daha önemlisi, devrimci dönemler en çok kendi deneylerinden öğrenen kitlelere, devrim ise herkese öğretiyor. Lenin’in, 1905 ve 1917 devrimci yükseliş dönemlerinde vurguyu,</span> <span class="char-style-override-2">devrimin</span> <span>komünistleri ve halk kitlelerini eğiteceğine, işçilere komünizmi öğreteceğine, önderlerin kitlelerin gerisinde kaldığına kaydırması bundandır. Devrimci durumlarda, olağan dönemlerin kavramsal ayrım ve sınırları değişime uğruyor.</span></p>

      <p class="paragraf-3 para-style-override-18"><span>Daha açık, yöntemsel açıdan daha önemli bir genelleme yapmak gerekirse, siyasal öznenin bilincinin tüm dönem ve zamanlar için geçerli bir bütünlük değil, ancak konjonktürel bir bütünlük taşıdığını söyleyebiliriz.</span></p>

      <p class="paragraf-3 para-style-override-18"><span>Ekonomik ve siyasal mücadelenin ve örgütlenmenin kesişme ve ayrışma eksenlerini belirlemenin, rol ve işlevlerini bölüştürmenin kolay ve ideal bir yöntemi yoktur. Tarihsel deneyimden, bu iki mücadele ve örgütlenme alanının birleştirilmesinin de, ayrıştırılmasının da ana sorunu çözmeden yeni sorunlar yarattığını biliyoruz. 2. Enternasyonal, partilerle sendikaların üyeleriyle birlikte katıldıkları bir örgütlenmeydi; başta Britanya İşçi Partisi olmak üzere, 2. Enternasyonal’in sosyal-demokrat partilerinin çoğu ulusal düzeyde de sendikalarla öteki üyelerin birliğinden oluşuyordu. Bu birlik deneyimi, söz konusu partilerin içlerindeki sendikacı-reformist eğilimin etkisiyle ekonomist-oportünist bir çizgiye yönelmeleriyle, süreç içinde düpedüz burjuva partilerine evrilmeleriyle sonuçlandı. “Ekonomik mücadeleyi sendikalar, siyasal mücadeleyi parti yürütür” biçimindeki “işbölümü” ve “örgütsel bağımsızlık” denemeleri ise başka tür bir bölünme, kompartımanlaşma yarattı. “İşbölümü” ve işlevlerin ayrılığı “ilkesi” temelinde işçi kitleleri sendika bürokratlarına teslim edildi; sosyal-demokrat partiler işçi sınıfı içindeki çalışmalarını sendikalardaki ve meslek örgütlerindeki temsilcileri eliyle yürütmeye başladılar; partiyle işçi kitlesi arasındaki ilişki dolaylı ve dolambaçlı bir karakter kazandı; bunların sonucu olarak işçi sınıfına aşamalı ve parçalı bilinç taşınmış oldu. Bu parantez içi notun amacı, iki farklı yaklaşımın da işçi sınıfının siyasal birliğine, siyasal bilinçlenmesine hizmet edecek çözüm olmadığının altını çizmek. Ve eklemek gerekiyor; sorunun özü şöyle ya da böyle, şu nedenle ya da bu nedenle işçi sınıfı partisinin kendi asli öncülük, siyasal bilinç taşıma görevini yerine getirmekten uzaklaşmasıdır. Bu görevin hakkıyla yerine getirildiği durumda, sözünü ettiğim iki yaklaşımdan birini ya da ötekini benimsemek, kendi başına sorun kaynağı olmazlar.</span></p>

      <p class="paragraf-3 para-style-override-18"><span>Ekonomizm, ekonomi ile siyasetin birbirinden ayrılmasıdır. Tam da bu noktada Lenin’in, “işçi sınıfını siyasal temelde birleştirmek üzere, ekonomizmden, sendikalizmden ayrılmak” olarak özetlenebilecek diyalektik yaklaşımı belirleyici önem taşıyor.</span></p>

      <p class="paragraf-3 para-style-override-18"><span>Peki aydınların rolü? İşçi sınıfının bağımsız ideolojisiyle aydınlatılmamış her konuda burjuva dünya görüşünün egemenliği süreceğine, “öncü”nün en ileri teori ile donanması, bütün sınıfların birbirleriyle ve devletle ilişkilerinin aydınlatılması ve sergilenmesi gerekli olduğuna göre, işçi sınıfının ilk oluşum dönemlerinde burjuva aydınların, sonrasında öncü partinin teorik, ideolojik ve siyasal üretim ve propaganda işlevi ortadan kalkmış mı oluyor? Kesinlikle hayır! Bilimsel bilgi üretimi, devrimci teori olmadan, devrimci pratik olmuyor. Sorun yalın olarak şudur: İleri teorik donanım, kristalize edilmiş, sadeleştirilmiş ideolojik bakış, devrimciliğin olmazsa olmaz koşuludur. Çünkü, derin ve sağlam teorik sütunlar üzerinde geliştirilen ideoloji; mücadele hedeflerinin, strateji ve taktiklerinin, sınıfın birliğinin, birbirine bağlanmasının harcı, toplumsal-siyasal süreçlerin ilk bakışta görünmeyen derindeki özünü görmenin dürbünüdür ve vazgeçilmezdir. Ancak, yinelemiş oluyorum, işçi sınıfına taşınacak olan, bilim ve teori değil, ideoloji ve siyasettir.</span></p>

      <p class="paragraf-3 para-style-override-18"><span>Hiçbir zaman sorunları koymakla, teorik olarak çözmekle yetinmeyen, her zaman, neyin, nasıl, hangi yöntem ve araçlarla pratikleştirileceğiyle ilgili çözümler üreten, ayrıntıları önemseyen Lenin,</span> <span class="char-style-override-2">Ne Yapmalı?</span><span>’da siyasal bilgi ve bilincin taşınması konusuna da pratik çözümler getirdi; “devrimci ve komünist” işçilerin ağzından aydınlara şöyle seslendi: “Bizim kendi başımıza rahatlıkla üstesinden geleceğimiz bir işe böyle burnunuzu sokarak boşuna uğraşıyor ve asıl görevlerinizden kaçıyorsunuz… elle tutulur somut sonuçlar vadeden somut istemler ileri sürerek biz işçileri özendirmek istediğiniz ‘eylemliliği’ biz zaten gösteriyoruz ve her günkü, sınırlı sendikal çalışmalarımızda bu somut istemleri çoğu kez aydınlardan hiçbir yardım almadan kendimiz ileri sürüyoruz. Ama</span> <span class="char-style-override-2">bu</span> <span>eylem bize yetmiyor; biz yalnızca “ekonomik” siyaset lapasıyla beslenecek çocuklar değiliz. Biz başkalarının bildiği her şeyi bilmek istiyoruz. Siyasal yaşamın</span> <span class="char-style-override-2">bütün</span> <span>yönlerini ayrıntılı olarak öğrenmek ve tek tek her siyasal olaya</span> <span class="char-style-override-2">aktif olarak</span> <span>katılmak istiyoruz. Bunu yapabilmemiz için aydınlar iyi bildiğimiz şeylerden biraz daha az söz etmeli ve henüz bilmediğimiz, fabrikadaki ‘ekonomik’ deneyimin bize hiçbir zaman öğretemeyeceği şeyleri, yani siyasal bilgileri daha çok anlatmalıdırlar. Bu bilgileri, siz aydınların edinmesi kolaydır ve bunları şimdiye dek sunduğunuzdan yüz kez, bin kez daha büyük ölçeklerde iletmek görevinizdir; bu bilgileri bize yalnızca tartışmalar, broşürler ve makaleler biçiminde değil (açık sözlülüğümüzü bağışlayın; bunlar çoğunlukla olduk</span><span>ça sıkıcıdır), hükümetimizin ve yönetici sınıflarımızın yaşamın her alanında şu anda ne yaptıklarını canlı sergilemeler biçiminde iletiniz.”</span><span class="dip"><a class="footnote-link" href="#footnote-225-283" id="footnote-225-283-backlink">283</a></span></p>

      <p class="paragraf-3 para-style-override-18"><span class="char-style-override-2">Ne Yapmalı?</span><span>’da siyasal sergilemeler ve</span> <span class="char-style-override-2">devrimci eylem</span><span>, işçi sınıfına siyasal bilinç götürmenin etkili araçları olarak önerildi. Evet; eylemlerin kendisi de… Lenin, Rus işçilerinin polis zorbalığına, dinsel mezheplere zulmedilmesine, köylülerin kırbaçlanmasına, sansüre, asker dayağına, kültürler üzerideki baskıya karşı neden bu kadar az eylem yaptığını sordu ve “eğer bütün utanç verici haksızlıklara karşı yeteri kadar geniş, çarpıcı ve anında sergilemeleri hâlâ örgütleyemiyorsak, suç bizdedir, kitle hareketinin gerisinde kalışımızdadır” biçiminde yanıtladı.</span><span class="dip"><a class="footnote-link" href="#footnote-225-284" id="footnote-225-284-backlink">284</a></span> <span>Komünist yazar ve yayıncıların işinin, siyasal sergilemeleri, siyasal ajitasyonu derinleştirmek, genişletmek ve yoğunlaştırmak olduğunu ekledi.</span><span class="dip"><a class="footnote-link" href="#footnote-225-285" id="footnote-225-285-backlink">285</a></span></p>

      <p class="paragraf-3 para-style-override-18"><span>Özetlemek gerekirse, bilimsel-teorik çalışma ve üretim, bu üretimin ideolojik ve siyasal anlamda kullanılabilir bilgi ve sergilemeler biçiminde işçi sınıfı kitlesine iletilebilir duruma getirilmesi, siyasal bilinçlenme konusunun temel öğeleridir.</span></p>

      <p class="paragraf-3 para-style-override-18"><span>Bu konudaki son kritik soru ise, söz konusu üretim ve iletim işlevlerinin nereye, hangi noktaya kadar işçi sınıfının dışında gerçekleştirileceği ya da her zaman, sürekli olarak dışında gerçekleştirilip gerçekleştirilmeyeceğidir. Kısaca söylemek gerekirse,</span> <span class="char-style-override-2">Ne Yapmalı?</span><span>’nın yazıldığı dönemdeki gibi, hareketin birbirinden kopuk öbekler biçiminde var olduğu koşullarda, sınıf hareketinin siyasallaşmasında, siyasal bilinç kazanmasında “dışarıdan” üretim ve ağırlıkta olacağı açıktır. Ancak, komünist ve işçi hareketinin kendi bağımsız kimlik ve örgütlülüğünü oluşturmaya, işçi sınıfının kendi içinden komünizmden ve kendi deneylerinden öğrenen özneler çıkarmaya başlamasıyla birlikte bu durumun da değişmesi gerekir. “Değişmez; siyasal bilinç, her zaman ve sürekli olarak işçi sınıfı hareketinin dışından, parti tarafından getirilir” dersek,</span> <span class="char-style-override-2">bundan işçi sınıfının hiçbir zaman aktif özne olamayacağı bir siyasal mücadele kurgusu çıkar.</span> <span>Taşıma suyla değirmen dönmez; yalnızca ve sürekli olarak dışarıdan bilinç taşımayla da sınıf kitlesi siyasal bilinç ve devrimci eylem girişkenliği kazanamaz. Amaç, yalnızca var olan düzeni vurup devirdikten sonra sahneden çekilecek bir güç oluşturmak değil, toplumsal düzeni, bu düzene can veren bütün toplumsal örgütlenmeleri köktenci biçimde dönüştürmektir. Böyle bir hedef söz konusu olduğunda ise siyasal-temsil ve öncülük gerekli olmakla birlikte yeterli değildir.</span> <span class="char-style-override-2">İşçi sınıfı kitlelerinin aktif ve inisiyatifli biçimde işin içinde olmadığı hiçbir toplumsal devrim sürecinin nihai hedefe ulaşması olanaklı değildir.</span></p>

      <p class="paragraf-3 para-style-override-18"><span class="char-style-override-2">Önderlik, sınıf adına güç kullanmaya değil, sınıfı güçlü kılmaya hizmet ettiği zaman devrimcidir!</span></p>

      <p class="paragraf-3 para-style-override-18"><span>Ekim Devrimi, işçi sınıfı öncülerinin ve kitlelerinin parti ve konsey örgütlenmeleri üzerinden, aktif katılım ve inisiyatifleriyle gerçekleştirilen bir devrim olmasına rağmen Sovyet iktidarı ve reel sosyalizm döneminde devrimin bu katılımcı özelliği geliştirilemedi. Dünyanın değişik yerlerinde yaşanan daha sonraki devrimci süreçlerde işçi sınıfı kitleleri önemli roller oynadı; kendi içinden komünist önderler çıkardı; ancak hiçbir zaman ve hiçbir yerde komünizmi bir dünya görüşü, bir devrim ve kurtuluş manifestosu olarak içselleştiremedi. Bu sonuç elbette ki bir tek nedenle, bizim burada tartıştığımız siyasal bilincin işçi sınıfına sürekli olarak dışarıdan taşınmasıyla açıklanamaz. Bu, nedenlerden biridir; önemlidir.</span></p>

      <p class="paragraf-3 para-style-override-18"><span>Bu sorunun teorik çözümüne ipucu olmak üzere, eski ve klasik bir metne</span> <span class="char-style-override-2">Alman İdeolojisi</span><span>’ne başvurmamız gerekiyor.</span></p>

      <p class="paragraf-3 para-style-override-18"><span>Marx ve Engels, orada şunları yazmışlardı: “Hem bu komünist bilincin kitlesel çapta üretilmesi hem de davanın başarısı için insanların kitlesel değişimi gereklidir. Böyle bir değişiklik, ancak pratik bir hareket içinde, bir</span> <span class="char-style-override-2">devrim</span> <span>içinde gerçekleşebilir. Bu devrim, demek ki, yalnızca</span> <span class="char-style-override-2">egemen</span> <span>sınıf bir başka yolla devrilemediği için değil, ama aynı zamanda,</span> <span class="char-style-override-2">deviren</span> <span>sınıf ancak bir devrim aracılığıyla kendini çağların pisliklerinden arındırarak toplumu yeni temeller üzerinde kurmaya uygun hale getirebileceği için de zorunludur.”</span><span class="dip"><a class="footnote-link" href="#footnote-225-286" id="footnote-225-286-backlink">286</a></span></p>

      <p class="paragraf-3 para-style-override-18"><span>Sorun, komünist bilincin</span> <span class="char-style-override-2">kitlesel</span> <span>ölçekte üretilmesidir; sorun devrimci sınıfın yeni toplumu kuracak bir bilinçle donatılmasıdır. En başta devrimle. Devrim, işçi sınıfının egemen sınıfı devirip, kendini yönetici sınıf durumuna getirmesiyle başlayacaktır; bunun için de bilinç gerekmektedir. Marx ve Engels’e göre köklü bir devrimin zorunluluğu anlamındaki bu “komünist bilinç”, toplumun çoğunluğunu oluşturan sınıfın içinden doğar ve yayılır (emanets).</span><span class="dip"><a class="footnote-link" href="#footnote-225-287" id="footnote-225-287-backlink">287</a></span> <span>Peki Marx ve Engels’e göre, bu komünist bilincin kitlesellik kazanması kendi kendine mi olacaktır? Böyle yorumlamak onlara büyük bir haksızlık olur. İnsanları kitlesel değişikliğe uğratacak olan devrimdir ve devrim, elbette belli nesnel koşullar temelinde, ama son çözümlemede iradi insan eylemiyle gerçekleşir. Öyleyse, işçi sınıfı kitlesinin bilincini değiştirerek onu devrimin öznel ve aktif öğesi durumuna getirme mücadelesinin hem devrim öncesinde, hem devrim sonrasında sürdürülmesi gerekir. Düğüm noktası önderlik ve öncülüktedir. Başka türlü ve buraya kadar söylenenlerin sonucu olarak formüle etmek gerekirse, öncünün görevi kendi tekelinde tuttuğu bilinç öğesini kerte kerte işçi sınıfına taşımak değil,</span> <span class="char-style-override-2">siyasal bilincin sınıf içinde kendi iç dinamiğini yaratacak biçimde mayalanmasına hizmet ve aracılık etmektir.</span> <span>Mayanın maddesi işçi sınıfı içindeki öncü öğelerdir; mayalanacak olan, bağrında embriyonik bilinç öğeleri barındıran işçi sınıfıdır; mayayı çalması gereken siyasal öncüdür.</span></p>

      <p class="paragraf-3 para-style-override-18"><span>Buradan öncülük ve öncü parti konusuna geçebiliriz.</span></p>

      <p class="ara1">3.2. Öncü parti, öncülük sorunları</p>

      <p class="paragraf-3 para-style-override-18"><span>Tarihteki bütün büyük devrimci düşünce ve eylemler önce bir azınlık hareketi olarak başlamış, bütün büyük devrimci dönüşümlerin başını bir öncü azınlık çekmiştir. İnsanlar arasında toplumsal işbölümünden kaynaklanan eşitsizlikler sürdüğü sürece öncülük keyfi ya da iradi değil, son derece nesnel ve kaçınılmaz bir işlevdir.</span></p>

      <p class="paragraf-3 para-style-override-18"><span>Azınlık düşünce ve hareketlerinin, büyük toplumsal değişikliklere öncülük etmeleri “gitmekte ve gelmekte” olanı görmelerine, büyük kitlelerin geleceklerinin nerede olduğunu göstermelerine, gördükleri ve gösterdikleri şeyin büyük kitlelerin bütünsel ve tarihsel gereksinmeleriyle gerçekten çakışmasına ve öncünün kitlesiyle buluşmasına bağlıdır. Öncülüğün eski deyimle “kuvveden fiile” çıkması, öncü hareketin değişimin koşullarının ve güçlerinin olgunlaştığı bir tarih anına denk düşmesini de gerektirmektedir.</span></p>

      <p class="paragraf-3 para-style-override-18"><span>Öncülük, önceden görebilmek ve öngörüyü gerçekleştirmek için önden harekete geçmek olarak tanımlanabilir. Bu tanım, anlatımını “öncü savaş”, “bireysel terör” kavramlarında bulan bir anlayışa da açıktır ve buradan siyasallaşmanın askeri yöntemlerle sağlanması anlamında “politikleşmiş askeri savaş stratejileri” çıkarıldığı da bilinmektedir. Oysa, bu yaklaşımın değerlendirilmesi bir yana, burada ele aldığımız “öncülük” kavramı, yalnızca siyasal değil, aynı zamanda toplumsaldır. Toplumsal öncülük kavramı ise, toplum türdeş ve yekpâre olmadığı için, farklı soyutlama düzeylerine göre genişleyip daralan, kimi zaman faklılaşan bir içeriğe sahiptir.</span></p>

      <p class="paragraf-3 para-style-override-18"><span>Bir proleter devrim süreci bağlamında daha yakından baktığımızda öncülük kavramının şu önermeler sırasını izleyeceğini öngörebiliriz: İşçi sınıfı toplumun, toplumsal devrimin öncüsüdür. Ancak işçi sınıfı bu rolünü kendiliğinden ve bir bütün olarak, bütün kitlesiyle yapamaz. Öyleyse ona öncülük edecek bir örgütlenme gereklidir. Bu örgütlenme öncü partidir. Öncü parti de kendi içinde toplumsal işbölümü nedeniyle eşitsizlikler barındırmaktadır. Öyleyse onun içinde de öncülüğü sürekli kılan bir önderlik olmalıdır vb. vb… Bu düşünce silsilesi ve önermelerden herhangi biri genel olarak yanlış değildir. Ama burada, çözümü güçleştiren, yalnız kavramlaştırmadan değil, durumun kendisinden çıkan bir büyük sorun olduğu açık. Öncülüğün hem zorunlu, hem sorunlu bir durum olduğunu söylemek, bu problem ve çelişkinin bilince çıkarılması oluyor.</span></p>

      <p class="paragraf-3 para-style-override-18"><span>Yadsımayı yadsıyarak çelişkiyi çözmenin yolu ise öncülüğün; başlatan, yol açan, kitlesini aydınlatan ve harekete geçiren, bunları yaparak kendisini süreç içinde önemsizleştiren bir işlev olarak anlaşılmasında yatıyor. Öncülük işlevinin ne zaman sönümleneceğini önceden ve tam olarak bilmek olanaksız. Teorik olarak, sınıf mücadelesinin, siyasetin ortadan kalktığı komünizm aşamasında olacağını söylüyoruz ve bu doğrudur. Ancak, bu birdenbire, bir perendeyle, bir anda gerçekleşecek bir hedef değildir. Emekçi kitlelerin aktif özne durumuna geleceği, “siyasetin toplumsallaşacağı” bir sürecin adım adım ilerletilmesi gerekiyor. Bu yolda ilerlemenin koşulu, öncü ile kitlenin belli bir başlangıç evresinden sonra birbirleriyle kaynaşmaları ve böylelikle öncünün maddesini-kitlesini dönüştürmede bir katalizör rolü oynamasıdır. İşlevlerin sürekli ve kalıcı olarak “öncü” tarafından yerine getirildiği bir kurguda ikamecilik ve indirgemecilik kaçınılmazdır ve indirgemeciliğin en önemli sonucu da “öncü”nün yalnızlaşması, giderek işlevini yitirmesidir.</span></p>

      <p class="paragraf-3 para-style-override-18"><span>Leninci parti, birbirine bağlı ve meşruluğunu birbirinden alan iç içe halkalar biçiminde bir öncülük anlayışına dayanmaktadır.</span></p>

      <p class="paragraf-3 para-style-override-18"><span>İşçi sınıfının öncülüğü keyfi bir seçimden değil, kapitalist toplumun maddi ilişkilerinden çıkarılmış bir önermedir. Bu maddi ilişkiler, bugün birçok cephede değişikliğe uğramıştır. Burada 20.yüzyıl başı Rusya’sını incelediğimiz unutulmamalıdır.</span></p>

      <p class="paragraf-3 para-style-override-18"><span>Lenin,</span> <span class="char-style-override-2">Rusya’da Kapitalizmin Gelişmesi</span><span>’nin ikinci baskısına 1907’de yazdığı önsözde, “Bu çalışmada, ekonomik bir araştırma ve istatistiklerin eleştirel çözümlemesi temelinde verilen toplumsal ekonomik sistem çözümlemesi ve ona bağlı olarak Rusya’nın sınıf yapısı, tüm sınıfların devrim sırasındaki açık siyasal eylemiyle doğrulandı. Proletaryanın önder rolü tam olarak ortaya çıktı. Aynı zamanda, proletaryanın tarih süreci içindeki gücünün toplam nüfus içindeki payından ölçülemeyecek kadar daha büyük olduğunu göstermiştir.”</span><span class="dip"><a class="footnote-link" href="#footnote-225-288" id="footnote-225-288-backlink">288</a></span></p>

      <p class="paragraf-3 para-style-override-18"><span>Tüm toplumsal ilişkiler hareket ve değişim halinde olduğu için toplumsal sınıfların katı ve durağan biçimde sınıflandırılması olanaklı değildir ve örgütsüz bir sınıf ne kesin biçimde tanımlanabilir ne de yönlendirip yönetebilir. En gelişkin, en iddialı sınıf örgütlenmesi bile sınıfın tamamını içine alamaz. Bu o kadar öyledir ki, parti bir yana, bugüne dek sendikal örgütlenmelerde bile “tam örgütlülük” söz konusu olmamıştır.</span></p>

      <p class="paragraf-3 para-style-override-18"><span>Lenin ve Bolşevikler, yalnız yukarıda sözünü ettiğim olanaksızlık nedeniyle değil, bilinçli bir seçim olarak öncünün sınıftan ayrı örgütlenmesini savundular.</span></p>

      <p class="paragraf-3 para-style-override-18"><span>Leninist parti teorisinin tartıştığımız konuyla ilgili ilkesel yaklaşımı iki temele dayanmaktadır: Birincisi, parti komünistlerin, öncülerin burjuvaziden ve işçi sınıfı kitlesinden ayrı ve bağımsız örgütlenen birliği olmalıdır. İkincisi, parti aynı zamanda işçi sınıfının partisi olmalıdır.</span></p>

      <p class="paragraf-3 para-style-override-18"><span>Lenin hiçbir zaman işçi sınıfı kitlelerini içine alan geniş, Batıdaki sosyal-demokrat partiler tipinde bir “işçi sınıfı partisi” düşüncesini savunmadı. Çünkü ona göre, tam da işçi sınıfı üzerinde etkili olabilmenin, ona öncülük ve önderlik edebilmenin yolu kitleden ayrı örgütlenmekten geçmekte, ayrıca parti üyeliğinde sınıfsal köken belirleyici bir önem taşımamaktadır. İşçi sınıfının öncüsü olarak parti, sınıfın bütünüyle karıştırılmamalıdır. “Sınıfın bütününün ya da neredeyse bütününün, kapitalizm altında öncüsünün bilinç ve eylem düzeyine yükseleceğini düşünmek kuyrukçuluk ve ‘halk dalkavukluğu’ olacaktır… Öncüyle onun çekim alanındaki kitleler arasındaki farkı, öncünün giderek daha geniş kesimleri kendi düzeyine</span> <span class="char-style-override-2">yükseltme</span> <span>biçimindeki sürekli görevini unutmak yalnızca kendini aldatmaktır, ödevlerin büyüklüğüne göz yummaktır ve bu görevleri daraltmaktır.”</span><span class="dip"><a class="footnote-link" href="#footnote-225-289" id="footnote-225-289-backlink">289</a></span></p>

      <p class="paragraf-3 para-style-override-18"><span>İşçi sınıfı kitlesinden ayrı örgütlenen partinin işçi sınıfına ve tüm sömürülenlere öncülük edebilmesi, onların uzun erimli, bütünsel çıkarlarını bilmesine ve savunmasına bağlıdır. İlkelere bağlılık, belli bir dönem için azınlık olmayı kabul, işçi sınıfı içindeki oportünizme karşı ardıcıl mücadele bunun için gereklidir. İkincisi, öncülük, ancak işçilerin ve ezilenlerin istem ve mücadelelerine pratik önderlik etmekle, işçi kitleleriyle yakın ve organik bir ilişki içinde olmakla kazanılabilir. Bu iki koşulu bir araya getirecek olan araç ise, işçi kitleleriyle bağı sürekli kılacak bir örgütlülüktür.</span></p>

      <p class="araa para-style-override-14"><span class="char-style-override-12">Öncüyü kazanmak ya da öncüyü oluşturmak</span></p>

      <p class="paragraf-3 para-style-override-18"><span>İşçi sınıfı kitlesinden ayrı oluşturulan bir partinin sınıfla bağını sağlayacak, ona sınıfın öncüsü işlevi kazandıracak örgütlülük nasıl bir örgütlülüktür?</span></p>

      <p class="paragraf-3 para-style-override-18"><span>Kapitalist toplumda sınıf bilinçli, öncü işçiler sınıf içinde azınlıktırlar ve sınıf kitlesine ancak bu bilinçli azınlık önderlik edebilir. Bu çerçevede öncü partinin sınıf niteliği, başka öğelerle birlikte sınıfın ileri, bilinçli, tek sözcükle “öncü” kesimlerinin kazanılmasına bağlıdır.</span></p>

      <p class="paragraf-3 para-style-override-18"><span>Öncü işçiyi tanımlamak, ayırt etmek kolay değil. Ekonomist yaklaşım “öncü işçi”yi ekonomik veriler üzerinden algılamaktadır. Örneğin, yalnız büyük sanayi işletmelerinde çalışan, sigortalı, sendikalı işçileri ya da belli sektör ve işkollarındaki işçileri öncü sayan yaklaşımlar bu türdendir. Sorun, “öncü işçi”nin, genel işçi kitlesinden net bir biçimde ayrılabilir, sınırları belirlenebilir, belli yerlerde kümelenmiş bir “birim” olarak algılanmasından kaynaklanıyor. İşçi sınıfı içinde böyle maden damarlarına benzeyen bir blok yoktur. Öncü işçi, sınıfının çeşitli bölmelerinde devrimci dönüşüme en açık, en hazır, işçi sınıfının öteki sınıflardan ayrı ve burjuvaziye karşıt bir sınıf olduğunu bilen, siyasallaşmış işçidir. Leninist parti teorisinde öncü işçi komünist, en azından komünizan işçidir. Öte yandan, sınıfın devrimciliği gibi bireysel işçinin öncülüğü de potansiyeldir. Buradan bakıldığında, öncü işçinin de oluşturulması gerekir. Öncü işçiyi oluşturma ve kazanma, partinin hem dışa, hem içe dönük etkinliğinin konusudur. İçe dönük etkinliğin amacı, partiyi sınıfın ve toplumun öncüsü durumuna; partili işçiyi öncü ya da önder düzeye yükseltmektir. Lenin bu karmaşık ve zor görevi, 1922’de yazdığı “Bir Yayıncının Notları” makalesinde şöyle formüle etmişti: “… Partiyi, kitlelerden kopmasına izin vermeden, tam tersine, onlarla gitgide daha yakından bağlanarak, onlara devrimci bilinç aşılayarak ve devrimci mücadele için ayağa kaldırarak devrimci proletaryanın öncüsü yapma süreci zor ama en önemli iştir.”</span><span class="dip"><a class="footnote-link" href="#footnote-225-290" id="footnote-225-290-backlink">290</a></span></p>

      <p class="paragraf-3 para-style-override-18"><span>Partiyi proletaryanın öncüsü yapmanın, sınıf içindeki ileri öğeleri, düşünce ve kanı önderlerini kazanmaktan, onlara önderlik yetenekleri kazandırmaktan başka bir yolu yoktur.</span></p>

      <p class="paragraf-3 para-style-override-18"><span>Tarihsel deneyim, öncü işçinin de, “kitle” gibi mücadelenin içeriğindeki, düzeyindeki değişmelere bağlı olarak genişleyip daraldığını öğretiyor. Ayrıca, her mücadele döneminin kendine özgü gereksinmeleri, farklı özelliklere sahip insanları öne çıkarıyor. Örnek vermek gerekirse, barışçıl ya da gericilik dönemlerinde ülküye bağlılığını içinde bir kor gibi taşıyan, çok kahırlı-az verimli tekdüze bir çalışmayı sabır ve disiplinle yerine getiren insan tipi öne çıkarken, mücadelenin keskinleştiği devrimci dönemlerde girişken, atak, pratik eylem insanları öncülük misyonunu devralıyorlar.</span></p>

      <p class="paragraf-3 para-style-override-18"><span>Kısacası, “öncü işçi”, sınırları değişmez biçimde belirlenebilir durağan bir “kitle” değil, ama siyasal olarak hedeflenebilir, oluşturulabilir bir birikimdir. Devrimci yükseliş dönemlerinde sınıf içindeki tüm statükoları zorlayan yeni tipte devrimci “öncü işçi” tipi çoğalmakta ve olayların gidişinde inisiyatif almaktadır. Ancak, kapitalizmin az çok istikrarlı dönemlerinde “öncü işçi”leri örgütlemeyi, “işçi sınıfı içersindeki en istikrarlı ve kurumsal örgütlülük” olan sendikalara bırakmak, Leninci öncülük nosyonuyla ilgisi olmayan ciddi bir yanılgıdır.</span></p>

      <p class="paragraf-3 para-style-override-18"><span>Şu cümleleri dikkatle okuyalım: “Yükseliş dönemleri dışında sınıfın bilinçli öncüsü siyasal örgütlülüğün (veya örgütlülüklerin) dışında kalıp da, (bir genel kural olarak) öncü işçi olunmaz. Bu durumda mümkün olan, ‘önde gelen’ işçilerdir ve bunların kazanılması hiç de zorunlu değildir. Kapitalizmin az çok istikrarla seyrettiği dönemlerde ‘</span><span class="char-style-override-2">Ne Yapmalı’cılar</span> <span>öncü işçi olamayan, ancak mevcut sendikal anlayış ve önderlikler karşısında kuşku ve huzursuzluk üreten ve göreli olarak</span> <span class="char-style-override-2">kenarda duran</span> <span>(abç) unsurlara daha fazla dikkat etmek zorundadırlar. Hatta, sendikalı olmayan işçiler arasında, yani sendikal hareketin okuluna uzak kalmış işçiler arasında da yabana atılmayacak bir potansiyel bulunduğu unutulmamalıdır.”</span><span class="dip"><a class="footnote-link" href="#footnote-225-291" id="footnote-225-291-backlink">291</a></span></p>

      <p class="paragraf-3 para-style-override-18"><span>“Genel kural olarak”, “yükseliş dönemleri dışında”, siyasal “örgütlülükler”in içinde olmayan “öncü işçi”den söz etmenin olanaksız değilse bile ayrıksı bir durum olduğunu kabul ediyorum. Ancak, genel kural dışı durumlar o kadar çoktur ki… Örneğin, Türkiye için “genel durum” üstelik yıllardır aynıdır. “Öncü”lüğü kendinden menkul siyasal örgütler içindeki ileri-öncü işçi toplamı, bu örgütlerin organik bir temsil ya da öncülük iddiası için bir başlangıç basamağı oluşturacak nitelik ve nicelikte bile değildir. Öte yandan, potansiyel öncü işçilerin sendikalar, sendika bürokrasisi tarafından kazanılacağı türünden bir “genel kural” yoktur. Evet, uyanık, görece eğitimli, yetenekli işçilerin bir bölümü sendikacılığa eğilim göstermektedirler. Ancak öyle durumlarda bile, örneğin profesyonel sendikacılarla işyeri temsilcisi düzeyindeki aktivistleri birbirinden ayırmak gerekir. Öncü parti olmaya aday ciddi bir örgütün, sınıf içindeki siyasal etkisi ve tüm ileri öğelerle kurduğu bire bir ilişkiler sayesinde, onları komünizme kazanabilmesi gerekir. İddianın pratik kanıtlanmasının başkaca hiçbir yolu yoktur. Komünizme kazanmak, sendikalı-sendikasız, sendikacı-sendikacı olmayan ayrımlarını önemsizleştirerek siyasal bilinç ve bağlanmayı öne çıkarmak demektir. Hangi dönem ve koşullarda olursa olsun, bu hedefin gerçekleşmemesini ekonomik-sendikal mücadelenin çekiciliğine ya da ileri işçilerin doğal bir sendikal eğilim taşımasına bağlamak ise özürcü ve kolaycı bir yaklaşımdır. Böyle bir durumda yapılması gereken, kırk dereden su getirerek “mevcut” durumu haklılaştırmak yerine, bu temel görevin neden yerine getirilemediğini ciddiyetle, eleştirel bir yaklaşımla ele almaktır.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Bu tartışmayla ilgili olarak eklenmesi gereken üç önemli nokta daha var. Birincisi, burada köşelendirip, kalıplaştırmamaya özen gösterdiğim, bir yere toplanmış maden damarı biçiminde değil, sınıf gövdesine yayılmış bir potansiyel olarak değerlendirdiğim öncü işçi kategorisi ya da tipolojisi bugünkü gibi “devrimci” olmayan nesnelliklerde hiç küçümsenmemesi gereken, yaşamsal bir önem taşır. Çünkü, öncü siyasal parti, esas niteliği “hazırlık”, “güç biriktirme” olan böyle dönemlerde sınıf içindeki etkisini bu öğeler eliyle sürdürür. Böyle bir temel yoksa, “yükseliş” dönemlerinde işçi sınıfı kitlesinin başka kulvarlara sürüklenmesi hiçbir biçimde önlenemez.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">İkincisi, komünizm adına yükseltilen bir bayrağın altına, toplumun bütün sınıf ve katmanlarından, sömürülen ve ezilen sınıflardan, yoksullardan, aydınlardan, gençlikten insanlar gelir. 1960’lı yıllarda olduğu gibi, dünyada ve Türkiye’de devrimci bir yükseliş ve çoğalışın bütün sınıfları siyasete çektiği dönemler dışında ise komünist partisine bu sınıf ve katmanların en ileri öğelerinin geleceği türünden bir kural yoktur. Her düzeyde ve nitelikte insan gelir ve hiçbir ciddi parti düzenden kopup komünizme gelen bir tek insanı bile önemsiz sayamaz. Öte yandan bu durum, kendisi bir azınlık olan ve temel işlevi topluma ve işçi sınıfına öncülük-önderlik etmek olarak tanımlanan komünist partisinin önderlik işleviyle ilgili ciddi bir sorunun varlığına işaret eder. Teori ve programıyla siyasal öncülük iddiasında olan, bu iddiayı gerçekleştirmek için ön açıcı, buz kırıcı siyasal-örgütsel araç ve</span> <span class="char-style-override-2" xml:lang="tr-TR">güce</span> <span xml:lang="tr-TR">sahip olması gereken siyasal örgüt, en başta işçi sınıfından olmak üzere ileri öğeleri kazanmadan bu niteliğe nasıl erişecektir? Sorunun “püf” noktası bu sorudadır ve tam da bu nedenle dikkati “göreli olarak kenarda kalan unsurlara” yoğunlaştırmak yanlış bir hedef belirlemek olur. O “unsurlar” vardırlar ve olacaklardır. Dikkatin yoğunlaştırılması gereken, potansiyel öncü ve önder nitelikli öğelerdir.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Üçüncüsü, öncü siyasal örgüt, kazandığı tüm öğeleri, verili insan malzemesinin eksiklikleri ne olursa olsun, kolektifin gücü ve sinerjisiyle, teorik, siyasal ve pratik eğitimle geliştirmek, yetkinleştirmek, siyasal öncülük yapabilecek düzeye yükseltmek zorundadır. Bunun şaşmaz yöntemi ise, toplum yaşamını ilgilendiren tüm konuları işçi sınıfının bağımsız komünist bakışıyla</span> <span class="char-style-override-2" xml:lang="tr-TR">aydınlatmak</span><span xml:lang="tr-TR">, siyasal sergileme, propaganda-ajitasyon ve bizzat devrimci eylem araçlarıyla</span> <span class="char-style-override-2" xml:lang="tr-TR">bilinç taşımak</span><span xml:lang="tr-TR">, bunları pratik mücadeleye bağlayarak işçi sınıfı ve yoksulların siyasal örgüt içindeki ve dışındaki ileri öğelerini ve giderek kitlesini eğitmektir.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Bu çerçevede, Kemal Okuyan’ın şu saptaması da sorunludur: “Sınıf mücadelelerinin sürekliliği ve karmaşıklığı, aydınlatma misyonunu geri çekiyor. Çekiyor, çünkü, aydınlatma misyonu sınıfı edilgenleştiriyor; başı sonu belirsiz bir bilinç taşıma süreci içerisinde sınıfın ihtilalci çıkışları köreliyor ve sonuçta aydınlaştırmacı yaklaşım küçük burjuva radikalizmine yol vermeye başlıyor. Tıpkı Rus köylüsüne devrimci fikirler aşılamak için köy köy dolaşıp karşılığında aynı köylülerden dayak yiyen asker-bürokrat çocuğu adanmış devrimci demokratların dayak yemekten usanıp bireysel teröre yönelmeleri gibi…”</span><span class="dip" xml:lang="tr-TR"><a class="footnote-link" href="#footnote-225-292" id="footnote-225-292-backlink">292</a></span> <span xml:lang="tr-TR">Niyetim, polemik değil. Ama buradaki görüşler, görmezden gelinemeyecek kadar sorunlu. “Başı sonu belirsiz bir bilinç taşıma sürecinin”, sorunu böyle anlamanın yanlış olacağına daha önce değinmiştim. Yinelemiş oluyorum; teorinin, bilimin işçi sınıfına, sınıf mücadelesinin dışından ve sürekli olarak, yazarak, okuyarak, “eğitim” seminerleri yaparak taşınması olanaklı değildir; bu yaklaşım doğru değildir. “Aydınlatma” misyonunun işçi sınıfının devrimci çıkışlarını körelteceğini öne sürmek ise biraz önce yazdığım gerekçelerle daha büyük bir sorundur. Tersine asıl önemli ve vazgeçilmez olan bu misyondur. Bu misyonun yadsınması, böyle bakanları doğru bir yere taşımayacaktır. Okuyan’ın vardığı sonuçlardan biri şudur: “…Lenin, daha önce başkaları tarafından dile getirilen ‘bilincin kendiliğindenliği tasfiyesi’ argümanını ‘bilincin kendiliğindenlik üzerindeki tahakkümü’ne dönüştürmüştür. Bu tahakküm, siyasal ve ideolojik araçlarla sağlanacaktır. Yani öncünün sınıfı dönüştürme misyonu artık geriye çekilmekte, öncünün sınıf dinamiklerini maniple etmesi öne çıkmaktadır.”</span><span class="dip" xml:lang="tr-TR"><a class="footnote-link" href="#footnote-225-293" id="footnote-225-293-backlink">293</a></span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Daha fazla uzatmak, kitapta “maniple” sözcüğünün geçtiği öteki yerleri göstermek, “manipülasyon” sözcüğünün içerdiği “hile”, “aldatma” vb. anlamlar üzerinden kurgular geliştirmek yerine soğukkanlı ve siyasal bir değerlendirme yapmaya çalışıyorum. İşçi sınıfını siyasallaştırmak, harekete geçirmek, siyasal çalışma sonucu ya da kendiliğinden harekete geçtiğinde harekete önderlik etmek</span> <span class="char-style-override-2" xml:lang="tr-TR">yerine,</span> <span xml:lang="tr-TR">sınıf kitlesini en hafif deyimiyle “kullanma”, “farkında olmadan yaptırma” anlamları taşıyan, işçi sınıfı kitlesine araç gözüyle bakan bir anlayışın Lenin’le Lenincilikle bir ilgisi olmadığı gibi bu yaklaşım teorik, siyasal ve etik olarak da kökünden yanlıştır. Çünkü, bu anlayış, işçi sınıfı kitlelerini kişiliksizleştirmekten, siyasal amaç ve mücadeleye yabancılaştırmaktan başka hiçbir şeye hizmet etmez. Böyle bir yaklaşımla, ne öncü kazanılabilir ne de işçi sınıfı kitlesine güven verilebilir. Toplumsal-sınıfsal hedeflerin kısa erimli siyasal çıkarlara kurban edilmesi anlamındaki “reel politiker” eğilim tam da buradan çıkar: “…öncünün devrimci görevlerin sıkıştırması sonucu normalin ötesinde reel politiker bir eğilim içerisine girmesi bir başka sıkıntı kaynağıdır. Bu türden bir eğilim, kendisi bir araç olan öncünün sınıfı da araç olarak görmesi sonucunu doğuracaktır.”</span><span class="dip" xml:lang="tr-TR"><a class="footnote-link" href="#footnote-225-294" id="footnote-225-294-backlink">294</a></span> <span xml:lang="tr-TR">Doğurur ve doğurmuştur. Kuşkusu olanlar, eğer gerçekten sorunu kavramak istiyorlarsa yazılanlarla yapılanlar arasındaki</span> <span class="char-style-override-2" xml:lang="tr-TR">tutarlılığa</span> <span xml:lang="tr-TR">bakmalıdırlar.</span></p>

      <p class="paragraf-3 para-style-override-18"><span>Öncü parti, tanımı gereği sınıfa ve topluma önderlik etmek durumundadır. Hep söylediğimiz gibi, işçi sınıfının, tüm sömürülenlerin uzun erimli, gerçek ve son çözümlemede toplumsal kurtuluşçu çıkarlarını programlaştırmak öncülüğün ilk koşuludur. Öte yandan, öncülük aynı zamanda maddi ve pratik bir süreçtir.</span></p>

      <p class="paragraf-3 para-style-override-18"><span class="char-style-override-2">Ne Yapmalı?</span><span>’da, Lenin “kendimizi, ‘öncü’ ileri birlik olarak adlandırmamız yetmez, öyle davranmalıyız ki, bütün öteki birlikler bizim en başta yürüdüğümüzü anlasınlar ve bunu kabul etmek zorunda kalsınlar”</span><span class="dip"><a class="footnote-link" href="#footnote-225-295" id="footnote-225-295-backlink">295</a></span> <span>diyor. “Öncü” kavramını birçok durumda partinin yalnız işçi sınıfını değil öteki “muhalefet katmanlarını” da kapsayacak biçimde kullanıyor. “Tartışmakta olduğumuz sorun, çeşitli toplumsal katmanların, otokrasinin devrilmesine katılma olasılığı ve zorunluluğuydu ve biz ‘öncü’ olmak istiyorsak, ‘çeşitli muhalefet katmanlarının’</span> <span class="char-style-override-2">bu</span> <span>eylemlerine yalnızca kılavuzluk</span> <span class="char-style-override-2">edebilecek durumda olmakla</span> <span>kalmayız, bunu yapmak zorunlu görevimizdir.”</span><span class="dip"><a class="footnote-link" href="#footnote-225-296" id="footnote-225-296-backlink">296</a></span> <span>Ve komünist olmak, pratik öncülüğün güvencesi değildir. Komünistler yapmaları gerekeni pratik olarak yapamadıkları zaman, işçiler komünist öncüyü değil, daha hareketli ve enerjik devrimcileri destekleyeceklerdir.</span><span class="dip"><a class="footnote-link" href="#footnote-225-297" id="footnote-225-297-backlink">297</a></span></p>

      <p class="paragraf-3 para-style-override-18"><span>Siyaset boşluk tanımamaktadır. Bolşeviklerin başarısı, adaylıklarını koydukları sınıfsal ve devrimci siyaset alanını, temsil gücü olan bir özne olarak doldurmalarından gelmektedir. Siyasetin boşluk tanımaması saptaması, devrimcileri rahatlatacak bir şey değildir. Çünkü, boşluğun o boşluğu bırakanları bekleyeceği ya da benzerleri tarafından doldurulacağı türünden bir kural yoktur. Egemenler için, eğer devrimciler izin verirlerse, çözülemeyecek sorun, doldurulamayacak boşluk yoktur!</span></p>

      <p class="araa para-style-override-14"><span class="char-style-override-12">Rusya işçi sınıfının koşulları ve öncülük</span></p>

      <p class="paragraf-3 para-style-override-18"><span>Devrimci siyaset ve örgütlenme de içinde olmak üzere Rusya’yı Ekim Devrimi’ne taşıyan olgu ve süreçlere nüfuz eden, devrime karakterini veren çok önemli özelliklerden biri hiç kuşkusuz Rusya işçi sınıfının nesnel ve öznel koşullarıdır.</span></p>

      <p class="paragraf-3 para-style-override-18"><span>Bir önceki bölümde aktardığım, 1848 ve sonrasındaki devrimci yükselişe, geniş sayılarına, çetin ve olumsuz yaşam koşullarına, uğradığı baskı ve zulme rağmen köylülüğün neden devrimci önderlik yeteneğinden yoksun olduğuna, dahası bağımsız bir toplumsal-siyasal güç olarak davranamadığına ilişkin gerekçeler Rusya için de aynen geçerlidir. Dahası, 1900’lere gelindiğinde, Rus köy komününden komünizme atlamanın ideolojisini ve pratiğini temsil eden Narodnizm, hem teorik, hem pratik olarak aşılmıştı. Kapitalist gelişme, Marksist ve legal Marksist propaganda ve örgütlenmenin giderek güçlenen etkisi ve Narodnik eylemlerin sonuçsuzluğu, bu direngen geleneği tümüyle silmese de, sınıfsal ve siyasal temellerini zayıflatmıştı.</span></p>

      <p class="paragraf-3 para-style-override-18"><span>Devrimci toplumsal özne rolünü işçi sınıfının üstlenmesi ise, ne yalnızca Narodnizmin etkisizleşmesiyle ne de Ekim Devrimi’nin Bolşeviklerin sonradan işçi sınıfı adına yazdıkları bir darbe olduğu iddiasıyla açıklanabilir.</span></p>

      <p class="paragraf-3 para-style-override-18"><span>Öyleyse Ekim devrimcilerinin teorik bakışları kadar, pratik mücadeleyle organik ilişkilerinin sağladığı nabız tutma, sezme ve önceden görme yetenekleriyle de kavrayıp devrimin kinetik enerjisi durumuna getirdikleri işçi sınıfına daha yakından bakmak gerekiyor.</span></p>

      <p class="paragraf-3 para-style-override-18"><span class="char-style-override-2">Bir:</span> <span>Öncelikle, 1789 sonrasındaki tüm devrimci yükseliş ve denemelerin ortak bir özelliğine işaret etmeliyiz. Batı Avrupa deneyimi, 1789’dan sonraki tüm siyasal devrimlerin</span> <span class="char-style-override-2">kent merkezli</span> <span>olduğunu göstermiştir. Başarılı ve başarısız tüm devrim girişimlerinin yazgısını belirleyen kentlerdeki ve daha çok da büyük kentlerdeki mücadeleler olmuştur. Devlet ve toplum örgütlenmesinin daha merkezi ve hiyerarşik olduğu Fransa ve Rusya gibi ülkelerde bu özellik çok daha belirgindir. 1848 Devrimi’yle ilgili çözümlemeleri birçok noktada farklılaşan Marx ve Tocqueville Paris’in devrimin yazgısı üzerindeki belirleyiciliğinde aynı görüştedirler: Paris’i alan Fransa’yı alır! “Eğer Paris, siyasal merkezileşmenin sonucu olarak, Fransa’ya egemense, işçiler de devrimci sarsıntı anlarında Paris’e egemendirler.”</span><span class="dip"><a class="footnote-link" href="#footnote-225-298" id="footnote-225-298-backlink">298</a></span></p>

      <p class="paragraf-3 para-style-override-18"><span>Rusya da merkezi bir imparatorluktu. St. Petersburg, Moskova, Kiev, Odesa gibi kentler ekonomik, toplumsal gelişmişlik, siyasal merkezileşme ve hareketlilik açılarından tüm ülkenin beyni, sinir merkezi konumundaydılar. Bu merkezlerde yoğun bir proleter nüfus yaşıyordu. 1863’ten 1897’ye Rusya’da kırlardaki nüfus artışı yüzde 53.5 iken, kentsel bölgelerde yüzde 97 idi. Her yıl köyden kente 200 bin kişi göç ediyordu. Lenin,</span> <span class="char-style-override-2">Rusya’da Kapitalizmin Gelişmesi</span> <span>kitabında, Rusya’da 10 milyon ücretli işçi, emek gücünü satmaya hazır 15,5 milyon yetişkin erkek işçi olduğunu yazıyordu.</span><span class="dip"><a class="footnote-link" href="#footnote-225-299" id="footnote-225-299-backlink">299</a></span></p>

      <p class="paragraf-3 para-style-override-18"><span class="char-style-override-2">İki</span><span>: Bolşevizmin oluşumunda en önemli etmenlerden biri, Rus kapitalizminin</span> <span class="char-style-override-2">endüstriyel ve proleter yoğunlaşma</span> <span>düzeyidir. Kapitalizm eşitsiz gelişir. Rusya’da kapitalizm ve endüstriyel üretim belli ve kısa bir zaman aralığında Batı’dakinden çok daha hızlı gelişti. 1905 ile 1914 arasında sanayi üretimi yaklaşık iki kat arttı. Çok daha önemlisi, toplam sanayi üretimi gelişmiş kapitalist ülkelere göre düşük, toplam nüfusun tarımda istihdam edilen bölümü çok yüksek (yüzde 80’den fazla) olmasına rağmen, Rusya’daki endüstri teknolojik ve yapısal özellikleri bakımından gelişmiş ülkelerden geri olmadığı gibi, yoğunlaşma düzeyi bakımından daha ileriydi. Troçki’nin ABD ile Rusya’yı bu bakımdan karşılaştırmasından çıkan sonuç gerçekten çarpıcıdır: “1914’te Birleşik Devletler’de 100’den az işçinin bulunduğu küçük işletmelerde çalışanların toplam endüstri işçilerine oranı yüzde 35 iken, Rusya’da yüzde 17.8 idi. 100 ile 1000 arasında işçi çalıştıran işletmeler bakımından iki ülkenin oranları aşağı yukarı aynıydı. Ama 1000’den fazla işçi çalıştıran işletmeler söz konusu olduğunda, bunların tüm endüstri işçilerine oranı ABD’de yüzde 17.8 iken Rusya’da yüzde 41.4 idi. En önemli endüstriyel bölgeler alındığında bu oran daha da büyüktü: Petrograd’da yüzde 44.4 ve Moskova’da yüzde 57.3.”</span><span class="dip"><a class="footnote-link" href="#footnote-225-300" id="footnote-225-300-backlink">300</a></span> <span>Bu veriler, Rusya’da sayısı sınırlı dev ölçekli fabrikalarda olağanüstü bir işçi yoğunlaşması olduğunu gösteriyor. Petrograd’daki tek bir işyerinde, 1905 ve 1917 devrimlerinin proleter karargâhı ünlü Putilov fabrikasında 40 bin işçi çalışıyordu.</span><span class="dip"><a class="footnote-link" href="#footnote-225-301" id="footnote-225-301-backlink">301</a></span></p>

      <p class="paragraf-3 para-style-override-18"><span>Büyük fabrikaların devrimci mücadele açısından taşıdığı önemi en iyi anlayan kişi ise Lenin’di. 1902 Eylül’ünde yazdığı “</span><span class="char-style-override-2">Bir Yoldaşa Mektup</span><span>”ta , “hareketin esas gücü, büyük fabrikalardaki işçi örgütlerindedir. Çünkü büyük fabrikalar (ve büyük imalathaneler) yalnızca işçi sınıfının sayıca büyük kesimini değil, etkileme, gelişme ve mücadele kapasitesi bakımından da büyük bölümünü içerirler”</span><span class="dip"><a class="footnote-link" href="#footnote-225-302" id="footnote-225-302-backlink">302</a></span> <span>diyordu.</span></p>

      <p class="paragraf-3 para-style-override-18"><span>Rusya’nın iki büyük kentinde, o kentleri ve o kentlere egemen olduğu ölçüde Rusya’yı sürükleyecek yoğun bir işçi sınıfı çekirdeği bulunuyordu.</span></p>

      <p class="paragraf-3 para-style-override-18"><span>Üç: Kısıtsız ve eşit, dolayısıyla “genel” olmayan oy hakkı, seçimle iktidar olma düzenekleri gelişmemiş siyasal partiler hukuku vb. nedenler devrimci siyasal örgütlenmeleri düzen dışı ve ağırlıkla da işyeri ve işçi-yoğun bölgelerde örgütlenmeye zorluyordu. Toplu sözleşme ve grev hakkının birçok yasal ve fiili yaptırımla engellendiği sendikalar hukuku ise, hareketlenen, mücadele eden işçi kitlelerini yaratıcı ve taban girişimine dayanan örgütlenmelere itiyordu. 1905’te Rusya’da tüm sanayi işçilerinin yalnızca yüzde 7’si (kesin sayı 245 bin 555) sendikalıydı.</span><span class="dip"><a class="footnote-link" href="#footnote-225-303" id="footnote-225-303-backlink">303</a></span> <span>Bolşeviklere bu koşullar anlamında “tarih” ve “talih” yardım etti. Rus işçi sınıfı, ekonomik istemleri için ayağa kalktığında, yanı başında sendikaları değil, Sovyetleri buldu.</span></p>

      <p class="paragraf-3 para-style-override-18"><span>Dört: Rusya Sosyal Demokrat İşçi Partisi’nin gerçek kuruluş tarihi olan 1903 ile Ekim Devrimi’nin gerçekleştiği 1917 arasındaki 14 yılın çok büyük bir bölümünde Rusya nesnelliği devrimciydi. 1905 Devrimi’nin dalgaları 1907’ye kadar sürdü. 1907-1910 arasında yaklaşık 3 yıl</span> <span>süren koyu gericilik döneminden sonra Petrograd ve Moskova’da işçi sınıfı yeniden etkili ve süreklilik gösteren bir hareketlilik içine girdi. Yeni dönem, öğrenci boykotlarıyla açıldı; 1911’deki grevlerle sürdü ve 4 Nisan 1912’de Lena’daki 4 bin altın madencisinin grevinden ve 500’ünün katledilmesinden sonra büyük bir ivme kazandı. Ekonomik ve siyasal içerikli grevler birbirini izledi. 1914’ün ilk altı ayında 1 milyon 425 bin işçi greve çıktı. Bunların 1 milyon 59 bininin katıldığı grevler siyasal nitelikliydi. 1905 ve 1917 Şubat devrimleri daha önce de belirttiğim gibi, hiç kimsenin önceden göremediği, beklemediği bir zamanda patladılar. Bolşevik Partisi de, Sovyet örgütlenmesi de bu patlamaların yarattığı kitlesel dalgayla birlikte kimlik ve kişilik kazandılar. Uzatmadan ama altını çizerek kaydetmemiz gerekiyor; Leninist strateji ve örgütlenme</span> <span class="char-style-override-2">genel olarak devrimci bir nesnellikte</span><span>, özel olarak da 1905 ve 1917’de kendini iki kez güçlü biçimde duyuran Leninci tanımıyla</span> <span class="char-style-override-2">devrimci durumlar ortamında biçimlenmiştir.</span> <span>Devrimci siyaset ve örgütlülük böyle bir nesnellikte inşa edilmiş, parti ve Sovyet, iki devrimci durumda yeniden örgütlenerek ülkeyi devrime taşıyan sıçramayı gerçekleştirmişlerdir. Leninci siyaset ve örgütlenme, devrimden ve devrimci durum koşullarından soyutlanılarak değerlendirilemez.</span></p>

      <p class="paragraf-3 para-style-override-18"><span>Devrim partisinin doğup geliştiği teorik, toplumsal, sınıfsal ve siyasal ortamın temel renklerini bu biçimde özetledikten sonra, Leninist siyaset ve özellikle de örgütlülüğe daha yakından bakabiliriz.</span></p>

      <p class="araa para-style-override-14"><span class="char-style-override-12">Öncülüğün gerçekleşmesi</span></p>

      <p class="paragraf-3 para-style-override-18"><span>Öncülüğün teorik çerçevesini ve Rusya kapitalizminin bu teorik yaklaşımla örtüşen özelliklerini inceledikten sonra, şimdi teori ile pratiğin nasıl birleştiğine, parti ile sınıfın nasıl buluştuğuna bakabiliriz. RSDİP’in ve Bolşevik Partisi’nin öncülüğünü olanaklı kılan oluşum koşulları, sınıfsal-örgütsel kökleri nelerdi? Bolşevik Partisi pratik olarak nasıl, hangi aşama ve süreçlerden geçerek işçi sınıfının ve emekçilerin öncüsü durumuna geldi?</span></p>

      <p class="paragraf-3 para-style-override-18"><span>Önce, “kök”e bakalım.</span></p>

      <p class="paragraf-3 para-style-override-18"><span>Rusya’daki ilk işçi örgütlenmeleri Narodnikler zamanında kurulmuştu. 1870’te Petersburg ve Odesa’da oluşturulan ilk işçi grupları daha sonraki Marksist yuvarların öncüleriydiler. Bu gruplar, üçer, en fazla beşer kişilik eğitim hücreleri olarak bir araya geliyor, okuma yazma, matematik, tarih, ekonomi politik konularında eğitim yapıyorlardı. Bu ilginç bir deneyimdi. Petersburg’daki ilk işçi yuvarı olan Narodnik Çaykovski grubu, kentlileşen metal işçilerini devrimci saymadığı için “köylü” özelliklerini hâlâ koruyan tekstil işçileri arasında örgütlenmeye ağırlık vermiş, ancak 1873’te çarlık polisi tarafından dağıtılmıştı. Odesa’da kurulan 55-60 üyeli Güney Rusya İşçiler Birliği iki kez patlak veren grevlere örgütlü destek sağlamıştı. 1890’dan sonra bu kez Plehanov ve çevresi işçi eğitim grupları oluşturdular. Çok sayıda işçinin katıldığı bu eğitim grupları bir çeşit okul gibi çalışıyor, “öğretmenler”le “öğrenciler” arasında yakınlık ve etkileşim ortamı yaratıyordu. Eldeki sınırlı kaynaklara göre, 1887’de Petersburg’da fabrika işçilerinden oluşan 6 eğitim yuvarı bulunuyor, 1891’de sayıları 20’ye ulaşıyordu.</span><span class="dip"><a class="footnote-link" href="#footnote-225-304" id="footnote-225-304-backlink">304</a></span> <span class="char-style-override-2">Iskra,</span> <span>çıkışıyla birlikte işçi çevreleri arasında bağ ve eşgüdüm sağlamaya başladı. 1903’te Petersburg Sosyal Demokrat Komitesi’ne bağlı 25 fabrika hücresi, 25 kişiden oluşan bir propaganda grubu, 5 kişilik bir “yazarlar” ve 24 kişilik öğrenciler öbeği bulunuyordu.</span><span class="dip"><a class="footnote-link" href="#footnote-225-305" id="footnote-225-305-backlink">305</a></span></p>

      <p class="paragraf-3 para-style-override-18"><span>Bu eğitim öbeklerinin en önemli katkılarından biri, başta Lenin olmak üzere, hareketin aydın kadrolarının fabrika ve işçi yaşamının koşulları ve sorunları hakkında doğrudan, birinci elden bilgi edinmeleri, işçi sınıfının ruh halini yakından tanımalarıdır. Lenin</span> <span class="char-style-override-2">Ne Yapmalı?</span><span>’da, kendisini sık sık ziyaret eden bir işçiyi sorularıyla nasıl bunalttığını, işçinin, “Fazla mesai yapmak, senin sorularını yanıtlamaktan daha kolay” dediğini anlatır.</span></p>

      <p class="paragraf-3 para-style-override-18"><span>Eğitim öbeklerinin yalnızca bu işe yaradığını söylemek ise eksik ve yanlış olur. Bu deneyim, işçiler arasındaki entelektüel ilgi ve canlılığı, sosyalizme yönelişi göstermesi bakımından da önemlidir. Plehanov bu eğitim yuvarlarına katılan işçi türünü şöyle betimliyordu: “Her gün fabrikada 10-11 saat çalıştıktan sonra eve ancak akşamları dönen, gece saat 1’e kadar kitap okuyan biri… Onu ilgilendiren teorik sorunların çeşitliliği ve çokluğuna şaşırırdım… Ekonomi-politik, kimya, toplumsal sorunlar ve Darwin’in evrim teorisi… Bunların hepsi onun ilgi alanındaydı. Onun entelektüel susuzluğunu gidermek için on yıllar gerekirdi.”</span><span class="dip"><a class="footnote-link" href="#footnote-225-306" id="footnote-225-306-backlink">306</a></span></p>

      <p class="paragraf-3 para-style-override-18"><span>1891’de gizli 1 Mayıs toplantısında arkadaşlarına seslenen bir işçi şunları söylüyordu: “Bu zamanda yapabileceğimiz tek şey kendimizi işçilerin eğitimine ve örgütlenmesine adamaktır. Bunun, hükümetimizin engel ve korkutmalarına aldırmaksızın yerine getireceğimiz bir görev olduğunu umuyorum. Çabalarımızı verimli hale getirmek için kendimizi ve başkalarını entelektüel ve moral bakımdan eğitmek için elimizden geleni yapmalıyız. Bunun için olabildiğince enerjik çalışmalıyız ki, çevremizdeki insanlar bizi akıllı, dürüst ve cesur insanlar olarak görsünler, bize gitgide daha büyük güven duysunlar ve bizi kendilerine ve başkalarına örnek alsınlar.”</span><span class="dip"><a class="footnote-link" href="#footnote-225-307" id="footnote-225-307-backlink">307</a></span></p>

      <p class="paragraf-3 para-style-override-18"><span>1895’te Petersburg’taki eğitim grupları içinde yer alanlar, daha sonra RSDİP ve Bolşevik Partisi’nin önemli kişileri oldular: Lenin, Silvin, Krupskaya, Krassin, Starkov, Zaprozhets, Radçenko, Yakubova, Şelgunov, Babuşkin, Merkulov…</span></p>

      <p class="paragraf-3 para-style-override-21"><span class="char-style-override-2">Rusya’da genel olarak Marksist hareket, özellikle de Bolşevizm daha doğuş ve oluşum döneminde işçi sınıfıyla bağlıydı.</span></p>

      <p class="paragraf-3 para-style-override-18"><span>1904’te papaz Gapon’un örgütünde büyük çoğunluğu işçi olan 6 bin üye olduğu biliniyor.</span><span class="dip"><a class="footnote-link" href="#footnote-225-308" id="footnote-225-308-backlink">308</a></span></p>

      <p class="paragraf-3 para-style-override-18"><span>Aralık 1903’te, Petersburg’daki Bolşevik-Menşevik ortak komitelere bağlı, üye sayıları 7 ile 10 arasında değişen 18 fabrika yuvarı ve toplam 180 üye vardı.</span> <span class="dip"><a class="footnote-link" href="#footnote-225-309" id="footnote-225-309-backlink">309</a></span></p>

      <p class="paragraf-3 para-style-override-18"><span>1905 Kasım’ında fabrika ve sendika temsilciliği üzerinden gerçekleşen Sovyet üyeliği verileri şöyleydi: 140 fabrika ve 35 atölye 580 vekil tarafından, 60 sendika 55 vekil tarafından temsil ediliyordu.</span></p>

      <p class="paragraf-3 para-style-override-18"><span>1905’ten önce Bolşeviklerin 1000 dolayında üyesi olduğu tahmin ediliyor, işçi üye sayısı ile ilgili veri bulunmuyor.</span></p>

      <p class="paragraf-3 para-style-override-18"><span>1905’te 8400 Bolşevik üyenin 5200’ü, yani yüzde 61.9’u işçi, 400’ü yani yüzde 4.8’i köylü, 2300’ü yani yüzde 27.4’ü aydındı.</span><span class="dip"><a class="footnote-link" href="#footnote-225-310" id="footnote-225-310-backlink">310</a></span></p>

      <p class="paragraf-3 para-style-override-18"><span>1912 Duma seçimleri ile ilgili veriler Bolşeviklerin işçi kitle desteğini göstermesi bakımından önemlidir. Bir mülk sahibinin oyunun 15 köylü ve 45 işçi oyuna eşit sayıldığı bu seçimlerde, Menşevikler toplam seçmenler içinde 136 bin endüstri işçisinin bulunduğu seçim bölgelerinden 7 milletvekili çıkardılar. Bolşevikler ise 1 milyon 144 bin işçinin bulunduğu bölgelerden 6 milletvekiliği kazandılar. Sonuç olarak Menşevikler işçi seçmenlerin yüzde 11.8’inin desteğini alırken, Bolşevikler yüzde 88.2’sininkini aldılar. 6 Bolşevik milletvekilinin tamamı, dördü metal (Malinovski, Badayev, Petrovski ve Muranov) ikisi tekstil (Şagov ve Samalyov) olmak üzere fabrika işçileri. Hepsi en büyük endüstri merkezlerinden seçildiler.</span><span class="dip"><a class="footnote-link" href="#footnote-225-311" id="footnote-225-311-backlink">311</a></span> <span>Bolşevik Partisi sanayi işçileri içinde güçlü bir tabana sahipti.</span></p>

      <p class="paragraf-3 para-style-override-18"><span>Bu sınıf ağırlığı parti önderliğine de yansıdı. Kongre delegeleriyle ilgili veriler bunu gösteriyor. 1905’teki 3. Kongre’de delegeler içindeki işçi oranı yalnızca yüzde 3.3 iken, 1906’daki 4. Kongre’de bu oran yüzde 24.8’e, 1907’deki 5. Kongre’de yüzde 34.5’e ve 1917’deki 6. Kongre’de yüzde 40.9’a yükseldi. Toplam üye sayısının 23.600 olduğu 1917 Ocak ayında işçi üye oranı yüzde 60.2 idi.</span><span class="dip"><a class="footnote-link" href="#footnote-225-312" id="footnote-225-312-backlink">312</a></span></p>

      <p class="paragraf-3 para-style-override-18"><span>Bu verilerden, partinin başından beri işçi sınıfı içinde yuvalandığı, devrimci yükseliş dönemlerinde işçi üyeliğin hem sayı, hem oran olarak arttığı, gericilik ve daralma dönemlerinde azalan üye sayılarına rağmen işçi temelinin korunduğu, yönetim düzeyindeki işçi oranının sürekli olarak yükseldiği anlaşılıyor. Duma seçimleriyle ilgili veriler işçi sınıfı kitlesinin ilgi ve desteğinin önemli ölçülerde kazanıldığını gösteriyor.</span></p>

      <p class="paragraf-3 para-style-override-18"><span>Lenin bu ilgi ve desteğe çok büyük değer biçti. 1914 Brüksel Konferansı’na sunduğu rapordan: “Taktiklerle ve örgütlenmeyle ilgili çizgimizin doğruluğuna Rus işçi hareketi içindeki uzun yılların deneyimiyle, onun içinde yer alarak, aynı zamanda Marksist teorik inançlarımızla ikna olduk. Ama,</span> <span class="char-style-override-2">kitlesel</span> <span>işçi sınıfı hareketinin pratik deneyiminin teoriden daha az önemli olmadığı görüşündeyiz ve yalnızca bu deneyim, ilkelerimizi ciddi olarak</span> <span class="char-style-override-2">sınamaya</span> <span>hizmet edebilir. ‘Teori, arkadaşım gridir, yaşam ağacı ise ebedi olarak yeşil’ (Faust) Bundandır ki, likidatörlüğe ve bağlaşıklarına karşı yürüttüğümüz iki-iki buçuk yıllık mücadeleden sonra sınıf bilinçli işçilerin beşte dördünün Pravda yanlısı olduklarını ifade etmeleri, çizgimizin doğru olduğuna ilişkin inancımızı güçlendirmiş, sarsılmaz kılmıştır.”</span><span class="dip"><a class="footnote-link" href="#footnote-225-313" id="footnote-225-313-backlink">313</a></span></p>

      <p class="paragraf-3 para-style-override-18"><span>Devrimci siyasetin son doğrulayıcısı kitlelerdir.</span></p>

      <p class="paragraf-3 para-style-override-18"><span>Bolşevik Partisi’nin propagandası da öncülük misyonuna uygun, temel ve sürekli bir etkinlik alanıydı. Bolşevikler onlarca merkezi ve yerel yayın çıkardılar. Parti’nin 1917 Temmuz’unda 27’si Rusça, 14’ü 7 değişik dilden olmak üzere 41 gazete ve dergisi vardı. 17’si günlük, 8’i üç günlük, 7’si haftalık, 3’ü 15 günlük ve biri aylık olarak yayımlanan bu yayınların toplam tirajı 320 bini buluyordu.</span></p>

      <p class="paragraf-3 para-style-override-18"><span>22 Nisan 1912’de yayına başlayan</span> <span class="char-style-override-2">Pravda</span> <span>bir yılda çoğunluğu işçilerden olmak üzere 11 bin okuyucu mektubu aldı. 1912’de 620 işçi grubundan</span> <span class="char-style-override-2">Pravda</span> <span>için bağış toplanırken, Menşevik yayın ancak 89 işçi grubundan bağış alabildi. 1914’ün 13 Mayıs’ına kadar</span> <span class="char-style-override-2">Pravda</span> <span>2873 işçi grubundan, Menşevik gazete 671 işçi grubundan mali destek topladı.</span><span class="dip"><a class="footnote-link" href="#footnote-225-314" id="footnote-225-314-backlink">314</a></span> <span>Yükselen baskı-dağıtım sayısı ve</span> <span class="char-style-override-2">Pravda</span><span>’ya destek gruplarının varlığı, Bolşevik yayının öncü işçilerin ilgisini ve aktif desteğini kazandığının kanıtıydı.</span> <span class="char-style-override-2">Pravda</span> <span>için para toplama grupları, bir çeşit legal parti çevresi işlevi gördüler.</span></p>

      <p class="araa para-style-override-14"><span class="char-style-override-12">İlkeli ama esnek</span></p>

      <p class="paragraf-3 para-style-override-18"><span>Sınıf bilinci ve öncü parti teorisi, bu teorinin gerçekleşme ortamı ve aracı olarak sınıfla organik ve eylemsel bağ, proletarya hegemonyasına dayanan bir devrim stratejisi… Bunlar Bolşevik Partisi’nin öncülüğündeki proleter devrimin teorik, sınıfsal ve örgütsel vazgeçilmezleriydi. Ancak, Bolşevik Partisi’nin devrimle sonuçlanan eylemini yalnızca bu koşul ve üstünlüklerle açıklayamayız. Devrim, bunlarla, siyasal ortamı, güç ilişkilerini doğru algılayan, bunlara yanıt veren ilkeli ama esnek bir siyasal çizginin, bu çizgiyi yaratıcılıkla uygulayan önderlik ve örgütlülüğün çakıştığı bir uğrakta gerçekleşti.</span></p>

      <p class="paragraf-3 para-style-override-18"><span>Zaman zaman ayrıntılara girmekle birlikte, bu çalışmadaki esas konumuz Bolşevik Partisi tarihi değil, o tarihin öncü parti teori ve pratiğiyle ilgili yönleri. 1905 Devrim’inden doğru ve ileriye yönelik dersler çıkarmak, gericilik yıllarını ideolojik sağlamlaşma ve billurlaşma sağlayan, işçi sınıfı içindeki köprübaşlarını elde tutan kahırlı bir çalışmayla değerlendirmek; aniden ve kendiliğinden patlayan 1917 Şubat Devrimi’nin getirdiği yeni durumu doğru okumak; kapitalizmin ve yıkıcı savaşın neden olduğu sonuçlara karşı cesur, net, kitleleri kazanan devrimci tutumlar almak; geçici çözüm ve uzlaşmalara kapılmak yerine, gerçek ve köktenci çıkış yolunu gösterebilmek; bütün sınıfların birbirleriyle, çarlıkla, geçici burjuva hükümetle olan çelişkilerinden, yöneten sınıflar arasındaki bölünmelerden devrimci amaçlar için yararlanmak; değişen durum ve güç ilişkileri karşısında eskiyen görüşlerini değiştirmek ve daha sayılabilecek bir dizi özellik Bolşevik önderliğin başarısının “sır”larıdır. Eğer, bu yaratıcı siyasal açılım ve yönelişler, taktik esneklik olmasaydı Bolşevik Partisi başka örneklerde olduğu gibi işçi sınıfı içinde örgütlenmiş, disiplinli ama dar ve marjinal bir özne olarak kalabilirdi.</span></p>

      <p class="paragraf-3 para-style-override-18"><span>Burada, açılması, üzerinde düşünülmesi gereken bir soru var:</span></p>

      <p class="paragraf-3 para-style-override-18"><span>Bolşevik Partisi devrim amacına, ilkelerine bağlı, merkezi bir parti olmaya devam ederken, aynı zamanda manevra üstünlüğüne, her dönemeçte birliğini bozmadan yeni tutumlar alabilme esnekliğine sahip bir özne olmayı nasıl başardı?</span></p>

      <p class="paragraf-3 para-style-override-18"><span>Önce Bolşevik Partisi’nin “esnek”liğine ilişkin anımsatmalar: Bolşevik Partisi her zaman, illegal ve devrim öncesindeki çok kısa süre dışında gizli bir örgüt olarak var oldu. Ancak en gizli olduğu zaman bile legal ve açık çalışma biçimlerini kullandı. Koşulların açık ve cepheden savaşmaya elverdiği durumlarda güçlerini açık mücadeleye seferber edebildi. Yıllar süren kahırlı, sabırlı ve az verimli yeraltı çalışmalarından çarlık Duma’sına milletvekili göndermeye, günlük gazete çıkarmaktan günü geldiğinde ayaklanmanın askeri komitesini kurmaya kadar farklı araç ve biçimlere başvurmaktan geri durmadı. Devrim arifesinde tarım programını geri çekerek, Sosyalist Devrimcilerin programını benimsedi.</span> <span class="char-style-override-2">Nisan Tezleri</span><span>’nde, partinin o zamana kadarki deyim uygunsa “resmi” görüşü olan “işçilerin köylülerin devrimci demokratik diktatörlüğü” formülünün “eskidiğini” söyleyip devrimin sosyalist aşamasına geçildiğini ilan etmek ise taktik esnekliğin ötesinde devrimin geleceğini belirleyen son derece kritik bir siyasal yenilenmeydi. Yeni yaklaşımın yaşamsal önemdeki içeriği bir yana,</span> <span class="char-style-override-2">Nisan Tezleri</span><span>’nin Bolşevik Partisi tarafından benimsenmesi ve içselleştirilmesi süreci kendi başına büyük derslerle doludur. Lenin, bu tezleri MK üyelerini “ikna” ederek partiye kabul ettirmedi. Tersine, başlangıçta parti önderliğinden Kolontay ve Molotov dışındaki hiç kimse Lenin’in tezlerini desteklemedi. Merkez Komitesi’nin 6 Nisan tarihli toplantısında Lenin yalnız kaldı. 8 Nisan’da Petersburg Komitesi Lenin’in tezlerini 2’ye karşı 13 oyla reddetti. Sorun parti merkezinde değil, parti örgütlerinden delegelerin katıldığı konferansta çözüme kavuşturuldu. 14-22 Nisan’daki Tüm Petersburg İl Konferansı’nda sorun, Lenin’in ve Kamenev’in savunduğu iki tez arasında sadeleştirildi. Lenin, partinin iktidarın Sovyetlere geçmesi için çalışması tezini savunurken, Kamenev, Sovyetlerin geçici hükümeti “en dikkatli biçimde kontrol etmesi” için karar alınmasını önerdi. Son oylamada Kamanev’in önerisi 6’ya karşı 20 oyla (9 çekimser) reddedildi. On gün sonra Tüm Rusya Parti Konferansı toplandı. Lenin, tezini geçici hükümetin “hemen ya da sıradan bir yolla devrilemeyeceği” ekiyle yumuşattı ve karar tasarısı 7 çekimsere karşı 150 oyla kabul edildi.</span><span class="dip"><a class="footnote-link" href="#footnote-225-315" id="footnote-225-315-backlink">315</a></span> <span>Bolşevik Partisi, kritik bir anda siyasal taktiğini partinin bütün gerçek güçlerinin katılımıyla, temsili toplantılarda tartışarak belirledi ve disiplinle uyguladı. Buradan çıkarılması gereken ders, partinin taktik esnekliğini borçlu olduğu disiplinin her yeni durumda yalnız parti önderlerinin değil, parti aktivistlerinin katıldığı açık tartışmayla ve ideolojik ikna ve kanıtlama yöntemleriyle sağlanmış olmasıdır.</span></p>

      <p class="paragraf-3 para-style-override-18"><span>Yukarıdaki sorunun, buraya dek söylenenlerden daha az önemli olmayan yanıtına geliyoruz: Lenin ve Bolşevikler, işçi sınıfını temsil eden öncü siyasal partinin varlığına, bağımsızlığına devrimin olmazsa olmaz bir koşulu olarak bakmış, örgütlülüğü geliştirmek için ısrarlı, sistematik ve özverili bir çaba göstermiş olmalarına rağmen,</span> <span class="char-style-override-2">partiyi hiçbir zaman amaçlaştırmadılar.</span> <span>En önemlisi de olsa, partinin amaç yolundaki araçlardan biri olduğu bilinciyle hareket ettiler. Toplumdaki düzen karşıtı tüm muhalefet güçleriyle birleşmeye, bu güçleri birleştirmeye çalıştılar. Leninist birlikçiliğin özü, temel görüş farklılıklarını çıplaklaştırıp ayrıştırarak devrimin sınıfsal-siyasal güçlerini birleştirmek olarak özetlenebilir. En çarpıcı örnek Bolşeviklerin “Sovyet” örgütlenmesine ilişkin tutumlarıdır. Burada bir parantez açıp, Ekim Devrimi’nin iki önemli örgütlenmesinden biri olan Sovyetler’in oluşumuna, gelişmesine, devrimde oynadığı role ve Bolşeviklerin tutumuna kısaca bakmamız gerekiyor.</span></p>

      <p class="paragraf-3 para-style-override-18"><span>Rusya Sovyetlerini başlı başına bir konu olarak inceleyen Oskar Anweiler sürecin 1905’lerdeki başını şöyle anlatıyor: “ ‘Kanlı Pazar’ın doğurduğu grev dalgası karşısında hükümet işçilerin çara güvenini sağlamak ve çarın kendileriyle ilgilendiğine inandırmak için bazı ödünler vermek zorunda kaldı. Böylece, biri senatör Sidlovski’nin başkanlığında, Petersburg işçilerinin memnuniyetsizliklerini araştırmak ve bunlara bir çare bulmakla görevli, diğeri Maliye Bakanı Kokovcev’in yönetiminde Alman iş hukukunu incelemekle görevli iki komisyon oluşturuldu. Dokuz meslek kesimine ve seçim bölgesine bölünen başkentin işçileri arasından iki dereceli seçimle belirlenecek işçi temsilcilerinin birinci komisyonda yer almaları öngörülmüştü. Deneme on beş gün içinde tam bir başarısızlıkla sonuçlandı, ama yine de Petersburg İşçi Temsilcileri Konseyi’nin oluşması ve işçilerin radikalleşmesi sürecinin hızlanması yolunda önemli bir evre oldu.”</span><span class="dip"><a class="footnote-link" href="#footnote-225-316" id="footnote-225-316-backlink">316</a></span> <span>Öyle ya da böyle, başka dillerde “konsey”, Arapça’da “şura” denilen, “sovyet”lerle fabrika temelinde delege seçimi yoluyla Moskova’nın tüm işçilerinin temsil edildiği bir organ yaratılmış oluyordu.</span></p>

      <p class="paragraf-3 para-style-override-18"><span>Moskova ve daha sonra oluşturulan Petersburg Sovyetleri 1905 grev dalgasıyla birlikte, kitlesel örgütlenmelere dönüştüler. İşçi sınıfının doğrudan örgütlenmesi olarak kısa sürede işçiler arasında tartışılmaz bir yetki ve saygınlığa kavuştular; proletarya içindeki tüm devrimci akımların toplanma merkezi oldular. Hepsinden önemlisi, Sovyetler, illegal, gizli partilerden farklı olarak açık ve kitlesel mücadelelere önderlik edebilecek bir konumdaydı. 1905 Sovyetleri işçi sınıfı içindeki üç sosyalist partiye “eşit mesafede” davranmayı birliklerini korumanın bir güvencesi olarak ilke haline getirdiler. Bolşevik, Menşevik ve Sosyalist Devrimciler’in resmi temsilcilerinin konseylere eşit sayıda katılmalarını adil bir çözüm olarak benimsediler.</span><span class="dip"><a class="footnote-link" href="#footnote-225-317" id="footnote-225-317-backlink">317</a></span> <span>Doğal olarak bu, her partiden devrimci işçilerin seçilerek konseylerde yer almasına, önder konumlar edinmesine engel değildi. Sovyet örgütlenmesinin önceden belirlenmiş kesin kuralları yoktu.1905’te birbirinin ardından patlayan grevlerde ortaya çıkan proleter enerjiyi birleştirip devrimci bir meydan okumaya dönüştürmede Sovyetler önemli rol oynadı.</span></p>

      <p class="paragraf-3 para-style-override-18"><span>Bolşevik Partisi’nin, özellikle de Rusya’daki örgütlerinin konseylere ilişkin değerlendirmesi ve tutumu başlangıçta olumsuzdu. Sovyetlerin “siyaset dışı” bir örgütlenme olduğu, bu tip örgütlerin proleter bir çizgi izleyemeyecekleri görüşünden hareket ettiler. Örneğin, partinin propaganda ve ajitatörler grubu adına P. Mendeleyev, “İşçi Temsilcileri Konseyi, siyasal örgütlenme olarak varlığını sürdüremez. Sosyal Demokratlar da varlığı sosyal demokrat hareketin gelişmesine zarar veren bu konseyden çekilmelidirler. İşçi Temsilcileri Konseyi, sendikal örgütlenme biçimi olarak varlığını sürdürebilir, aksi halde ortadan kalkacaktır”</span> <span class="dip"><a class="footnote-link" href="#footnote-225-318" id="footnote-225-318-backlink">318</a></span> <span>diyordu. B. Radin, “Parti mi, Sovyet mi?” başlıklı yazısında sovyetin partinin yerine geçmesinin söz konusu olmayacağını yazıyor, sovyeti “siyasi yüzünü” ve “hangi siyasal programa yakın” olduğunu açıklamaya çağırıyordu.</span><span class="dip"><a class="footnote-link" href="#footnote-225-319" id="footnote-225-319-backlink">319</a></span> <span>Lenin bu görüşlerin parti basınında yer almasından sonra, 1905 Kasım’ında “Görevlerimiz ve İşçi Temsilcileri Sovyeti” başlıklı yazısında şu görüşü savundu: “ Yoldaş Radin’in sorunu İşçi Temsilcileri Sovyeti mi, yoksa Parti mi biçiminde koyması yanlıştır. Karar</span> <span class="char-style-override-2">kesinlikle</span> <span>şöyle olmalıdır:</span> <span class="char-style-override-2">Hem</span> <span>İşçi Temsilcileri Sovyeti,</span> <span class="char-style-override-2">hem</span> <span>Parti… Sovyet’in herhangi bir partiye tümüyle bağlanmasını önermek doğru olmayacaktır… İşçi Temsilcileri Sovyeti genel grev sırasında, greve bağlı olarak ve onun amaçları içinde doğdu. Grevi yöneten ve zafere ulaştıran kimdi? Tüm proletarya, bunlar arasında sosyal-demokrat olmayan işçiler de vardı. Bereket bunlar azınlıktaydılar. Grevlerin amaçları nelerdi? Bunlar hem ekonomik, hem siyasal amaçlardı. Ekonomik amaçlar tüm proletaryayı, tüm işçileri, yalnızca ücretli işçileri değil, hatta kısmen tüm emekçi halkı ilgilendiriyordu. Siyasal amaçlar Rusya’nın tüm halkını, daha doğrusu tüm halklarını ilgilendiriyordu. (…) Proletarya ekonomik mücadeleyi sürdürmeli midir? Mutlaka. Bu konuda… bir anlaşmazlık yoktur, olamaz da. Bu mücadele yalnızca Sosyal Demokratlar tarafından ve yalnızca sosyal demokrat bayrak altında mı yürütülmelidir? Öyle olduğunu sanmıyorum… Bana öyle geliyor ki, İşçi Temsilcileri Sovyeti tüm meslekleri temsil eden bir örgüt olarak</span> <span class="char-style-override-2">tüm</span> <span>endüstri kollarından, mesleklerden temsilcileri ve memurları, hizmetlileri, tarım emekçilerini vb. kapsamaya</span> <span class="char-style-override-2">çalışmalıdır.</span> <span>Sovyet, tüm emekçi halkın daha iyi bir yaşama ulaşması için ortak amaçlar çerçevesinde savaşabilecek ve savaşmak isteyen</span> <span class="char-style-override-2">herkesi</span><span>, ufak da olsa siyasal bir dürüstlük taşıyan</span> <span class="char-style-override-2">herkesi</span><span>, Karayüzler hariç herkesi içine almalıdır.”</span><span class="dip"><a class="footnote-link" href="#footnote-225-320" id="footnote-225-320-backlink">320</a></span></p>

      <p class="paragraf-3 para-style-override-18"><span>Menşevikler Sovyete, “proleter bir özyönetim örgütü” bir parlamento gözüyle bakarken Lenin, Sovyetlerde bir ayaklanma ve “devrim merkezi” görüyordu: “Bence İşçi Temsilcileri Sovyeti, siyasal önderlik sağlayan devrimci bir merkez olarak… kendini geçici devrim hükümeti ilan etmelidir… Sovyet, geçici devrim hükümeti için güçlü bir çekirdek seçmeli ve bu çekirdeği tüm devrimci partilerin ve tüm devrimci demokratların (elbette, yalnızca devrimci, liberal değil) temsilcileri ile pekiştirmelidir. Biz böyle geniş ve karışık bir bileşimden korkmuyoruz. Çünkü proletarya ve köylülük birleşmezse ve sosyal-demokratlar savaşan bir bağlaşıklık oluşturmazlarsa büyük Rus devriminin tam başarısı sağlanamaz.”</span><span class="dip"><a class="footnote-link" href="#footnote-225-321" id="footnote-225-321-backlink">321</a></span> <span>Lenin 1905 Devrimi’nin bastırılmasından sonra ve izleyen gericilik yıllarında da düşüncesini değiştirmedi. Hep Sovyetlerin mücadele örgütü olma özelliklerini vurguladı.</span></p>

      <p class="paragraf-3 para-style-override-18"><span>1905 Devrimi’nin yenilgisiyle birlikte Sovyet örgütlenmesi, canlı bir deneyim bırakarak söndü. 1917 Şubat Devrimi ile birlikte yeniden canlandı. Bu kez, işçiler, grevleri yönetmek ve eşgüdüm için fabrikalarda delegeler seçmeye başlarken, sosyalist parti temsilcileri de Sovyetleri yeniden canlandırmak için Petersburg’da harekete geçtiler. 27 Şubat’ta İşçi Temsilcileri Sovyeti Geçici Yürütme Komitesi kuruldu. 1917 Sovyetlerinde 1905 Sovyetlerinden farklı olarak işçilerin yanında asker delegeler yer alıyordu. Mart ortasında Petersburg Sovyeti’ndeki temsilci sayısı 3000’e varmıştı ve bunların 2000’i askerdi. Birkaç ay içinde Petersburg Sovyeti organları ve elemanlarıyla büyük ve gelişkin bir yönetim aygıtına dönüştü. Sovyete temsil ve yetki gücü veren en önemli özellik ise delege ve temsilcilerin en alt birimlerden başlayarak doğrudan işçi ve askerler tarafından seçilmeleriydi. Çok kısa zamanda tüm Rusya’ya yayıldılar, işçi ve asker Sovyetlerini köylü Sovyetleri izledi… 1917 Haziran’ında toplanan Tüm Rusya İşçi, Köylü ve Asker Sovyetleri 1. Kongre’sine, Bolşeviklerin ortaya attığı “Tüm iktidar Sovyetlere” belgisi üzerine tartışmalar damgasını vurdu. 822 oy hakkına sahip delegenin 285’i Sosyalist Devrimci, 248’i Menşevik, 105’i Bolşevikti. 150 delege değişik küçük gruplardan geliyordu.</span><span class="dip"><a class="footnote-link" href="#footnote-225-322" id="footnote-225-322-backlink">322</a></span> <span>Buradaki en önemli, bir kenara not edilmesi gereken nokta, Bolşeviklerin tüm iktidarın kendilerinin azınlıkta olduğu Sovyetlere geçmesini öne sürmeleriydi. Kongrenin 126 aleyhte, 52 çekimser oya karşı 543 oyla kabul ettiği kararda, “Sovyetlerin şu anda iktidarı üstlenmesi devrimi zayıflatacak ve tehlikeye düşürecektir; halkın devrim davasına hizmet edebilecek unsurları vaktinden önce ondan koparacaktır”</span><span class="dip"><a class="footnote-link" href="#footnote-225-323" id="footnote-225-323-backlink">323</a></span> <span>deniyordu.</span></p>

      <p class="paragraf-3 para-style-override-18"><span>Lenin’e göre ise Sovyetler “proletarya diktatörlüğü”nün, “Paris Komünü tipinde bir devletin” organı olmalıydı. Daha yurtdışındayken 1917 Mart’ında yazdığı</span> <span class="char-style-override-2">Uzaktan Mektuplar</span><span>’da Sovyetleri iktidar odağı ve organı olarak öne çıkarmaya başlamıştı. “Tüm iktidar işçilere ve köylülere” belgisinde ifadesini bulan sınıfsal yaklaşım, şimdi “Tüm iktidar Sovyetlere” belgisiyle kitlelerin devrimci enerjisini harekete geçirecek, devrimin siyasal ordusu ve organı olacak örgütlenme olarak Sovyetlere işaret ediyordu. Sovyetlerdeki çoğunluk bu görüşü benimsemeyip, geçici hükümete karşı ılımlı tutumunu sürdürdüğünde Lenin bu belginin geri çekilmesini önerdi ancak bu isteği parti içinde muhalefetle karşılaştı. Bu anlaşmazlık da yöneticiler düzeyinde değil 26 Temmuz-3 Ağustos tarihleri arasında toplanan 6. Kongre’de çözüldü. Lenin’in önerdiği gibi, kongrede “Tüm iktidar Sovyetlere” belgisi yerine, “Proletaryanın ve yoksul köylülerin diktatörlüğü” belgisi benimsendi. Ağustos sonunda Kornilov’un darbe girişimine karşı Sovyetler etkili bir rol oynayıp sola kaydığında, Lenin yıldırım hızıyla yeniden taktik değiştirdi. Burjuva partilerinden kopmaları ve Bolşeviklere tam bir propaganda-ajitasyon özgürlüğü tanımaları koşuluyla Menşeviklerle Sosyalist Devrimciler’e kuracakları bir Sovyet iktidarını desteklemeye hazır olduğunu bildirdi.</span><span class="dip"><a class="footnote-link" href="#footnote-225-324" id="footnote-225-324-backlink">324</a></span> <span>Kornilov darbesinin püskürtülmesinden sonra Bolşevikler, Petersburg ve Moskova Sovyetlerinde ilk kez çoğunluk sağladılar. Lenin 1917 Eylül’ünde, MK üyelerine gönderdiği mektupta “dünya proleter devriminin eşiğinde” olduklarını yazdı ve ekledi: “Sovyet kongresini bekler ve bu momentin kaçıp gitmesine izin verirsek, devrimi yok ederiz”</span><span class="dip"><a class="footnote-link" href="#footnote-225-325" id="footnote-225-325-backlink">325</a></span> <span>10 Ekim günü yapılan Bolşevik Partisi Merkez Komitesi toplantısında Kamenev ve Zinovyev’in 2 oyuna karşı Lenin, Troçki, Stalin, Sverdlov, Uritski, Jerzhinski, Kolontay, Bubnov, Sokolnikov ve Lomov’un oylarıyla silahlı ayaklanma kararı verildi. Aynı toplantıda, kararı uygulamak üzere 7 kişiden oluşan bir “politik büro” oluşturuldu: Lenin, Zinovyev, Kamenev, Troçki, Stalin, Sokolnikov, Babov. Burada ilginç olan, ayaklanmaya karşı oy kullanan iki parti önderinin politik büroya seçilmeleri, Kamenev’le Zinovyev’in ayaklanma kararına karşıtlıklarını parti dışı basında ilan etmeleri, Lenin’in ikisinin de partiden ihraç edilmesini istemesi, MK’nin bu isteği reddetmesi ve Kamenev’in MK’den istifasını kabul etmesidir.</span></p>

      <p class="paragraf-3 para-style-override-18"><span>Sonunda, Bolşeviklerin ayaklanma kararı, Tüm Rusya Sovyet Kongresi toplanmadan önce uygulamaya konuldu; Petersburg Sovyetine bağlı devrimci askeri komite tüm haberleşme ve ulaşımı denetimine aldı ve geçici hükümeti kuşattı. Sovyet kongresi tüm iktidarın tüm Rusya’da İşçi, Asker ve Köylü Temsilcileri Sovyeti’ne geçtiğini ilan etti. Burada, olabildiği kadar kısa aktardığım süreç, Ekim Devrimi pratiğinde Lenin ve Bolşeviklerin Parti ve Sovyet örgütlenmelerinin olanaklarını sınırlarına kadar nasıl zorladıklarını, Lenin’in 1905’teki deyişiyle “hem Sovyet, hem Parti” formülünü yaratıcılıkla uygulayarak devrimin siyasal ordusunu nasıl oluşturduklarını anlatıyor. Bolşevik Partisi sürecin tümünde devrim hedefine, siyasal strateji ve ilkelerine sıkıca bağlı bir öncü olarak davrandı ama kendisini hiçbir zaman amaçlaştırıp sınıf ve kitle örgütlenmelerine yabancılaşmadı. Lenin’in ve Bolşevik Partisi’nin önderliği olmasaydı, Sovyetlerin varlığına, etkisine rağmen devrim başarılamazdı. Tüm devrimci sınıf ve siyaset güçlerini mücadelede birleştiren Sovyet örgütlenmesi olmasaydı tüm nitelik ve becerilerine rağmen Bolşevikler de devrimi gerçekleştiremezlerdi.</span></p>

      <p class="ara1">3.3. Merkezileşme ve merkeziyetçilik</p>

      <p class="paragraf-3 para-style-override-18"><span>Leninist partinin temel örgütsel ilkelerinden “demokratik merkeziyetçilik”te belirleyici olan merkezilik ve merkeziyetçiliktir. “Demokratiklik”, merkeziyetçiliğe referansla var olan, anlam kazanan bir kavramdır.</span></p>

      <p class="paragraf-3 para-style-override-18"><span>Neden merkeziyetçi bir parti? Merkeziyetçilik nedir ve ne değildir?</span></p>

      <p class="paragraf-3 para-style-override-18"><span>Merkeziyetçiliği zorunlu kılan etmenleri şöyle sıralayabiliriz:</span></p>

      <p class="paragraf-3 para-style-override-16"><span class="char-style-override-2">Bir: İşçi sınıfının ve sömürülenlerin egemen düzene karşı bir bayrak altında toplanmalarının, birliklerini kurmalarının merkezileşmekten başka bir yolu yoktur; çünkü sermayedeki kendiliğinden merkezileşme eğilimi emekte yoktur.</span> <span>Kapitalizm altında, üretimin toplumsallaşması, sermayenin merkezileşmesi ve yoğunlaşması sürekli bir eğilim, yasallıktır.</span> <span class="char-style-override-2">Komünist Parti Manifestosu’</span> <span>ndan okuyalım: “Burjuvazi üretim araçlarının, mülkiyetin ve nüfusun dağınıklığına giderek son veriyor. Nüfusu bir araya topladı, üretim araçlarını merkezileştirdi ve mülkiyeti birkaç elde yoğunlaştırdı. Bunun zorunlu sonucu siyasal merkezileşmeydi. Farklı çıkarlara, yasalara, hükümetlere ve gümrüklere sahip olan bağımsız; dağınık birimler, tek bir ulus, tek bir hükümet, tek bir yasa, tek bir ulusal sınıf çıkarı ve tek bir gümrük dairesi altında birleştirildi.”</span><span class="dip"><a class="footnote-link" href="#footnote-225-326" id="footnote-225-326-backlink">326</a></span></p>

      <p class="paragraf-3 para-style-override-18"><span>Özel mülkiyete dayanan kapitalist üretim, emeği de toplumsallaştırmadan yapamaz. Tarih içinde, büyük ölçekli sanayi, işçilerin büyük işletmelerde toplanması demektir ve bu, işçi sınıfının merkezileşmesinin de nesnel temelidir. Ancak, bu temel ne denli gelişkin olursa olsun, emeğin ne ülke çapında ne de uluslararası düzeyde merkezileşmesini yaratamamaktadır. Proletaryayı bir sınıf durumuna getiren, başka bir sınıfa, devlet olarak örgütlenmiş burjuvaziye karşı yürüttüğü siyasal mücadeledir. Bağımsız, merkezi bir örgütlenmeyi gerekli kılan budur. Lenin’in,</span> <span class="char-style-override-2">Ne Yapmalı</span><span>?’daki,</span> <span class="char-style-override-2">Bir Adım İleri İki Adım Geri</span><span>’deki, 2. Kongre’deki tüm çabası, Rusya’daki dağınık, birbiriyle ilişkisiz işçi ve komünist grupları devrimci bir program altında merkezileştirmek, bu birikimi devrimci bir örgütlenmeye ulaştırmaktı. Merkezileşme, yalnızca bu gereksinimi işçi sınıfından önce ve onun dışından görüp harekete geçen bir aydınlar grubunun varlığını değil, aynı zamanda hareketi ve mücadelesiyle varlığını gösteren bir işçi-emekçi sınıf dinamiğini gerektirir. Devrimci temelde birleştirilip merkezileştirilecek olan, son çözümlemede sınıftır; sınıf hareketidir. Özne-nesne ilişki ve etkileşimi son derece dinamik ve diyalektiktir. Hem yukarıdan, hem aşağıdandır. Bu genel gerekçelerden çıkarılacak son derece önemli bir sonuç var: Eğer merkezileşme zorunluluğu, dolayısıyla meşruluğu öncülük iddiasındaki özne ile işçi sınıfı içindeki öncülerin birbiriyle etkileşmesi, birlikte merkezileşmesiyle anlam ve geçerlilik kazanıyorsa -ki, bence kesin olarak öyledir- bunların belli ölçülerde gerçekleşmediği koşullarda “merkeziyetçilik” gerçek içerik ve işleyişine kavuşamaz. Leninizm adına ortaya çıkan, kendinden menkul “öncü”lerin hiç anlayamadıkları budur. Varlık nedeni olmayan merkeziyetçilik, bir avuç insanın birbirleriyle “mikrokozmos”da oynadıkları bir oyundan başka bir şey değildir.</span></p>

      <p class="paragraf-3 para-style-override-16"><span class="char-style-override-2">İki: Leninist parti, yalnız yukarıda koordinatları özetlenen oluşumunda değil, oluştuktan sonraki etkinliğinde de merkeziyetçidir.</span> <span>Kendisinden her bakımdan güçlü bir sınıf ve düzene karşı mücadele eden bir siyasal öznenin, etkili ve güçlü olması devrimci eylem ve mücadelesinin birliğini ve merkeziliğini sağlamasına bağlıdır. Merkeziyetçiliği meşru ve gerekli kılan ikinci etmen, o halde açıkça adını koymak gerekir dışa dönük</span> <span class="char-style-override-2">mücadele ve eylemliliktir</span><span>. Hareket, mücadele, eylem yoksa, sınırlı ve güdükse merkeziyetçiliğin zemini de yok ya da zayıf demektir.</span></p>

      <p class="paragraf-3 para-style-override-18"><span>Ernest Mandel’in altını çizdiği gibi, merkeziyetçilik öncelikle ve esas olarak örgütsel ve yönetsel bir olgu olarak değil, siyasal bir kavram olarak alınmalıdır. Bu kavram, öncelikle gerçek mücadeleden çıkarılan deneyimin, bilginin ve sonuçların merkezileştirilmesi anlamına gelir.</span><span class="dip"><a class="footnote-link" href="#footnote-225-327" id="footnote-225-327-backlink">327</a></span></p>

      <p class="paragraf-3 para-style-override-16"><span class="char-style-override-2">Üç: Zaman zaman dile getirilen “merkeziyetçiliğin içe dönük işlevi” son derece sorunlu bir kavramdır.</span> <span>Merkeziyetçilik, esas olarak dışa dönük mücadelenin ve devrimci eylemlerin birliği-merkeziliği gereksiniminden çıkan bir ilke iken, “içe dönük merkeziyetçilik” denilen şey, ilke düzeyine çıkarılamayacak bir kavram ve uygulamadır. Bu kavram, “içe dönük örgüt siyaseti”, “içe dönük öncülük” kavramları ile birlikte düşünülebilir ve ancak bir partileşme hareketinin ilk kadro birikimini sağladığı oluşum dönemlerinde olumlu bir rol oynayabilir. “Örgüt”, henüz ülke çapında siyaset yapacak güçte değildir; bir kuluçka dönemi yaşanmakta; güçlenmek, parti olmak için bir örgüt stratejisi, örgüt siyaseti izlenmesi; belli amaç ve ilkelerle bir araya gelmiş insanların ortak akıl, bakış ve tutumlarının pekiştirilmesi gerekmektedir vb… İlk oluşum dönemi dışında “içe dönük merkeziyetçilik” ya da “içe dönük öncülük”ten söz edilmesi ciddi sorun ve sıkıntıların varlığına işaret eder. İki durumdan biridir: Ya, ilk kadro birikimiyle oluşan “çekirdek örgüt” bir türlü gelişememekte, hareket ve parti olamamaktadır. Ya da, partileşme sürecinde adım atılmasına rağmen “içe dönük” merkeziyetçilik, öncülük düzenek ve uygulamaları sürdürülmektedir. Bu iki durumdan birincisi darlık ve tıkanıklık demektir ve çaresi kesinlikle daha fazla merkezileşme olamaz. İkinci durum, büyüyen hareketin yeni öğeleri özümleyememesi, önderliği ve merkezileşmeyi yeniden üretememesi anlamına gelir. Kaçınılmaz sonucu, nesnel bir eğilim olarak, örgüt içinde örgüttür; komitacılıktır; yönetim elitinin kastlaşması, merkezin bir yönetim hizbine, kliğine dönüşmesidir. En olumlu anlatımıyla, iç disiplini olan, “dışına” kapalı bir “ekip”in, örgütsel düzenekleri kullanarak yönetici konumunu güvence altına almasıdır.</span></p>

      <p class="paragraf-3 para-style-override-18"><span>Bolşevik Partisi kesinlikle böyle bir parti değildi. Evet, Bolşevizm RSDİP’i bölen bir hizip olarak biçimlendi. Ama, Bolşevik hizip, RSDİP’i, daha nitelikli ve gerçek bir devrimci bütünü ortaya çıkarmak için böldü. Lenin ne RSDİP içindeki hizip döneminde, ne de Bolşevik Partisi’nin bağımsız bir hareket olarak biçimlenip savaştığı dönemde, merkeziliği-önderliği kendisine kişisel olarak bağlı, “sadık” bir “ekip” eliyle yaşama geçirdi. Önderlik, siyasal mücadelenin o günkü gereksinmelerine göre sürekli olarak yenilendi; her yeni dönemeçte gidenler gelenler değişti; yürüyüş “en iyi” kadrolardan kimilerinin yitirilmesiyle, karşıt tutum alanlardan kimilerinin sonradan ikna edilip kazanılmasıyla sürdürüldü. Lenin’i “sağlam bir ekip” örgütlemediği için eleştirenler, sonraki olumsuz gelişmeleri böyle sağlam bir ekibin yokluğuna bağlayanlar hep oldu. Lenin’in kendisinin kritik dönemeçlerdeki muhalefet ve merkezkaç eğilimlerini, bölünmeleri sempatiyle karşıladığını öne sürmek, mazoşist olduğunu düşünmüyorsak saçma olur. Öznel niyetini, aklından, gönlünden geçeni bilemeyiz, bu yönde akıl yürütmenin bir anlamı yok. Lenin belki de görüşlerine ve kendine bağlı bir ekibi yaratmak istemiş, başaramamıştır. Ama, yapmadığını bildiğimiz, emin olduğumuz bir şey var: Lenin, kişisel bağlılık, adamlık ilişkilerine dayanan bir önderlik tarzına asla prim vermemiş, içten, özverili devrimcilerden, sadık yoldaşlardan da oluşsalar siyasal açılım ve atılımları bir “iç” örgütlenmenin onayına, rızasına bağlamamış, bütün kritik dönemeçleri koşulların elverdiği ölçüde en geniş partililer topluluğuyla birlikte almıştır. Dahası, önderlik bileşiminde ideolojik siyasal ortaklık kadar, açılımları gerçekleştirecek donanım ve kapasiteyi de gözetmiştir. Yalnız devrimci durumda değil, her zaman. Onlarca örneği var. Sorunun püf noktası, yönetim kliğinin, birbirine yeminli bir yönetici ekibin kimi sorunların çözülmesini, aşılmasını “kolaylaştırırken” aynı zamanda önderliği ve partiyi kişisel dengeler, bu dengeler sonucu oluşmuş statüko nedeniyle tutucu, durumları ve kişileri “idare eden” bir yola sokmasıdır. Orada durabilmek için birbirine mahkûm kadrolarla örgütsel süreklilik sağlanabilmekte, örgüt “kontrol” edilebilmekte, belli bir noktaya kadar bölünmelerin önüne geçilebilmekte, ancak böyle bir önderlikle devrimci açılım ve atılım gerçekleştirilememektedir.</span></p>

      <p class="paragraf-3 para-style-override-18"><span>Leninist partide önderlik, kolektif ve kendi içinde demokratik bir yapıydı.</span> <span>Lenin’in önderlik tarzı, alternatif olabilecek önderleri tasfiye eden ya da “parti önderliği” sıfatıyla tek kişinin partinin üstünde bir kurum, bir otorite olarak dayatıldığı tarzlardan çok farklıydı. Bolşevik Partisi’ne, her biri çekirdekten yetişme, parti çalışması yürüttükleri alanların doğal, deneyimli önderleri olan örgütçülerle, entelektüel, siyasal yetenek ve üretimleriyle öne çıkan kadrolar önderlik etti. Lenin’in otoritesi düşüncelerinin, tezlerinin ikna edici gücünden ve orkestrasyon yeteneğinden geliyordu. Lenin’in Stalin’den farkı esas olarak bu noktadadır. Stalin, önderliği ve otoriteyi, ideolojik-siyasal üretim ve ikna yöntemleriyle değil, esas olarak örgütsel-yönetsel araçlarla sağlamaktaydı. Bu tarzın sonuçları önemli ve yıkıcı olmuştur.</span></p>

      <p class="paragraf-3 para-style-override-16"><span class="char-style-override-2">Dört: Hem siyasal, hem “teknik” denebilecek nedenlerle merkezi bir örgütlenme ancak yukarıdan aşağıya oluşturulabilir.</span> <span>Devrimci, öncü ve başlangıçta kaçınılmaz olarak “azınlık” olan bir örgütlenmenin, türdeş olmayan bir “kitle”, son zamanların moda deyimiyle bir “çokluk” tarafından aşağıdan yukarıya yaratılması olabilecek ve bugüne değin olabilmiş bir şey değildir. Siyasal merkezileşme, şu ya da bu ölçüde bir öncü etkinliği gerektirmektedir. “Teknik” neden ise bir cümleyle özetlenebilir: Etkin, iyi işleyen bir örgütlülük yukarıdan bir bakışı, çalışma ve etkinliklerin merkezi olarak planlanmasını, pratik önderliğin bir merkezden yürütülmesini gerektirmektedir. Öte yandan, merkezi ve hiyerarşik örgütlenme, partinin yukarıdan aşağıya tek yönlü işlemesini gerektirmemektedir. “İstisnasız her açılımın ve hamlenin ancak ve ancak tavandan tabana uzanan mekanizmalarla ve belirli bir hiyerarşik form içinde gerçekleşebileceğini sanmak, demokratik merkeziyetçiliğin hem yanlış hem de kısır yorumudur.”</span><span class="dip"><a class="footnote-link" href="#footnote-225-328" id="footnote-225-328-backlink">328</a></span></p>

      <p class="paragraf-3 para-style-override-16"><span class="char-style-override-2">Beş: “Merkez” ve merkeziyetçilik bir kez oluşup, ondan sonra değişmeyen, Hindistan’ın kast sistemine benzeyen dokunulmaz ve kalımlı bir hiyerarşi değildir.</span> <span>Her yeni durumda, yenilenmesi gerekir. Çulhaoğlu’nun sözleriyle “…proletarya partisinde tam olmaya en yakın merkeziyetçilik ve disiplin ancak, bir önceki dönemin merkezkaç eğilimlerinin ve aykırılıklarının toparlandığı ya da merkeze çekildiği geçici anlarda ortaya çıkabilir… İşte demokratik merkeziyetçilik, bu merkezkaç eğilimleri ve aykırılıkları yeniden merkeze çekmenin ya da (daha doğrusu) bu eğilimleri ve aykırılıkları da dikkate alan yeni bir merkez oluşturmanın yoludur. Demokratik olmayan bir merkeziyetçilikte, belirli bir merkeze göre aykırı konumda olan eğilimler ‘merkezi taşıma’ olasılığı hiç gözetilmeden hemen dışlanırlar.”</span><span class="dip"><a class="footnote-link" href="#footnote-225-329" id="footnote-225-329-backlink">329</a></span> <span>Bolşevik Partisi’nin tarihi, birçok uğrakta görüşleri ve sözcüleri değişen merkezkaç eğilimlerin, görüşlerin açıkça tartışılıp Kıvılcımlı’nın deyimiyle “dövüştürüldüğü”, kişilerin ise sonunda azınlıkta kalan görüşleri savunmuş da olsalar partiden ve merkezden dışlanmadığı bir yöntemle yeniden merkezileştirildiğinin örnekleriyle doludur.</span></p>

      <p class="paragraf-3 para-style-override-18"><span>Lenin’in 1905’te sürgünden döndükten sonra ve Tammerfors konferansından önce, ağır gizlilik gereklerinin sürdüğü koşullarda “Partinin Yeniden Örgütlenmesi” başlıklı makalede yazdıkları çarpıcı ve Leninizmin kötü öykünmecileri için ibret vericidir: “Otokrasi altındaki devrimci çalışmada büyük deneyim kazanan yoldaşlar, sosyal demokrat çalışmaya yeni ve ‘özgür’ koşullarda başlayan yoldaşlara yardım etmelidirler. Komite üyelerimiz böyle yaparak büyük bir incelik göstermiş olacaklardır:</span> <span class="char-style-override-2">Önceki resmi ayrıcalıklar bugün artık önemlerini yitirmişlerdir</span> <span>(abç) ve birçok durumda yeni parti üyesi yoldaşlara tutarlı bir sosyal demokrat programın, taktiklerin ve örgütün önemini kanıtlamak için ‘baştan’ başlamak gerekecektir.”</span><span class="dip"><a class="footnote-link" href="#footnote-225-330" id="footnote-225-330-backlink">330</a></span> <span>Parti, ayrıcalıklı “örgüt adamları”nın bir kez kazandıkları mevkileri sürekli mülk edindikleri saltanat yeri de değildir.</span></p>

      <p class="paragraf-3 para-style-override-16"><span class="char-style-override-2">Altı: Partinin sınıfsal ve toplumsal önderlik görevini tüm örgütleriyle ve hakkıyla yerine getirebilen canlı, inisiyatifli bir organizma olması merkeziyetçiliğin özerklikle güçlendirilmesini, aynı zamanda denetlenmesini gerektirmektedir.</span> <span>Yerel örgütlerin, kendi alan ve konularında özerkliği esastır. Yalnız merkezi değil, yerel örgütleri de güçlü olan parti, önderlik görevlerini yerine getirebilir. Güçlü yerel örgütlülüğün vazgeçilmez koşulu ise verili alanda sorumluluk ve yetki sahibi olmaktır. Özerklik, her yerel örgütün kendi çalışma alanıyla ilgili kararlar alma, uygulama, yayın çıkarma, kendine ait bir bütçeye sahip olma hakkıdır. Bolşevik Partisi böyle bir partiydi: Otoritesi yönetsel araçlardan değil siyasal önderlik yeteneğinden gelen, böyle olduğu için de tüm partiye söz geçirebilen bir merkezle, kendi alanının sorunlarını çözmekle kalmayıp merkeze de güç taşıyan, karar veren, uygulayan, üreten, inisiyatifi yukarıdan buyruk beklemekle dumura uğramamış bir yerel örgütler topluluğunun sentezi.</span></p>

      <p class="paragraf-3 para-style-override-18"><span>Merkezin siyasal ve örgütsel inisiyatifi kendi tekeline alması durumunda partinin edilginleşmesi, hatta kötürümleşmesi olasılığı vardır. Krupskaya, Lenin’in, merkeziyetçiliğin “çok genel bir yorumuna karşı arkadaşlarını uyardığını, bağımsızca yapılan her eylemi ‘amatör’ sayma eğilimiyle savaştığını” yazarken bu noktaya işaret etmiş oluyordu.</span><span class="dip"><a class="footnote-link" href="#footnote-225-331" id="footnote-225-331-backlink">331</a></span> <span>Özerklik ve inisiyatif ayrıca, parti merkezinin aşağıdan denetlenmesinin de güvencesidir. Yerel örgüt ve önderlerin ilişkide oldukları kitleden gelen gereksinmeleri merkeze yansıtmaları, bu yoldan merkezi “sıkıştırmaları” iyidir. Bolşevik Partisi, yerel örgütleri canlı ve girişken, kendi kararıyla yayın çıkarabilen, kendisine ait bütçesi olan, kendi çalışma alanıyla ilgili kararlar alıp uygulayabilen bir partiydi. O kadar ki, özerklik ilkesi 1906 RSDİP birlik kongresinde tüzüğe şöyle yansıdı: “Tüm parti örgütleri iç etkinliklerinde özerktirler. Onaylanmış her parti örgütü kendi adına yayın yapma hakkına sahiptir.”</span><span class="dip"><a class="footnote-link" href="#footnote-225-332" id="footnote-225-332-backlink">332</a></span></p>

      <p class="paragraf-3 para-style-override-16"><span class="char-style-override-2">Yedi: Leninci parti disiplinli bir partidir. Disiplinin temeli, toplumsal-sınıfsal amaçlarla tutarlı, karar verme süreçlerinde katılımcılığın esas olduğu bir siyasal etkinliktir. Leninist disiplin amaç disiplinidir. Disiplin bilinçle, kitle bağıyla, siyasetle birlikte vardır.</span></p>

      <p class="paragraf-3 para-style-override-18"><span>Lenin’in disiplin tanımı, buraya kadar tüm söylenenlerin özeti gibidir:</span></p>

      <p class="paragraf-3 para-style-override-18"><span>“Proletaryanın zaferi için demir disiplin gereklidir… Proletaryanın devrimci partisinde disiplin nasıl sağlanır, nasıl sınanır, nasıl güçlendirilir? Birincisi, proletaryanın öncüsünün sınıf bilinci, kendini devrime adamışlığı, gücü, özverisi ve kahramanlığıyla; ikincisi en geniş emekçi kitleleriyle, her şeyden önce proletarya ile</span> <span class="char-style-override-2">ama aynı zamanda</span> <span>emekçi yığınların</span> <span class="char-style-override-2">proleter olmayan</span> <span>kesimleriyle bağlanma, en yakın bağları koruma, hatta bir dereceye kadar kaynaşma yeteneğiyle; üçüncüsü bu öncü tarafından yürütülen siyasetin doğruluğu, siyasal strateji ve taktiklerin doğruluğu, geniş kitlelerin bunların doğruluğuna</span> <span class="char-style-override-2">kişisel deneyimleriyle</span> <span>inanmaları koşuluyla. Tüm bu koşullar olmadan bir devrimci partiyi, gerçekten burjuvaziyi devirip, bütün toplumu değiştirme göreviyle yüklü ileri sınıfın partisi yapacak disiplin sağlanamaz. Bu koşullar yerine getirilmeden, disiplini yerleştirmek için girişilecek tüm çabalar kaçınılmaz olarak başarısız kalacak, gevezelik ve şaklabanlıkla sonuçlanacaktır.”</span><span class="dip"><a class="footnote-link" href="#footnote-225-333" id="footnote-225-333-backlink">333</a></span></p>

      <p class="paragraf-3 para-style-override-18"><span>Bu satırların dikkatle, tekrar tekrar okunması gerekiyor. İdeolojik, siyasal ve örgütsel önderliğin yerine getirilmediği, öncünün biçimlenmediği, işçi sınıfı ile organik bağların, etkileme kanallarının kurulamadığı koşullarda Leninist disiplinden söz etmek ve bunu tartışmak olanaklı değildir.</span></p>

      <p class="paragraf-3 para-style-override-18"><span>“Disiplin” sözcüğünün, bir bilim ve bilgi alanı dışındaki anlamının ikili tanımı var. Birincisi, bireyin kendisine dışarıdan dayatılan yasa, kural ve otoriteye uyması, itaat etmesidir. Etmezse yaptırımla karşılaşır. İkincisi, düzenli, sistematik, etkili ve verimli olmayı geliştiren gönüllü özdenetimdir. Komünist disiplin ikincisidir.</span></p>

      <p class="paragraf-3 para-style-override-18"><span>Bu temel anlayış üzerinde disiplinin nasıl uygulanacağı ise Bolşevik Partisi’nin söyleminde ve eyleminde formülünü bulmuştur:</span> <span class="char-style-override-2">Eylemde birlik, açık tartışma!</span> <span>Lenin, demokratik merkeziyetçilik ve yerel parti örgütlerinin özerkliği ilkesinin, “belli bir eylemde birliği bozmadığı sürece genel ve tam eleştiri özgürlüğü anlamına”</span><span class="dip"><a class="footnote-link" href="#footnote-225-334" id="footnote-225-334-backlink">334</a></span> <span>geldiğini savunmuş, bu ilkeye pratikte de bağlı kalmıştır. Bunu, birazdan açmaya çalışacağım.</span></p>

      <p class="paragraf-3 para-style-override-18"><span>Öte yandan, hiçbir hazır formül ya da ilke, siyaset ve örgüt yaşamında çıkabilecek yeni durumları, sorunları çözecek sihirli bir anahtar değildir. Parti de, örgüt de canlı, yaşayan, hareket eden varlıklardır. Sorun, daraltılmış içeriği eninde sonunda belli kurallar koymak, bu kurallara uymayanlara yaptırım uygulamak demek olan disiplinle, onun varlık nedeni olarak yukarıda sayılan toplumsal ve siyasal koşullar arasındaki ilişkinin nasıl kurulacağı noktasındadır. Merkeziyetçilikle demokratiklik-katılımcılık, üyenin ödevleriyle hakları, eylemde birlikle tartışma-eleştiri hakkı vb. bilinen ve önemlidir. Bu sayılanlar, teorik, ideolojik, siyasal amaç ve ilkelere bağlı, onların bütünselliğini bozmayan, aynı zamanda mücadelenin pratik gereksinmelerine yanıt veren bir tutarlılık ve denge içinde anlam kazanırlar.</span></p>

      <p class="paragraf-3 para-style-override-16"><span class="char-style-override-2">Sekiz: Bolşevik Partisi monolitik ya da “kanatlı” bir parti değildi.</span></p>

      <p class="paragraf-3 para-style-override-18"><span>Bolşevik Partisi ne teorik ne pratik olarak tek parça, tek sesli, tek görüşlü “monolitik” bir partiydi.</span></p>

      <p class="paragraf-3 para-style-override-18"><span>Pratik olarak hizipler, gruplar, eğilimler arasındaki kıran kırana bir mücadele içinden çıkıp biçimlendiği halde, bu pratiği teorileştiren, öncü-devrimci partinin “kanatlı” ve “hizipli” bir örgütlenme olması gerektiğini savunan bir parti de değildi.</span></p>

      <p class="paragraf-3 para-style-override-18"><span>Bolşevik Partisi tarihinin herhangi bir uğrağını sabitleştirip, oradan monolitik ya da tersine kanatlı-hizipli parti teori ve modelleri çıkarmak, ikisi de aynı derecede yanlış yaklaşımlardır. Lenin ve arkadaşları “türdeş”, eylemde birliği ve disiplini olan bir parti yaratmak için çalıştılar. Merkeziyetçilik vurgusunu “monolotik” bir parti anlayışına dek zorladıkları dönemler de oldu. Öte yandan belli uğraklarda “azınlık hakları”nın savunuculuğunu yaptılar. Eylem birliğini bozmadığı sürece, her türlü tartışma ve eleştirinin yalnız parti içinde değil, parti dışında da yapılabileceğini; eğer oportünistlere karşı devrimci bir başkaldırıyı anlatıyorsa “hizip” kurmanın meşru olacağını öne sürdüler.</span></p>

      <p class="paragraf-3 para-style-override-18"><span>Sürecin tümüne bakıldığında ise görülen bu vurgu ve öncelik kaydırmalarının Bolşevizmi monolitik ya da kanatlı-hizipli parti yapmayan alt ve üst sınırları görülecektir. Teorik-pratik monolitikçiler, bugüne dek dünyanın hiçbir yerinde toplumsal devrimin öncü partisini yaratamadılar; küçük birer tarikat, sekt olmaktan ileriye gidemediler. Partinin “en geniş” birliğini sağlamanın ve sürekli kılmanın güvenceli yöntemi olarak “kanatlı”, hiziplerin “özgür” olduğu bir örgütlülüğü savunanlar yüz parçaya bölünmekten kurtulamadılar.</span></p>

      <p class="paragraf-3 para-style-override-18"><span>Bolşevik Partisi deneyiminden çıkarılabilecek aslına uygun sonuç, parti içindeki her düzeydeki, her türlü görüş ve eğilimin</span> <span class="char-style-override-2">açıklığı ve açıkça tartışılması</span> <span>ama kendi iç disiplini, hiyerarşisi olan “parti içinde parti”nin, yani hizbin ister muhalefette, isterse iktidarda olsun reddidir.</span></p>

      <p class="paragraf-3 para-style-override-16"><span class="char-style-override-2">Dokuz: Açıklık, görüş ve farklılıkların tüm parti tarafından bilinmesi, siyaset oluşturma süreçlerine olabilecek en geniş katılım, parti içinde doğabilecek ideolojik-siyasal farklılık ve sorunların öncelikle ideolojik-siyasal yöntemlerle çözülmesi, koşulları olduğu sürece her düzeydeki önderliğin seçimle belirlenmesi, parti kongresi başta olmak üzere temsili düzlemlerin seremonik değil gerçek karar organı olması partinin siyasal ve eylemsel birliğinin esas güvenceleridir.</span></p>

      <p class="paragraf-3 para-style-override-18"><span>Sırasıyla gidelim.</span></p>

      <p class="paragraf-3 para-style-override-18"><span>Partinin siyaseti açık, tüm parti ve kamu tarafından bilinebilir olmalıdır. İdeolojide, siyasette gizlilik, konspirasyon olmaz. Partinin siyasal çizgisi, taktikleri üzerine, merkezinkinden farklı olanlar da içinde, parti toplantılarında görüş belirtmek, bu görüşleri öteki üyelere iletmek her üyenin</span> <span class="char-style-override-2">hakkı</span><span>dır. Bu görüşleri tüm partililerin bilgisine ulaştırmak merkezin</span> <span class="char-style-override-2">görevi</span><span>dir. Parti içi açıklık, görüşlerin bilinmesi ve tartışılması birliğin, disiplinin, parti üyelerinin gönüllü ve yaratıcı girişimciliğinin güvenceleridir.</span></p>

      <p class="paragraf-3 para-style-override-18"><span>Genç okuyucuya inanılmaz gelebilir; dünyadaki ve Türkiye’deki “Leninist” parti deneyimlerinde, üstelik yalnız illegal partilerde değil, açık yasal partilerde de siyasetin gizlenmesi, parti içindeki, hatta parti önderliği içindeki siyasal görüş farklılıklarının kapalı kapıların arkasında tutulması türünden güçlü bir “gelenek” vardır. Kimi “Leninist” parti merkezleri Vatikan’ın kardinaller kurulu türünden teamüllere sahipler. Bilinir; kardinaller, bütün toplantılarını büyük bir gizlilik, dışa kapalılık içinde yaparlar; içeride nelerin konuşulduğunu, kimin neyi savunduğunu hiç kimse bilmez. Varılan sonuç, papa seçiminde olduğu gibi bacadan tüten dumanla ya da tek bir açıklamayla duyurulur. Merkeziyetçi bir partinin, merkezindeki görüş ve tartışmaları, “merkez dışına taşıma”yı yadsıması aynı şeydir. Böyle bir anlayışın “Lenincilik” adına savunulması olanaksızdır. Siyasetin açıklığı ve farklı görüşlerin partililerin bilgisine ulaştırılması, yukarıda sözünü ettiğim çubuk bükme uğraklarından bağımsız olarak, temel, genel, bütün zamanlar için geçerli bir ilkedir. Leninist parti, içinde gölge boksunun yapıldığı bir arena değildir. İç disiplin, dolayısıyla da parti bütününden kapalı ve gizli örgütlenme demek olan hizipleri önlemenin en etkili ve tek geçerli yolu görüşlerin bilinmesi ve tartışılmasıdır. Merkezinkinden farklı görüşlerin yanlış, zararlı, hatta zevzeklik olduğunu varsayalım, bu durumda bile bu görüşleri etkisizleştirmenin, parti birliğini doğru temelde yenilemenin yolu bunların bilinmesi, tartışılması ve çürütülmesidir. O kadar ki, bu görüş sahipleri kendilerini açık ve yazılı biçimde anlatmaya çağrılmalıdırlar. Lenin, her zaman bundan yana olmuştur. 2. Kongre’den sonra Yayın Kurulu’ndan çekilen Martov ve öteki eski Yayın Kurulu üyelerine Plehanov’la birlikte yazdığı mektuptan okuyalım: “… Eğer çekilmen senin görüşlerinle bizimkiler arasındaki bir ayrılığa dayanıyorsa, böyle farklılıkların ayrıntılı biçimde sergilenmesini partinin çıkarları açısından çok yararlı buluruz. Dahası, bu farklılıkların doğasını ve kapsamını en kısa zamanda, editörlüğünü bizim yaptığımız yayınların sayfaları yoluyla tüm partiye açıklamayı son derece yararlı sayarız.”</span><span class="dip"><a class="footnote-link" href="#footnote-225-335" id="footnote-225-335-backlink">335</a></span> <span>Lenin, Martov’un görüşleriyle mücadele edebilmek için bu görüşlerin yazılı olarak ifade edilmesini istiyor. Ekliyor: “İşin komik yanı şu ki, konuşmayı reddettiği sürece yoldaş Martov’la</span> <span class="char-style-override-2">asla savaşılamaz</span><span>!”</span><span class="dip"><a class="footnote-link" href="#footnote-225-336" id="footnote-225-336-backlink">336</a></span> <span>Daha 1900’de yazdığı bir mektupta, “Mücadeleden bu denli korkmanın hiçbir nedeni yoktur; mücadele kimi bireyleri rahatsız edebilir, ama havayı temizleyecektir. (…) Mücadele olmadan sapla saman birbirinden ayrılmadan ne başarılı bir ilerleme ne de</span> <span class="char-style-override-2">kalıcı bir birlik</span> <span>olabilir”</span><span class="dip"><a class="footnote-link" href="#footnote-225-337" id="footnote-225-337-backlink">337</a></span> <span>diyor.</span></p>

      <p class="paragraf-3 para-style-override-18"><span>Parti içi sorunların, görüş ayrılıklarının çözülmesinde esas yöntem öncelikle bu görüşlerin</span> <span class="char-style-override-2">ideolojik ve siyasal</span> <span>olarak ele alınması, açık tartışma ile bir sonuca bağlanmasıdır. Düşüncelerin gücünün “otorite” gücüne dönüşmesinde temel yöntem bu düşüncelerin öncelikle ideolojik-siyasal düzeyde tartışılması, bu tartışmanın sonunda egemen olan düşüncelerin yetki gücüne sahip olmasıdır. Merkeziyetçi bir partide hangi düşüncelerin egemen olacağına, partinin örgütsel mekanizmalarını ellerinde tutanların karar vermesi, farklı düşünenlerin işinin yönetsel araç ve önlemlerle, amiyane deyimle “bitirilmesi” çok kolay, çok yapılan ama partiye de, bu yöntemleri uygulayanlara da yaramayan bürokratik bir yaklaşımdır.</span></p>

      <p class="paragraf-3 para-style-override-18"><span>Farklı görüş ve tutumlar, illegal ve dar kadro örgütünde de, açık kitle partisinde de ortaya çıkabilir ve bir eğilim karakteri kazanabilir. Bolşevik Partisi farklı görüşlere ve eğilimlere, bu noktada durdukları, yani partiye kapalı, kendi iç disiplini olan hizip kimliği kazanmadıkları sürece kendilerini partiye anlatma hakkı tanımıştır.</span></p>

      <p class="paragraf-3 para-style-override-18"><span>Yukarıdaki alıntıların, partinin ilk oluşum dönemlerinin havasını yansıttığını, Lenin’in nihai görüşünün böyle olmadığını düşünenlere son bir örnek daha vereceğim. Böyle düşünenler sıklıkla 1921’de yapılan 10. Kongre’yi, Lenin’in o kongredeki tutumunu gösterir, vardığı son noktanın orası olduğunu savunurlar. O halde bu kongredeki karar tasarısından okuyalım: “Mutlaka gerekli olan partinin genel çizgisine ilişkin çözümlemeler, partinin pratik deneyimine yönelik öngörüler, kararların ne ölçüde uygulandığı ve yanlışların nasıl ve hangi yöntemlerle giderileceği vb. konularındaki görüşler, ‘platform’ vb. esasına göre oluşturulmuş gruplara ön tartışma için sunulmamalı, bunlar her durumda bütün parti üyelerinin tartışmasına açılmalıdır.”</span><span class="dip"><a class="footnote-link" href="#footnote-225-338" id="footnote-225-338-backlink">338</a></span> <span>Her durumda ve bütün parti üyelerine…</span></p>

      <p class="paragraf-3 para-style-override-18"><span>Neden? Bu sorunun söz konusu görüşlerle mücadele etmek için gerekli koşul olmasının dışında bir yanıtı daha var. Öncü azınlık örgütlenmesi olan partinin, tüm gücünü harekete geçirebilmesinin en etkili yolu parti üyelerinin yalnız genel siyasal çizgiyi değil, bizzat uygulayacakları siyasal taktikleri de içselleştirmeleridir. Parti etkinlik ve eylemlerine tepeden tabana tüm partinin bilinçle, gönüllülükle, etkin biçimde seferber olmasının koşulu olabildiğince çok partilinin kararların oluşumuna katılmalarıdır. Lenin, tam da bu konuyu, 1907’deki gericilik yıllarında partinin Duma seçimlerine katılmasını tartıştığı makalesinde iki soru soruyor. Birincisi “kitlelerin bağımsız olarak hareket edeceği bir siyasal eylem söz konusu olduğunda neden temsilciler göndermek yetersiz kalır?” ve ikincisi “neden, böyle durumlarda</span> <span class="char-style-override-2">tüm</span> <span>parti üyelerinin görüşlerinin alınması ya da ‘referandum” denilen şeye başvurulması gerekmektedir?” Yanıt son derece açık ve öğretici: “Çünkü, kitle eyleminin başarısı tek tek her işçinin bilinçli ve gönüllü katılımını gerektirmektedir.</span> <span class="char-style-override-2">Her işçi</span> <span>şu soruya yanıt vermedikçe bir grev gerekli dayanışmayla yürütülmeyecek, seçimlerde oy vermek kararı akıllıca yerine getirilemeyecektir: Greve gitmek mi, gitmemek mi? Kadetlere oy vermek mi vermemek mi? Tüm siyasal sorunlarda partinin bütün üyelerinin görüşlerini alarak karar vermek olanaksızdır. Bu, başı sonu olmayan, yorucu ve verimsiz oylamalar demektir. Ama en önemli sorunlar, özellikle de</span> <span class="char-style-override-2">kitlelerin kendilerinin</span> <span>belli bir eylemiyle doğrudan ilgili olanlar, demokrasi adına yalnızca temsilciler göndererek değil, ama aynı zamanda tüm parti üyelerinin görüşleri alınarak çözülmelidir.”</span><span class="dip"><a class="footnote-link" href="#footnote-225-339" id="footnote-225-339-backlink">339</a></span></p>

      <p class="paragraf-3 para-style-override-18"><span>Eylem birliğinin, birliği yenileyerek sürekli kılmanın güvencesi partiyi ve mücadeleyi ilgilendiren tüm önemli konuların partinin bilgisine ve değerlendirmesine sunulmasıdır.</span></p>

      <p class="paragraf-3 para-style-override-18"><span>Seçim ilkesi, parti merkezinin demokratik biçimde oluşmasının ve yenilenmesinin</span> <span class="char-style-override-2">her zaman</span> <span>geçerli bir başka yöntemidir. Bolşevik Partisi’nde kongre ve konferanslar her düzeyde sık başvurulan parti düzlemleriydi. Parti merkezinin sürekli olarak aşağıdan güçlendirilmesi, hiyerarşinin tepesinde duran merkez komitesinin denetlenmesi bu yöntemle sağlandı. Lenin 1906 Haziran’ında yazdığı “Bırakalım İşçiler Karar Versin” başlıklı makalede, “St. Petersburglu işçi, tüm parti örgütünün artık</span> <span class="char-style-override-2">demokratik</span> <span>temelde inşa edildiğini bilir. Bu, görevlilerin, komite üyelerinin vb. seçimine</span> <span class="char-style-override-2">bütün</span> <span>parti üyelerinin katılması, proletaryanın siyasal kampanyalarıyla ilgili sorunları bütün parti üyelerinin tartışıp karara bağlaması ve parti örgütlerinin taktik çizgisini bütün parti üyelerinin</span> <span class="char-style-override-2">belirlemesi</span> <span>demektir.”</span><span class="dip"><a class="footnote-link" href="#footnote-225-340" id="footnote-225-340-backlink">340</a></span></p>

      <p class="paragraf-3 para-style-override-18"><span>Bu anlayış, Bolşevik Partisi deneyiminde ete kemiğe bürünmüştür. Örneğin, Petersburg parti örgütlenmesinin tepesinde uzun süre, ayda en az iki kez toplanan, altı ayda bir yeniden seçilen, adına “konferans” denilen bir organ bulunuyordu. Birinci Duma seçimleri döneminde yalnızca Petersburg’da 120 grup toplantısının yapılması, seçimlerin boykot edilmesi kararının 926’ya karşı 1168 oyla alınması bir başka çarpıcı örnektir.</span><span class="dip"><a class="footnote-link" href="#footnote-225-341" id="footnote-225-341-backlink">341</a></span> <span>Çarpıcı, çünkü sayılar katılımın genişliğini gösteriyor; oylama sonuçları tartışmanın “gerçek”liğini kanıtlıyor. Moskova örgütünde de seçim ilkesi uygulanıyordu. Yerel önderlikler, fabrika, bölge ve ilçe komiteleri 1907 sonuna dek seçimle belirlendiler.</span><span class="dip"><a class="footnote-link" href="#footnote-225-342" id="footnote-225-342-backlink">342</a></span></p>

      <p class="paragraf-3 para-style-override-18"><span>Bolşevik Partisi, tarihinin bütün dönemlerinde kongre ve konferanslar gerçek, kıran kırana tartışmaların yapıldığı, birliğin bu temelde yeniden sağlandığı parti forumları işlevi gördüler. Bunun yerine, partinin hiçbir gerçek sorununun tartışılmadığı, resmi iyimserlik ve ajitasyonun egemen olduğu, önceden hazırlanmış metinlerin, önceden listelenmiş adların kalkan ve inen ellerle kabul edilip seçildiği, birer parti forumu olmaktan çok gösteriye dönüşen kongre ve konferans alışkanlığı bürokratik bir bozulmanın, burjuva partilere özenmenin anlatımıdır. Böyle toplantılarda seçim ilkesi tam bir oyuna, oyuncağa dönüşmektedir.</span></p>

      <p class="ara1">3.4. Bolşevikler</p>

      <p class="paragraf-3 para-style-override-18"><span>Ekim Devrimi sonrası siyaset ve örgütlülük süreçlerine, önemsiz oldukları için değil, kitabın konusunu devrime kadar olan dönemle sınırlı tuttuğum, devrim ve devrim partisiyle ilgili sorunsal iktidarın el değiştirmesiyle birlikte değiştiği için girmiyorum. Sovyet iktidarı altındaki siyaset ve parti deneyimi, ancak yeni toplumun ve düzenin kuruluşu ve dünya devrimi ile ilgili konumu açısından değerlendirilebilir. Bu, başka yerlerde yapılıyor ve</span> <span class="char-style-override-2">Tarihten Güncelliğe Sınıf Savaşları ve Devlet</span><span class="dip"><a class="footnote-link" href="#footnote-225-343" id="footnote-225-343-backlink">343</a></span> <span>çalışmamın ikinci bölümünde, süreci, devlet ve tek ülkede sosyalizm pratiklerinin teorileştirilmesi bağlamında ben de yapmaya çalıştım. Bu konuyu daha da geliştirmek ise başka çalışmaların konusudur.</span></p>

      <p class="paragraf-3 para-style-override-18"><span>Bu bölümü bitirirken iki konuya ilişkin ek notlar düşeceğim.</span></p>

      <p class="paragraf-3 para-style-override-18"><span>Daha önce de belirttiğim gibi, Bolşevizm esas olarak bir devrimler ve devrimci durumlar döneminin teorik-pratik deneyimidir. RSDİP’in, 2. Kongre’de Rusya’daki komünist birikimi birleştirmesinden ve kendi içinde iki hizbe bölünmesinden hemen sonra patlayıp 1907 sonlarına dek süren 1905 Devrimi ve 1917 Şubat’ı ile Ekim’i arasındaki son derece özgün devrimci, kaotik dönem, devrimci siyaset ve parti oluşumlarına da damgasını vurmuştur. Bolşevik Partisi, iki dönemde de kendini yeniden var etmiştir. Partinin işçi sınıfı kitleleriyle buluşması, devrimin “siyasal ordu”sunu emekçi kitlelerin açığa çıkan toplumsal enerjisiyle bütünleşerek inşa etmesi, devrimci dönemin sunduğu olanakların değerlendirilmesiyle başarılmıştır. Başka bir siyasal öznenin, örneğin uzun dönem Sovyet örgütlenmesinde daha büyük bir desteğe sahip olan Menşeviklerin ya da Sosyalist Devrimcilerin değil de Bolşeviklerin devrimin önderliğini üstlenmelerinin açıklaması ise, bu partinin gericilik dönemlerinde devrimci siyaset ve örgütsel inşayı adım adım hazırlamasında, devrimci program ve örgütlülüğü, yukarıda çözümlenen ilkeler ekseninde geliştirmesinde aranmalıdır. Bolşevik Partisi devrimci durum dışında kenarda kalan, etkisiz bir parti değil, devrime hazırlığı devrimci olmayan durumlarda da sürdürebilen, işçi hareketi içinde köprü başları tutmuş bir örgütlülüktü. Gericilik yıllarında parti örgütlülük ve üyeliği dramatik biçimde küçüldü. Örneğin 1909’da Bolşeviklerin Rusya’nın tamamında etkinliğini sürdüren komitelerinin sayısı altıyı geçmiyordu.</span><span class="dip"><a class="footnote-link" href="#footnote-225-344" id="footnote-225-344-backlink">344</a></span> <span>1907’de 8000 üyenin bulunduğu Petersburg’da 1908’deki üye sayısı 300-400 dolaylarına düşmüştü. Lenin, 1911’de 7 gün süren Merkez komitesi toplantısına sunduğu raporda durumu şu sözlerle özetliyordu: “Şu anda partimizin</span> <span class="char-style-override-2">gerçek</span> <span>konumu şöyledir: Hemen hemen her yerellikte gayriresmi, son derece dar ve zayıf partili işçi grupları ve düzensiz toplanan çekirdekler var. Her yerde, sendikalarda, kulüplerde vb. likidatörle ve legalistlerle savaşıyorlar. Birbirleriyle ilişkileri yok. Herhangi bir yayını çok seyrek görebiliyorlar.”</span><span class="dip"><a class="footnote-link" href="#footnote-225-345" id="footnote-225-345-backlink">345</a></span></p>

      <p class="paragraf-3 para-style-override-18"><span>Gericilik yıllarında Bolşevikler arasında ciddi iç kavgalar, ayrışmalar yaşandı; aydınlar yitirildi. Ancak, bütün bu güç dönemlerde, parti üç noktada geri adım atmadı. Devrim hedef ve stratejisine bağlılık, büyük bir iradeyle, kendine güvenle sürdürüldü; yurtdışında ideolojik merkez, içeride pratik örgütsel önderlik, işçi sınıfı içindeki örgüt çekirdekleri korundu; yeniden ve yeniden kuruldu. Duma seçimlerinin gösterdiği gibi, işçi sınıfı kitlesinin ilgisi ve güveni sürekli olarak geliştirildi. Tutuklamalarla dağıtılan yerel örgütlerin, ele geçen matbaaların yenileri kuruldu. Ekonomik ve siyasal ajitasyon, kimi zaman çok daralmış bir seslenme alanı için bile olsa sürdürüldü.</span></p>

      <p class="paragraf-3 para-style-override-18"><span>1917 Şubat’ı ile Ekim’i arasındaki 9 ay içinde Bolşevik Partisi’nin Rusya ölçeklerinde dar bir kadro partisinden devrime öncülük eden kitlesel partiye dönüşmesi, en başta izlenen yaratıcı ve devrimci siyaset sayesinde gerçekleşti. Bu siyaseti taşıyan, yayan, kitlesel çapta örgütleyen, devrimci koşullarda “nükleer” serpme ve sarsma etkisi yaratan ise Bolşevik çekirdekti.</span></p>

      <p class="paragraf-3 para-style-override-18"><span>Yılların deneyimine ve birikimine sahip Bolşevik kadroların başarısında, özellikle önderliğin oluşum ve siyaset tarzının baş mimarı olan Lenin’in orkestrasyon yeteneğinin azımsanmayacak payı olduğu açıktır. Önderlik “oluşumu” daha doğuşunda Rus devrimci gerçekliğinin zenginliğini, çeşitliliğini yansıtıyor, devrimci dönemlerde ise bu zenginlik, sürecin büyüyen görevlerine yanıt verebilecek kapasitedeki bir önderlik bileşiminin, birbiriyle sürtüşmeden partiye eşik atlatmasına hizmet ediyordu. Yinelemiş oluyorum, Bolşevik önderlik, ekip adamlarından, gücünü örgütsel konumlardan alan bürokratlardan değil, üretken ideologlardan, yetenekli kitle sözcülerinden, işbitiren örgütçülerden oluşuyordu. İlkesel sorunlarda katı ve sert Lenin, özellikle devrimci açılım dönemlerinde son derece toparlayıcı bir önderlik pratiği gösterdi. Sertlikle toparlayıcılık arasındaki salınımlara yön veren ise devrim davasının, amaç disiplininin her şeyin, özellikle de kişisel kırgınlık ve yakınlıkların üstünde tutulmasıydı.</span></p>

      <p class="paragraf-3 para-style-override-18"><span>Krupskaya’nın anılarından okuyalım: “İlyiç’in özelliklerinden biri de temel konular üzerinde yapılan tartışmalarla, şahsi konular üzerinde yapılan gevezelikleri birbirinden ayırabilmesi ve davanın önemini her şeyin önünde tutabilmesiydi. Plehanov, kafasında yığınla kötü düşünceler taşıyan bir insan olabilirdi ama devrimci dava, onunla işbirliğini gerektiriyorsa, İlyiç geri çekilmezdi… İlyiç karşı saldırıya geçtiği zaman amansızca vurur ve kendi görüşlerini savunurdu, fakat çözümlenmesi gereken yeni sorunlar ortaya çıktığında ve hasımları ile işbirliği yapmasının mümkün olduğuna inandığında, dün hasmı olan kişinin, şimdi yoldaşı olurdu. Bunu yapmak için özel bir çaba harcamazdı. İlyiç’in üstünlüğü de burada ortaya çıkardı. Temel konular üzerinde büyük bir titizlik gösterdiği halde, akıl almayacak ölçüde iyimserdi. Aldığı kararlarda ara sıra yanlışlık yapmasına karşın bu iyimserliği, bütün olarak, dava uğruna yaptığı mücadelede kendisine yardımcı olurdu. Ancak temel konular üzerinde anlaşma olmadığı sürece, başarıya ulaşmanın mümkün olmayacağına inanırdı.”</span><span class="dip"><a class="footnote-link" href="#footnote-225-346" id="footnote-225-346-backlink">346</a></span></p>

      <p class="paragraf-3 para-style-override-18"><span>Lenin’in önderlik tarzı özet olarak böyleydi. O kadar çok örneği var ki… Hemen eklemem gerekiyor, bu tarz, yalnızca devrimci durum koşulları için değil, sürecin tümü için geçerlidir. Onlarcası içinden bir örnek: Maxim Gorki’ye 1913 Ocak ayında gönderdiği bir mektupta, Bolşevik Parti içinde gericilik yıllarında çıkan, partinin yıllarca içe dönük bir mücadeleyle zaman ve enerji harcamasına neden olan, idealist hatta dinsel felsefi görüşleri (Machizm) ve ikinci Duma seçimlerinin boykot edilmesini savunan Otzovist (Rusça “geri çağırıcılar” anlamına geliyor) muhalefetin bile “Machizm, Tanrı yücelticiliği ve benzer saçmalıklara” son vermeleri durumunda partiye dönmelerini sevinçle karşılayacağını yazdı.</span><span class="dip"><a class="footnote-link" href="#footnote-225-347" id="footnote-225-347-backlink">347</a></span> <span>Parti içi ideolojik siyasal sorunlar hep aynı kurgu ve anlayış içinde çözüldü. Önce sorunlar tüm partinin bilgisine çoğunlukla da yazılı olarak sunuldu. Parti toplantılarında ve basınında tartışıldı. Tartışmanın sonunda birlik yeniden sağlanamazsa, azınlıkta kalanlar azınlık olduklarını kabul edip, eylem kararlarına uydukları sürece farklılık ayrılığa dönüşmedi. Temel farklılıklar sürüyor ve azınlıkta kalanlar parti bütününe kapalı, iç disiplini olan bir hizip olarak örgütlenme “özgürlüğü”nü kullanıyorlarsa, merkez ya da çoğunluk da onları parti dışına çıkarma “özgürlüğü”nü yaşama geçirdi. Hiçbiri “yes men” olmayan, yetenekli ve önder kişiler her zaman partinin önderlik yetki ve sorumluluğuna ortak edildiler. Kamenev, Zinoviev, Troçki, Stalin, Buharin, Radek, Thomski, Kollantay türünden yetenekli, ama aynı zamanda “zor” insanlar en kritik, en önemli sorumluluk ve yetkileri kullandılar. Biyografilerde bunlarla ilgili zengin malzeme var. Lenin’in, vasiyetinde ancak büyük bir rezervasyonla Marksist sayılabileceğini not ettirdiği Buharin’i 1917 Ağustos’unda</span> <span class="char-style-override-2">Pravda</span><span>’nın editörlüğüne önermesi ve getirmesi; yıllarca farklı konumlarda oldukları Troçki’nin devrimden sonra dışişleri ve savaş komiserliklerini üstlenmesini savunması ve sağlaması; 1917 Ekim’inde ayaklanma kararına karşı çıkan, bununla da yetinmeyip kararı duyuran, partiden ihraç edilmesini istediği Kamenev’in partinin en önemli örgütü olan Petersburg komitesinin başında kalmasına, devrimden sonra Sovyet Merkez Yürütme Komitesi Birinci Başkanlığı’nı üstlenmesine en azından razı olması, Kamenev’le aynı tutumu alan Zinoviev’in 1919’da Komintern Yürütme Komitesi Başkanlığı’na “evet” demesi… Yalnızca bu örnekler bile önderlik tarzıyla ilgili çok şey anlatıyor.</span></p>

      <p class="paragraf-3 para-style-override-18"><span>Devrim sonrasında, önce adım adım, sonra hızlanarak oluşan bürokratik deformasyonun en önemli nedenlerinden biri, bu önderlik stilinin terk edilmesidir.</span></p>

      <p class="paragraf-3 para-style-override-18"><span>Lenin sonrası dönemin neredeyse tüm Leninistlerinin sorunu da, başka birçok şeyin yanı sıra bu önderlik biçemini anlayamamış ve uygulayamamış olmalarıdır.</span></p>

      <p class="paragraf-3 para-style-override-18"><span>1917 Ekim Devrimi tipinde bir devrim ikinci kez gerçekleşmedi. Bolşevik Partisi’nin aynen tekrarı ya da taklidi olan bir örgütlenmeye değil (böyle bir şey olanaksızdır), temel ilkelerini yeni durumlara uygun yeni sentezlerle yeniden üreten başarılı örneklere de pek rastlanmadı. Tek ülkede sosyalizmi savunmayı, dünya komünist hareketinin birincil, yani en başta dünya devrimi olmak üzere tüm ötekilerin önüne geçen görevi olarak koyan, partilerin devrim programlarını buna göre sınıflandıran, komünist hareketi birlik ve türdeşlik adına bürokratik bir vesayet altında tutan Komintern’in ve o dönemin partilerinin, Avrupa Maksizminin “Avrupa komünizmi”ne varan serüveninin değerlendirilmesi ayrı çalışmaların konusudur.</span></p>

      <p class="paragraf-3 para-style-override-18"><span>Bu bölümde, Leninizmin, 20. yüzyıl başı Rusya’sına özgü yönleriyle, siyaset ve parti teorisine getirdiği evrensel katkıları ortaya koymaya, Bolşevik deneyimin canlı, yaşayan özünü göstermeye çalıştım. Metnin analitik karakteri nedeniyle, ayrıca sonuçlar yazmıyorum.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-234-backlink" id="footnote-225-234">234</a> Lenin, “Proletaryanın devrimimizdeki görevleri” 10 Nisan 1917, <span class="char-style-override-2">Collected Works</span>, c. 24, s. 86</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-235-backlink" id="footnote-225-235">235</a> Aktaran: F. Engels, “Rusya’daki toplumsal ilişkiler üzerine”, Nisan 1875, MECW, C.24, s.39 Internet Marxist Archive, www.marxist.org</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-236-backlink" id="footnote-225-236">236</a> Agy</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-237-backlink" id="footnote-225-237">237</a> K. Marx-F. Engels, <span class="char-style-override-2">Werke,</span> Dietz Verlag Berlin 1967, Band (cilt) 35, s.166-167</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-238-backlink" id="footnote-225-238">238</a> K. Marx- F. Engels, <span class="char-style-override-2">Komünist Parti Manifestosu</span>, agy, s. 54</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-239-backlink" id="footnote-225-239">239</a> E.H. Carr, <span class="char-style-override-2">The Bolshevik Revolution</span> 1917-1923 Penguin Boks, Singapor, 1983, c.1 s. 64</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-240-backlink" id="footnote-225-240">240</a> Agy.s.14</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-241-backlink" id="footnote-225-241">241</a> Agy. s. 27</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-242-backlink" id="footnote-225-242">242</a> Lenin, <span class="char-style-override-2">Collected Works</span>, agy. c. 1, s. 499</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-243-backlink" id="footnote-225-243">243</a> Lenin, agy, c. 5, s. 361</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-244-backlink" id="footnote-225-244">244</a> Agy, s. 362</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-245-backlink" id="footnote-225-245">245</a> E. H. Carr, <span class="char-style-override-2">The Bolshevik Revolution 1</span> 1917-1923, Penguin Books, Singapore, s. 39</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-246-backlink" id="footnote-225-246">246</a> N. K. Krupskaya, <span class="char-style-override-2">Lenin’den Anılar-1</span>, Çeviren A. B, Odak Yayınevi, Ankara, Haziran 1974, s. 95</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-247-backlink" id="footnote-225-247">247</a> Agy. s. 99</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-248-backlink" id="footnote-225-248">248</a> Lenin <span class="char-style-override-2">Collected Works</span>, agy, c. 7, s. 478</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-249-backlink" id="footnote-225-249">249</a> Agy. s. 107</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-250-backlink" id="footnote-225-250">250</a> Lenin, <span class="char-style-override-2">Collected Works</span>, agy. c. 7, s. 242</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-251-backlink" id="footnote-225-251">251</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-252-backlink" id="footnote-225-252">252</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-253-backlink" id="footnote-225-253">253</a> E. H. Carr, agy, s. 43</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-254-backlink" id="footnote-225-254">254</a> Agy. s. 43-44</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-255-backlink" id="footnote-225-255">255</a> Agy. s. 44-45</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-256-backlink" id="footnote-225-256">256</a> Lenin, <span class="char-style-override-2">Collected Works</span>, agy, c. 7, s. 385</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-257-backlink" id="footnote-225-257">257</a> Agy. s. 242</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-258-backlink" id="footnote-225-258">258</a> Agy. s. 268</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-259-backlink" id="footnote-225-259">259</a> Agy. s. 255</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-260-backlink" id="footnote-225-260">260</a> Agy. s. 255 dipnot</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-261-backlink" id="footnote-225-261">261</a> Agy, c. 6, s. 500</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-262-backlink" id="footnote-225-262">262</a> Agy, c.7, s. 267-268</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-263-backlink" id="footnote-225-263">263</a> Agy. s. 270</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-264-backlink" id="footnote-225-264">264</a> Agy. s. 309</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-265-backlink" id="footnote-225-265">265</a> Agy. s. 394-395</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-266-backlink" id="footnote-225-266">266</a> Agy, s. 472-483</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-267-backlink" id="footnote-225-267">267</a> Lenin, <span class="char-style-override-2">Collected Works</span>, c. 8, s. 196</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-268-backlink" id="footnote-225-268">268</a> Haluk Yurtsever, <span class="char-style-override-2">Türkiyenin Dönemeci</span>, Etki Yayınevi, İstanbul, Mart 1993.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-269-backlink" id="footnote-225-269">269</a> Lenin, <span class="char-style-override-2">Imperialism The Highest Stage of Capitalism</span>, Collected Works, c. 22, s. 295</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-270-backlink" id="footnote-225-270">270</a> Haluk Yurtsever, <span class="char-style-override-2">Sınıf ve Parti</span>, NK Yayınları, İstanbul, Haziran 2004</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-271-backlink" id="footnote-225-271">271</a> Lenin, <span class="char-style-override-2">Collected Works</span>, agy. c. 13, s.107-108</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-272-backlink" id="footnote-225-272">272</a> Lenin, <span class="char-style-override-2">Collected Works</span>, c. 5, s. 383-384</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-273-backlink" id="footnote-225-273">273</a> Agy. s. 384</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-274-backlink" id="footnote-225-274">274</a> <span xml:lang="en-US">Dick Geary,</span> <span class="char-style-override-2" xml:lang="en-US">Karl Kautsky</span><span xml:lang="en-US">, Manchester University Press, Manchester 1987, s. 31</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-275-backlink" id="footnote-225-275">275</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-276-backlink" id="footnote-225-276">276</a> Lenin, <span class="char-style-override-2">Collected Works</span>, agy. c. 5, s. 422</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-277-backlink" id="footnote-225-277">277</a> Agy. s. 413</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-278-backlink" id="footnote-225-278">278</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-279-backlink" id="footnote-225-279">279</a> Marx’ın Bolte’ye 23 Kasım 1871 tarihli mektubu. K. Marx- F. Engels, Selected Works, agy. s. 423-424</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-280-backlink" id="footnote-225-280">280</a> Lenin, “Our Immediate Task”, <span class="char-style-override-2">Collected Works</span>. C. 4, s. 215</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-281-backlink" id="footnote-225-281">281</a> Lenin Collected Works, agy. c. 5. s</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-282-backlink" id="footnote-225-282">282</a> Lenin, <span class="char-style-override-2">Collected Works</span>, c. 5, s. 415-416</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-283-backlink" id="footnote-225-283">283</a> Agy, s. 416-417</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-284-backlink" id="footnote-225-284">284</a> Agy, s. 413-414</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-285-backlink" id="footnote-225-285">285</a> Agy, s. 414</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-286-backlink" id="footnote-225-286">286</a> K. Marx-F. Engels, <span class="char-style-override-2">Selected Works</span>, agy. c. 1, s. 41</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-287-backlink" id="footnote-225-287">287</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-288-backlink" id="footnote-225-288">288</a> Agy. c. 3, s. 31</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-289-backlink" id="footnote-225-289">289</a> Lenin, <span class="char-style-override-2">Collected Works</span>, c. 7, s. 258-259</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-290-backlink" id="footnote-225-290">290</a> Lenin, agy, c. 33, s. 209</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-291-backlink" id="footnote-225-291">291</a> Kemal Okuyan, <span class="char-style-override-2">‘Ne Yapmalı’cılar Kitabı/Öncülük ve Parti Teorisi</span>, NK Yayınları, İstanbul, Dördüncü Baskı, Mart 2003, s. 38</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-292-backlink" id="footnote-225-292">292</a> Agy, s. 46</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-293-backlink" id="footnote-225-293">293</a> Agy, s. 48</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-294-backlink" id="footnote-225-294">294</a> Agy, s. 47</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-295-backlink" id="footnote-225-295">295</a> Agy, c. 5, s. 426</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-296-backlink" id="footnote-225-296">296</a> Agy. s. 428</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-297-backlink" id="footnote-225-297">297</a> Agy. s. 438-439</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-298-backlink" id="footnote-225-298">298</a> Karl Marx, <span class="char-style-override-2">Fransa’da Sınıf Savaşımları 1848-1850,</span> Çeviren: Sevim Belli, Sol Yayınları, Ankara, Dördüncü Basım, Ekim 1996, s. 39</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-299-backlink" id="footnote-225-299">299</a> Lenin, <span class="char-style-override-2">Collected Works,</span> c. 3, s. 581-582</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-300-backlink" id="footnote-225-300">300</a> Leon Trotsky, <span class="char-style-override-2">The History of the Russian Revolution</span>, Translated by: Max Eastman, Pluto Press, Londra, 1977, s. 31-32</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-301-backlink" id="footnote-225-301">301</a> Agy. s. 432</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-302-backlink" id="footnote-225-302">302</a> Lenin, <span class="char-style-override-2">Collected Works</span>, agy. c. 6, s.241</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-303-backlink" id="footnote-225-303">303</a> Tony Cliff, <span class="char-style-override-2">Lenin</span> <span class="char-style-override-2">Building the Party</span> 1893-1914, Bookmarks, London 1986, s. 331</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-304-backlink" id="footnote-225-304">304</a> David Lane, <span class="char-style-override-2">The Roots of Russian Communism</span>, Londra, 1975, s. 65</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-305-backlink" id="footnote-225-305">305</a> Agy. s. 67</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-306-backlink" id="footnote-225-306">306</a> Aktaran Tony Cliff, <span class="char-style-override-2">Lenin 1893-1914 Building the Party</span>, Bookmarks, London Temmuz 1986, s. 42</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-307-backlink" id="footnote-225-307">307</a> Agy, s. 43</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-308-backlink" id="footnote-225-308">308</a> David Lane, agy. s. 69</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-309-backlink" id="footnote-225-309">309</a> Agy. s.72</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-310-backlink" id="footnote-225-310">310</a> David Lane, agy. s. 26</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-311-backlink" id="footnote-225-311">311</a> A. Y Badayev,<span class="char-style-override-2">Bolsheviks in the Tsarist Duma</span>, Bookmarks, Londan, Mart 1987, s. 9</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-312-backlink" id="footnote-225-312">312</a> Tony Cliff, <span class="char-style-override-2">Lenin, 1914-1917 All Power to the Soviets,</span> Bookmarks, London, 1985, s. 160</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-313-backlink" id="footnote-225-313">313</a> Lenin, <span class="char-style-override-2">Collected Works</span>, c. 20, s.528-529</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-314-backlink" id="footnote-225-314">314</a> Tony Cliff, <span class="char-style-override-2">Lenin 1893-1914 Building the Party</span>, agy. s. 351</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-315-backlink" id="footnote-225-315">315</a> E. H. Carr, <span class="char-style-override-2">The Bolshevik Revolution 1 1917-1923</span>, Penguin Books, Middlesex 1983. s. 94</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-316-backlink" id="footnote-225-316">316</a> Oskar Anweiler, Rusya’da Sovyetler (1905-1921), Fransızca’dan çeviren: Temel Keşoğlu, Ayrıntı, İstanbul, Temmuz 1990, s. 67</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-317-backlink" id="footnote-225-317">317</a> Agy, s. 90</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-318-backlink" id="footnote-225-318">318</a> Agy. s.119</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-319-backlink" id="footnote-225-319">319</a> Agy, s. 120</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-320-backlink" id="footnote-225-320">320</a> Lenin, <span class="char-style-override-2">Collected Works</span>, agy, c. 10, s. 19-20</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-321-backlink" id="footnote-225-321">321</a> Agy, s. 23-24</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-322-backlink" id="footnote-225-322">322</a> E. H. Carr, agy, s. 100</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-323-backlink" id="footnote-225-323">323</a> Oskar Anweiller, agy, s. 197</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-324-backlink" id="footnote-225-324">324</a> E. H. Carr, agy, s.103</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-325-backlink" id="footnote-225-325">325</a> Agy, s. 104</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-326-backlink" id="footnote-225-326">326</a> K. Marx-F. Engels<span class="char-style-override-2">, Komünist Parti Manifestosu</span>, Çeviren Erkin Özalp, s. 15</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-327-backlink" id="footnote-225-327">327</a> Ernest Mandel, “Vanguard Parties”, <span class="char-style-override-2">Mid-American Review of Sociology</span>, No: 2, 1983</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-328-backlink" id="footnote-225-328">328</a> Metin Çulhaoğlu, “Parti İçi Yaşam: Orman Kanunları mı, İlkeler mi?’, Sosyalist Politika, Şubat 1995, Sayı: 4, s. 26</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-329-backlink" id="footnote-225-329">329</a> Agy, s. 24</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-330-backlink" id="footnote-225-330">330</a> Lenin, <span class="char-style-override-2">Collected Works</span>, agy. c.10, s. 33-34</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-331-backlink" id="footnote-225-331">331</a> Krupskaya. s. 89</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-332-backlink" id="footnote-225-332">332</a> Paul Le Blanc, <span class="char-style-override-2">Lenin and the Revolutionary Party, Humanities Press</span>, New Jersey, 1990, s. 129</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-333-backlink" id="footnote-225-333">333</a> Lenin, Collected Works, agy, c. 31, s. 24-25</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-334-backlink" id="footnote-225-334">334</a> Agy,. c.10, s. 443</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-335-backlink" id="footnote-225-335">335</a> Lenin, <span class="char-style-override-2">Collected Works</span>, agy, c. 7, s. 352,</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-336-backlink" id="footnote-225-336">336</a> Agy. s. 354</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-337-backlink" id="footnote-225-337">337</a> Agy. c. 34, s. 53</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-338-backlink" id="footnote-225-338">338</a> Agy, c. 32, s. 243</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-339-backlink" id="footnote-225-339">339</a> Agy, c. 11, s. 434</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-340-backlink" id="footnote-225-340">340</a> Agy, c. 10, s. 502-503</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-341-backlink" id="footnote-225-341">341</a> Lenin, <span class="char-style-override-2">Collected Works</span>, agy, c. 10, s. 127</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-342-backlink" id="footnote-225-342">342</a> Marcel Liebman, <span class="char-style-override-2">Lenin Döneminde Leninizm Muhalefet Yılları,</span> C. 1, Türkçesi: Osman Akınhay, Belge Yayınları, İstanbul, Tarihsiz, s. 50</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-343-backlink" id="footnote-225-343">343</a> Haluk Yurtsever, <span class="char-style-override-2">Tarihten Güncelliğe Sınıf Savaşları ve Devlet</span>, Yordam Kitap, İstanbul, Kasım 2006.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-344-backlink" id="footnote-225-344">344</a> Leonard Schapiro, <span class="char-style-override-2">The Communist Party of the Soviet Union</span>, Eyre and Spottiswoode, London, 1970, s. 103</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-345-backlink" id="footnote-225-345">345</a> Lenin, <span class="char-style-override-2">Collected Works</span>, agy, c. 17, s. 202</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-346-backlink" id="footnote-225-346">346</a> N. K. Krupskaya, <span class="char-style-override-2">Lenin’den Anılar 2</span>, Çeviren, A.B, Odak Yayınları, Ankara, Haziran 1974, s. 103-104</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-347-backlink" id="footnote-225-347">347</a> Lenin <span class="char-style-override-2">Collected Works</span>, c. 35, s. 70</p>
        </div>
      </div>
    </div>
  </div>
</body>
</html>
