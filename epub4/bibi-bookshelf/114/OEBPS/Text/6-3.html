<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-3.html" xml:lang="tr-TR">
    <div class="Basic-Text-Frame">
      <p class="split"></p>

      <p class="Numara">ÜÇ</p>

      <p class="anabaslik-1 para-style-override-19" id="toc_marker-5"><span>YABANCILAŞMA VE ÖZGÜRLÜK</span></p>

      <p class="resim-1"><img alt="sekil1.png" class="image" height="24" src="../Images/sekil1_fmt4.jpeg" width="53" /></p>

      <p class="paragraf-3 para-style-override-18"><span>İnsanın birey olma sürecinde burjuva devrimleriyle, kapitalizmle birlikte önemli bir adım atıldığı kuşkusuzdur. Üretim araçlarına sahip kapitalist, işgücüne sahiplikten başka yaşamak için hiçbir olanağı olmayan “özgür işçi” ve bu iki sahipliği çelişkili biçimde varlığında birleştiren küçük üretici burjuva toplumun “birey”leri olarak var oldular. Birey olmanın ideolojik cephesinde, kapitalistleşme süreçlerine koşut aydınlanma atılımı yer aldı.</span></p>

      <p class="paragraf-3 para-style-override-18"><span>Aydınlanma, Batı Avrupa’da oldukça uzun bir</span> <span class="char-style-override-2">kilise karşıtlığı</span> <span>birikiminin ve süreç içinde burjuva sınıfı doğuran kapitalizm öncesi</span> <span class="char-style-override-2">ticari etkinliğin</span> <span>buluştuğu kavşakta doğdu. İki temel sütun üzerinde inşa edildi: İlerleme düşüncesi ve materyalizm. Bu iki açılım çok önemli bir tarihsel ilerlemeydi. Ama iki temel zaafı en başından taşıyordu: Aydınlanmacı ilerleme düşüncesi,</span> <span class="char-style-override-2">üretim biçimleri</span> <span>ve</span> <span class="char-style-override-2">sınıf mücadelesi</span> <span>kavramlarından yoksundu. Aydınlanmacı materyalizm, diyalektik olmayan bir materyalizmdi. Yeri gelmişken eklemekte yarar var; Marksistler açısından kapitalizm, diyalektik olarak sosyalizmi hazırladığı için ilerleme sayılmaktadır.</span><span class="dip"><a class="footnote-link" href="#footnote-225-143" id="footnote-225-143-backlink">143</a></span> <span>Bugün, kapitalizmin bu tanım çerçevesinde bile ilerleyecek bir yeri kalmadığı görüşündeyim.</span></p>

      <p class="paragraf-3 para-style-override-18"><span>İnsanı, hümanizmi, kuşkuculuğu, deneyselliği ve bireyselliği öne çıkaran; metafizik düşünceyle, doğmacılıkla, skolastizmle mücadeleyi yükselten; toplum yaşamını dinsel inancın sultasından kurtulmuş akılla düzenleme amacını, akılla nesnel yasaların kavranabilir olduğu düşüncesini yayan aydınlanma açılımı insanın bireyleşmesi sürecine önemli bir ideolojik katkı yaptı. Ne var ki, burjuva aydınlanmacılığı Ortaçağın karanlığına güçlü bir ışık tutarken, toplumsal olgu ve süreçler arasındaki bütünsellik ve nedensellik ilişkilerini derinlemesine çözecek bir yöntemsel çerçeve yaratamadı. Din ve boş inançlar karşısında aklın egemenliği, aklın yüceltilmesi açılımı, bu kez pozitivizm, nesnelci idealizm, mekanik ve döngüsel determinizm, ussal bilinemezcilik türünden birbiriyle kimi zaman uyumlu, kimi zaman çelişkili düşüncelerle sakatlandı. Çok daha önemlisi, burjuva egemenliği pekiştikçe, aydınlanma akılcılığı, sömürünün de akılcılaştırılmasına hizmet etti.</span></p>

      <p class="paragraf-3 para-style-override-18"><span>Bütün bu değinmelerin günümüz açısından önemi şuradan geliyor: Aydınlanmanın temsilcisi ve taşıyıcısı burjuva sınıfın, tarihsel ve toplumsal konumu işçi sınıfı hareketiyle ve Marksizmle karşı karşıya geldiği andan başlayarak önemli bir değişikliğe uğradı. Bu sürecin, 20. yüzyılın başında ve sonunda kendini güçlü biçimde duyuran, ikisi de aydınlanma geleneğini çaresizliğe uğratan iki önemli uğrağı olduğunu söyleyebiliriz. Birincisi, Ekim Devrimi ile başlayan dönemdir. Bu dönem aydınlanmacılık üzerinde hem ileriye hem de geriye çekici, gericileştirici (reaksiyoner) etkiler yarattı. Sosyalizm, bir yandan aydınlanmacılığın da şu ya da bu biçimde kendini sürdürebilmesine enerji sağlayan güçlü bir kaynaktı. Ama son derece diyalektik bir ilişkiyle sosyalizmin ışığı, aynı zamanda gericiliği tırmandırdı. Işığın parlak olduğu yerde gölge ve karanlık da koyulaştı.</span></p>

      <p class="paragraf-3 para-style-override-18"><span>Geç kapitalistleşen ve Batıdaki süreçlerden geçmeyen Türkiye tipindeki ülkeler ise, aydınlanmacılığı ya hiç yaşamadan ya da “yukarıdan” yaşayarak kapitalistleştiler. Birey olmadan bireyciliğe geçiş, dinsel cemaat kültürüyle kapitalist ekonomi içinde sermaye sahibi özne olarak yükseliş birçok toplumsal soru ve probleme kaynaklık etti.</span></p>

      <p class="paragraf-3 para-style-override-18"><span>Sosyalizmin güç ve etki yitirdiği “gerici ara dönem” olarak adlandırdığım günümüzde ise, enerji kaynağının zayıflamasıyla birlikte, burjuva aydınlanmacılığının pili de boşaldı.</span></p>

      <p class="paragraf-3 para-style-override-18"><span>Bu çok kısa özetlenen sürecin ürünü olan birey, kendini ve dünyayı değiştiren, geliştiren özgür insan olma yönünde ilerleyemedi; kapitalizm insanı bencilleştirdi; aynı anlama gelmek üzere bireycileştirdi. Birey olmak, kapitalizm altında insanlığın attığı önemli bir adımdı. Bireycilik bu adımın geri alınması oldu.</span></p>

      <p class="paragraf-3 para-style-override-18"><span>Burada bir parantez içi not olarak postmodernizmin</span><span class="char-style-override-2">,</span> <span>buradan bakıldığında</span> <span class="char-style-override-2">premodernist</span> <span>olduğunu söyleyeceğim. Çünkü, bu en güncel ve sürümdeki burjuva felsefesi, temel önerme olarak, gerçekliğin toplumsal ve nesnel değil öznel ve inançsal olduğunu ileri sürmektedir. Nesnellik diye bir şey yoktur; dış dünya önemli değildir; asıl gerçek kişinin algıladığı, inandığı dünyadır. Bu, pozitivizme ve materyalizme karşı idealist felsefenin, inancın ve dogmatizmin savunusudur. Nesnellik, bilimsellik, bütünsellik, dünyanın bilinebilirliği ve değiştirilebilirliği yadsınmakta, bilinemezcilik, kesinsizlik, parçacılık yüceltilmektedir. Toplumsallık, sınıfsallık, sınıf mücadelesi yerine mikro kimlikçilik, mikro milliyetçilik, saçılmış bireylerin, yerel cemaatlerin dağınık mücadeleleri önerilmektedir.</span></p>

      <p class="paragraf-3 para-style-override-18"><span>Metafizik düşünce ve ideolojinin bunca yıl sonra, burjuva toplumlarında egemen duruma gelmesinin başka ve daha “güncel” nedenlerinin de olması gerekir.</span></p>

      <p class="paragraf-3 para-style-override-18"><span>İçinden geçmekte olduğumuz gerici ara dönemde, neredeyse dünyanın her yerinde bilimdışı, mistik bir düşünsel ikliminin egemen olmasının bir nedeni, yoksulluğun ve eşitsizliğin görülmemiş ölçüde artmasıdır. Emekçilerin, yoksulların, bugünkü düzen içinde dünya nimetlerine ulaşma, sınıf atlama olasılıkları olağanüstü ayrıksı ve rastlantısal durumlar dışında kalmamıştır. Düzeni değiştirmeye yönelik umut ve enerji zayıflamıştır. Bilimdışı, hayal ürünü görüşlerin güç kazanmasının, çaresiz insanın gerçek yerine büyüye, bu dünya yerine öteki dünyaya, siyasal örgüt yerine tarikatlara, tarihsel gerçeklikler ve nesnellikler yerine efsanelere inanmaya yönelmesinin önemli nedenlerinden biri budur. Aynı madalyon öteki yüzünde ise, hükmeden sınıfın, büyük çoğunluğun bu duruma ancak öteki dünya hayaliyle rıza göstereceği bilgisi ve bilinciyle hareket etmesi ve bir mutlu azınlığın hedonist (hazcı) dünyası uğruna tüm insani ve evrensel iddia ve kavramlarından vazgeçmesi ve bunun yarattığı büyük boşluk var.</span></p>

      <p class="paragraf-3 para-style-override-18"><span>Düzen sözcülerinin itirafları kimi zaman, “biz” karşıtların eleştirilerinden daha açıklayıcı olabiliyor. Emperyalizmin ünlü “guru”larından, Polonya kökenli bilinçli bir anti-komünist ve Carter’ın dış güvenlik başdanışmanı olan Zbigniev Brzezinski, Nobel ödüllü Czeslaw Milosz’un 1991’deki bir yazısından şu saptamayı katılarak aktarıyor: “Bana kalırsa, Marksizm’in başarılı olmasının asıl nedeni, Avrupa kıtasındaki dini duyguların zaman içinde zayıflamasıdır.”</span><span class="dip"><a class="footnote-link" href="#footnote-225-144" id="footnote-225-144-backlink">144</a></span></p>

      <p class="paragraf-3 para-style-override-18"><span>Brzezinski, “gelişmiş, zengin ve demokratik” diye nitelediği kapitalist ülkelerin, “kilise ve devlet işlerinin ayrılmasını da istismar ederek, dinsel faktörün alanını daralttığını ama bunun yerine geçecek herhangi bir dünyevi ‘kategorik zorunluluk’” yaratmadığını, ve böylece insanın içsel ahlaki yasalarının bir boşluğa dönüştüğünü yazıyor.</span><span class="dip"><a class="footnote-link" href="#footnote-225-145" id="footnote-225-145-backlink">145</a></span> <span>Böylece, sekülerleşme ile birlikte nasıl bir “boşluk” doğduğunu egemenlerin ağzından öğrenmiş oluyor, deyim uygunsa “mikro inanç” topluluklarının bu boşluğu yukarıdaki alıntıların yazıldığı tarihten on yıl kadar sonra nasıl doldurulduğunu ise bugün çıplak gözle görüyoruz.</span></p>

      <p class="paragraf-3 para-style-override-18"><span>Teorik ve tarihsel sınırlarına gelen, zamanı dolan dönemler yaşamlarını olumlusundan değil olumsuzundan, tersinden çözümlerle uzatıyorlar. Maddi zenginlik bakımından dev boyutlar almış “kendi” varlıklarının ve çıkarlarının ötesinde, hiçbir genel, toplumsal, kamusal çıkar ya da gerekliliğin temsilcileri değiller artık.</span></p>

      <p class="paragraf-3 para-style-override-18"><span>Şimdi insan bireyin, kapitalizm altında geldiği noktayı anlama çabasına</span> <span class="char-style-override-2">yabancılaşma</span> <span>ve</span> <span class="char-style-override-2">özel mülkiyet</span> <span>kavramları üzerinden devam edebiliriz.</span></p>

      <p class="ara1"><span class="char-style-override-15">Yabancılaşma</span></p>

      <p class="paragraf-3 para-style-override-18"><span>Marksist yabancılaşma kavramı, üretim ve emek süreçleri üzerinde geliştirilmiştir. Üstünlüğü de buradadır. Çünkü, ayrıntılarıyla göstermeye çalıştığım gibi, üretmek yalnızca insana özgüdür. Gereksinmelerini karşılamak, yaşamın sürekliliğini sağlamak için üretim, tüm insan toplumlarının, toplum biçimlerinin ortak özelliğidir. O halde, en başta bu nedenle, emeğin yabancılaşması insanın yabancılaşmasıdır.</span></p>

      <p class="paragraf-3 para-style-override-18"><span>Bu açıdan yaklaşıldığında yabancılaşma, insanın üretim etkinliğinden, ürünün, yarattığı ilişkilerin kendi denetiminden uzaklaşması, tüm bunların onu sınırlayan, ona egemen bir güç olarak karşısına dikilmesidir. Sermayenin emek üzerindeki egemenliği, birikmiş, nesneleşmiş emeğin canlı emek üzerindeki egemenliğinden başka bir şey değildir. Emek, emek gücü olarak satıldığı anda, üreticinin yarattığı ürünler üzerinde denetim ve kullanım hakkı yok olmaktadır. Ne üretileceğine, nasıl üretileceğine, üretilene ne yapılacağına üretici değil sermaye sahibi karar vermektedir. İnsanın en yaratıcı etkinliği olan emek, böylece insanî özelliğini yitirmektedir.</span></p>

      <p class="paragraf-3 para-style-override-18"><span>Kapitalizm, değeri insandan alıp, satılmak üzere üretilen nesneye yüklemiştir. Emek gücünün alınıp satılan metaya dönüşmesi, emeği, emekçinin yaşamını yeniden üretmesinin zorunlu koşulu durumuna getirmiştir.</span></p>

      <p class="paragraf-3 para-style-override-18"><span>Kısa öykü şöyledir: İnsan ürettiği şeyi tüketerek, üretim sırasında tükettiği beden gücünü yeniden kazanır ve aynı zamanda bedenini denetleyecek zihin gücünü artırır. İlkel toplumda, yiyeceklerin paylaşılması üretim ile tüketimi birleştiren halkaydı. Topluluğun üyeleri, ortaklaşa ürettiklerini, eşit paylara bölerek tüketirlerdi. Paylar ister istemez eşitti, çünkü bütün topluluğun ortak çabası sonucunda ancak topluluğun varlığını sürdürmesini sağlayacak miktarda üretim yapılabilmekteydi. Üretim fazlası diye bir şey yoktu. Daha gelişkin araçların kullanılmasıyla tüketilenden</span> <span class="char-style-override-2">fazla</span> <span>üretimin gündeme gelmesi işbölümünün temelini oluşturdu. Emek üretkenliği arttıkça, ortaklık azalma eğilimi gösterdi. Üretici artık</span> <span class="char-style-override-2">kendisi için</span> <span>bir ürün fazlası üretebilmekte, topluluk için yaptığı zorunlu çalışma ile kendisi için yaptığı çalışmayı birbirinden ayırabilmektedir. Kendi üretim fazlasını sahiplenmesiyle birlikte ürün de meta olma yolunda ilk adımı atmaktadır. Kritik nokta bu sürecin niteliksel bakımdan yeni bir işbölümü doğurması, kafa emeği ile kol emeğinin birbirinden ayrılmasıdır. Üretimin daha da geliştirilmesiyle birlikte denetim ve toplumsal örgütlenme gereksinimi kendini yeni bir düzeyde dayatmakta, topluluğun bir kesimi kol emeğinin bütünüyle dışına çıkmakta, üretim araçlarını, üretim örgütlenmesini ve kurallarını denetleyen bu kişiler en sonunda egemen sınıfı oluşturmaktadırlar. “İlk kafa emekçileri, üretimi düzenleyen ve örgütleyen şefler ve rahiplerdi. Kol emekçileri ise zanaatkârlardan ve rençperlerden oluşuyordu.”</span><span class="dip"><a class="footnote-link" href="#footnote-225-146" id="footnote-225-146-backlink">146</a></span></p>

      <p class="paragraf-3 para-style-override-18"><span>Toplumun sınıflara bölünmesiyle çakışan bir olgu olan kafa ve kol emeği arasındaki işbölümü insanın gelişiminde büyük bir atılımdı. Ama aynı zamanda toplumda ilk kez bir azınlığın zorunlu ihtiyaç maddelerini sağlamak için çalışma zorunluluğundan kurtulup toplumun üstüne çıkmasıydı. Dolayısıyla, yabancılaşma doğrultusunda da atılan ilk adımdı.</span></p>

      <p class="paragraf-3 para-style-override-18"><span>Emeğin yabancılaşması, insanın yabancılaşmasının kaynağıysa, yabancılaşmanın sona erdirilmesi de insanın doğallığına, özüne, insanlığına kavuşması olacağı için özgürleşmedir.</span></p>

      <p class="paragraf-3 para-style-override-18"><span>Yabancılaşma, beyinle elin, kafa emeğiyle kol emeğinin birbirinden ayrıldığı, emeğin parçalandığı noktada başladı. Mülkiyet ve sınıf ayrışması bu temelde gelişti. Sınıfsal ayrışma emeğin ve üretilenin soyutlanmasını, bu soyutlama kapitalistin kiraladığı işçinin niteliğine, yeteneğine tümüyle kayıtsızlaşmasını getirdi. Üretimle tüketim, ekonomiyle siyaset de birbirinden ayrıştı. Serfler bizzat ürettiklerinin bir bölümünü tüketiyorlardı; kapitalizmin işçisi ürettiğini değil ücret olarak edindiği parayla satın aldıklarını tüketmeye başladı. Paranın devreye girmesi, üretim ve tüketimin hem zaman, hem mekân olarak ayrılmasını getirdi. Benzer biçimde, sınıf ilişkisinin para/değer üzerinden kurulması ekonomik ve siyasal alanları da ayrıştırdı.</span></p>

      <p class="paragraf-3 para-style-override-18"><span>Bütün bunların temelinde toplumsal işbölümü ve özel mülkiyet var.</span></p>

      <p class="paragraf-3 para-style-override-18"><span>Emek, işbölümünün ve özel mülkiyetin ortaya çıkmasıyla birlikte insanın yaratıcı doğal etkinliği olma özelliğini yitirdi. Emeğin sonuçları, yani ürünleri doğrudan üreticiden “ücretli emek” ilişkisi ile ayrıldı. Üretilen nesne, onu üreten işçinin karşısına ondan bağımsız, yabancı bir şey olarak çıktı. Canlı emek ise, emek süreci boyunca üretilen nesneye katılarak, onun tarafından içerildi. Ölü emek durumunu aldı. Sermaye, ölü emek birikiminden başka bir şey değildir.</span></p>

      <p class="paragraf-3 para-style-override-18"><span class="char-style-override-2">Alman İdeolojisi</span><span>’nde altı çizildiği gibi, toplumsal işbölümünün ilk biçimi kadın ve çocukların erkeğin kölesi oldukları bir ilişkiydi ve mülkiyetin ilk çekirdek biçimini içeriyordu. “Aile içindeki bu gizli kölelik, çok kaba olmasına rağmen ilk mülkiyettir. Ama bu ilkel mülkiyet daha bu ilk evresinde bile modern ekonomistlerin tanımlamasına tam uymaktadır. Bu tanıma göre mülkiyet, başkasının emek gücünden yararlanma yetkisidir. Kaldı ki işbölümü ve özel mülkiyet özdeş deyimlerdir.”</span><span class="dip"><a class="footnote-link" href="#footnote-225-147" id="footnote-225-147-backlink">147</a></span> <span>Birinin bir başkasının emek gücünden karşılıksız yararlanması işbölümünün sonucudur.</span></p>

      <p class="paragraf-3 para-style-override-18"><span>İşbölümü, tek bir bireyin ya da tek bir ailenin çıkarları ile, birbirleriyle ilişki halinde olan bireylerin tümünden oluşan kolektifin çıkarları arasındaki çelişkiyi de içerir. Ayrıca işbölümü, bireysel ve ortak çıkar arasında bir farklılaşmadır ve insanın eyleminin dışarıdan bir dayatma ile bölünmesidir. Bölünme gönüllülüğe değil, zorunluluğa dayandığı için, insan kendi emeğini denetleyemez, emeği onu köleleştiren yabancı bir güç durumunu alır. “Çünkü işbölümü ortaya çıkar çıkmaz, her insan, kendisine dayatılmış ve ondan kaçamayacağı belirli, özgül bir etkinlik alanı edinmiş olur. Artık o bir avcı, bir balıkçı, bir çoban ya da eleştirmendir ve geçim araçlarını yitirmek istemiyorsa öyle kalmak zorundadır.”</span><span class="dip"><a class="footnote-link" href="#footnote-225-148" id="footnote-225-148-backlink">148</a></span></p>

      <p class="paragraf-3 para-style-override-18"><span>Doğada, türlerin, hayvanların doğal seçilimden geçerek var olduklarını biliyoruz. Bir yanda para ve meta sahiplerini, öte yanda emek gücünden başka hiçbir şeye sahip olmayan insanları yaratan ise doğa değildir. Özel mülkiyet, son anlatımını kapitalizmde bulan bir evrimin, sayısız ekonomik dönüşümlerin, eski bir dizi toplumsal üretim biçiminin yok olmasının ürünüdür. Her tarihsel dönemde mülkiyet içinde var olduğu toplumsal ilişkiler altında biçimlenmiştir. Mülkiyet kendi başına bağımsız bir ilişki, kategori değildir. Kapitalist özel mülkiyet, kapitalist üretimin tüm toplumsal ilişkileri içinde tanımlanabilir. Özel mülkiyet, yabancılaşmış emekten doğmuş, emek de, özel mülkiyet aracılığıyla yabancılaşmıştır. Mülkiyet ile mülkiyetsizlik arasındaki karşıtlık, emek-sermaye karşıtlığıdır.</span></p>

      <p class="paragraf-3 para-style-override-18"><span>Bir eşikten sonra, özel mülkiyet insanı körleştirmekte, yabancılaşmanın asıl üreticisi olmaktadır. Marx bunu şöyle anlatıyor:</span></p>

      <p class="paragraf-3 para-style-override-18"><span>“Özel mülkiyet denilen şey bizi o kadar alıklaştırdı ve tek yanlılaştırdı ki, artık bir nesne yalnızca ona sahip olduğumuz zaman bizimdir - sermayemiz olarak var olduğu ya da doğrudan, yiyerek, içerek, giyerek, içinde oturarak sahip olduğumuz, kısaca tarafımızdan kullanıldığı zaman- bizimdir… Böylece yaşam, emeğin sermayeleşmesi haline dönüşmektedir</span><span class="char-style-override-2">.</span> <span>Bütün fiziksel ve ruhsal duyumların yerini, bunların kaba bir yabancılaştırması olan</span> <span class="char-style-override-2">sahip olma</span> <span>duygusu almaktadır.”</span><span class="dip"><a class="footnote-link" href="#footnote-225-149" id="footnote-225-149-backlink">149</a></span></p>

      <p class="paragraf-3 para-style-override-18"><span>Şimdi sorabiliriz: Mülkiyet nedir?</span></p>

      <p class="paragraf-3 para-style-override-18"><span>Soymak, yağmalamak, zorla ele geçirmek,</span> <span class="char-style-override-2">başkasını yoksun bırakmak</span> <span>anlamına gelen Latince “</span><span class="char-style-override-2">privare</span><span>”den türetilen özel mülkiyet kavramı, kişiyi bir varlığın tek sahibi ve efendisi yapan, ona öteki insanların bu varlığı kullanmalarını, ondan yararlanmalarını kısıtlama, yasaklama yetkisi veren bir erktir. Mülkiyet; sahip olana, sahip olmayanı yoksun bırakma gücü verdiği için sömüren-sömürülen, ezen-ezilen, yöneten-yönetilen ilişkilerinin temelini oluşturmaktadır.</span></p>

      <p class="paragraf-3 para-style-override-18"><span>Hemen yanlış anlamaları önleyecek bir ek yapmam gerekiyor: Geçim ve yaşam araçlarının kişisel mülk edinilmesi tüm insanlar için haktır. Toplumsal eşitsizlik, sömürü, baskı ve ezgi kişisel kullanım nesneleri üzerindeki mülkiyet üzerinden değil, üretim araçları, büyük tüketim araçları</span><span class="dip"><a class="footnote-link" href="#footnote-225-150" id="footnote-225-150-backlink">150</a></span> <span>ve insan üzerindeki sahiplik ve işlem yetkisi üzerinde yükseliyor ve sorun ikincilere sahip olanların, mülkiyet yoksunlarını kişisel geçim ve yaşam araçlarına sahiplikten de alıkoymalarından çıkıyor.</span></p>

      <p class="Basic-Paragraph para-style-override-20" xml:lang="en-GB"><span xml:lang="tr-TR">Sorun özel mülkiyetin, insanın kendi yazgısını belirlemesine engel oluşudur. Marx, kapitalist ticaretin temelinin, yani özel mülkiyetin ortadan kalkmasıyla, üretimin komünist tarzda düzenlenmesiyle birlikte, “arz ve talep ilişkisinin gücü”nün tamamen çözüleceğini ve insanın “değişimin, üretimin ve insanların birbirine karşı davranış tarzının denetimini bir kez daha ele geçireceğini” yazmıştı.</span><span class="dip" xml:lang="tr-TR"><a class="footnote-link" href="#footnote-225-151" id="footnote-225-151-backlink">151</a></span></p>

      <p class="paragraf-3 para-style-override-18"><span>Sömürü, insanın emek gücüne, emek gücüyle ortaya çıkan değerin bir bölümüne başkası tarafından el konulmasıdır. Doğuştan gelen yetenek ve kapasite farkları var ve bu nedenle de insanlar mutlak anlamda eşit değil. Burada ele aldığımız, insanların birbirleriyle ilişkilerinde, insanlar tarafından üretilen mülkiyet temelli eşitsizliktir. Bu eşitsizlik, üretim araçlarına sahip olmaktan/olmamaktan gelen toplumsal roller ve ilişkiler üzerinden yükselmekte ve derece derece toplumsal yaşamın çeşitli alanlarında kendisini yeniden üretmektedir. Mülkiyet bir toplumsal ilişkidir.</span></p>

      <p class="paragraf-3 para-style-override-18"><span>Başka ilişkiler gibi mülkiyet ilişkileri de değişmektedir. Örneğin kapitalist özel mülkiyet giderek anonimleşiyor ve sanallaşıyor. Buradan hareketle, “mülkiyet”in sömürünün ve yabancılaşma aracı olmaktan çıktığı savunuluyor. İlişkinin değiştiği doğru, varılan sonuç yanlıştır. Mülkiyet, tanımlarını verdik, tapu senedine, mal sahipliği ruhsatına indirgenemez ki… Son çözümlemede, bir varlık ya da araca tasarruf o kişiye başkalarını ondan yoksun bırakma yetkisi, onların artıemeğine el koyma “hakkı” veriyorsa mülkiyet bütün sonuçlarıyla yabancılaşmaya hizmet ediyor demektir.</span></p>

      <p class="paragraf-3 para-style-override-18"><span>“İşgününün” emekçinin tüm yaşamını, tüm zamanlarını alacak biçimde genişletilmesi emeğin yabancılaşmasının önemli bir cephesidir. Artı-emeğe duyduğu kurt açlığıyla sermaye, işgününün yalnız ahlâki değil, fiziksel üst sınırlarını da çiğner geçer. İnsan bedeninin gelişmesi, sağlığının devamı için gerekli zamana da el koyar. “İşgücünün yaşam süresi sermayeyi ilgilendirmez. Onu ilgilendiren tek şey, bir işgünü boyunca akışı sağlayabilecek azami işgücüdür. Bu amacına, tıpkı açgözlü bir çiftçinin, toprağın verimliliğini tüketerek ondan elden geldiğince fazla ürün koparması gibi, işçinin hayatını kısaltarak ulaşır.”</span><span class="dip"><a class="footnote-link" href="#footnote-225-152" id="footnote-225-152-backlink">152</a></span></p>

      <p class="paragraf-3 para-style-override-18"><span>Yabancılaşma insanın özsel varlığı ile içinde bulunduğu koşullar arasındaki çelişkiyi anlatır. Yabancılaşmış toplumsal ilişkiler içinde biçimlenen insan aklı, toplumu, yanılsamalarla, fetişlerle algılar.</span></p>

      <p class="paragraf-3 para-style-override-18"><span>İnsanın var oluşundan bu yana temel ikilemi “sahip olmak ya da olmak”tır.</span></p>

      <p class="paragraf-3 para-style-override-18"><span>Kapitalizm, yaşamı “ben” ve “sahip olmak” üzerine kurmuştur. Felsefesi, “ben”in daha çoğa</span> <span class="char-style-override-2">sahip olması</span><span>, daha çok yapması ve daha çok “başarma”sıdır. İyi ve doğru yaşamın ölçüsü, saygınlık ve statü simgesi tüketim mallarına, gelişmiş kaslara, “fit” bir bedene, üne, paraya vb. sahip olmaktır. Bencillik, insanın her şeyi</span> <span class="char-style-override-2">yalnızca</span> <span>kendisi için istemesinden başka nedir ki? Mülkiyet bu bencilliğe en uygun bedendir. Kapitalizmin bireyci, bencil insanı, sahip olduğu ve tükettiği şeylerle özdeşleşmiştir. Kapitalist insan için gerçekten anlam taşıyan tek etkinlik para kazanmak, sermaye biriktirmek, sürekli olarak daha çok artı-değere el koymak ve tüketmektir. İronik ve dramatik olan, kapitalizmin bireyci insanının kendisini de “kullanım değeri”yle değil “değişim değeri”yle” ölçülen bir mal gibi görmeye başlamasıdır. İnsan için de, “değer” ve “başarı”, pazardaki değişim değerine bağlanmıştır.</span></p>

      <p class="paragraf-3 para-style-override-18"><span>Toplumsal işbölümü ve özel mülkiyet üzerinde yükselen “sahip olmak”, aynı zamanda bir ideolojidir. Sahip olma ideolojisi, yalnız maddi varlıkları değil, en başta insan olmak üzere canlıları da mülkiyet konusu yapmaktadır. Anne babanın çocuklarıyla, eşlerin birbirleriyle ilişkilerinde, tüm insanlık durumlarında, sevgide, bilimde, bilgide, sporda, sanatta vb. sahip olmak temel güdü durumuna gelmiştir. Kapitalizm altında, daha önceki toplumlardaki kişisel bağımlılığın yerini özel mülkiyete dayanan bir sahiplik ve bağımlılık ilişkisi almıştır.</span></p>

      <p class="paragraf-3 para-style-override-18"><span>Günlük yaşamdan onlarca örnek verilebilir. Her gün herkesin kullandığı, insana özgü bir özellik olan sevgiyi ve onun iki insan arasındaki ilişkinin en doğrudan biçimi olan cinsel sevgiyi alabiliriz. Marx’ın, tüm cinsel ilişkileri toplumsallaştıran kaba komünizmle polemik yaparken söylediklerini okuyalım:</span></p>

      <p class="paragraf-3 para-style-override-18"><span>“Kadını ortak şehvetin bir kurbanı ve hizmetçisi olarak gören yaklaşım, insanın uğruna kendini adadığı şeylerin sonsuz biçimde aşağılanmasını anlatmaktadır. Çünkü erkek ile kadın arasındaki ilişkinin sırrı, bunun bir kadınla bir erkek arasındaki</span> <span class="char-style-override-2">açık</span><span>, kararlı, yalın,</span> <span class="char-style-override-2">örtüsüz</span> <span>bağın anlatımı olmasındadır. Bu ilişki,</span> <span class="char-style-override-2">doğal ve doğrudan</span> <span>bir türsel ilişkidir. İnsandan insana doğrudan, doğal, zorunlu ilişki,</span> <span class="char-style-override-2">kadın erkek</span> <span>ilişkisidir… İnsan için, insani özün ne ölçüde doğa durumuna ya da doğanın ne ölçüde insanın insanî özü durumuna gelmiş bulunduğu,</span> <span class="char-style-override-2">duyulur</span><span>, somut bir</span> <span class="char-style-override-2">olguya</span> <span>indirgenmiş bir biçimde, o halde bu ilişki içinde görünür. Demek ki, bu ilişkiden çıkarak insanın tüm gelişme düzeyi değerlendirilebilir… Erkek kadın ilişkisi, insandan insana</span> <span class="char-style-override-2">en doğal</span> <span>ilişkidir. Öyleyse insanın</span> <span class="char-style-override-2">doğal</span> <span>davranışının ne ölçüde</span> <span class="char-style-override-2">insani</span> <span>duruma gelmiş ya da insanî özün onun için ne ölçüde</span> <span class="char-style-override-2">doğal</span> <span>öz durumuna gelmiş olduğu,</span> <span class="char-style-override-2">insani özünün</span> <span>onun için ne ölçüde</span> <span class="char-style-override-2">doğa</span> <span>durumuna gelmiş bulunduğu kendini bu ilişkide gösterir. İnsan</span> <span class="char-style-override-2">gereksinmesinin</span> <span>ne ölçüde insani bir gereksinme olduğu, dolayısıyla</span> <span class="char-style-override-2">öteki</span> <span>insanın bir insan olarak onun için ne ölçüde gereksinme olduğu, aynı zamanda ne ölçüde toplumsal bir varlık olduğu, insanın bireysel varlığı içinde bu ilişki içinde ortaya çıkar.”</span><span class="dip"><a class="footnote-link" href="#footnote-225-153" id="footnote-225-153-backlink">153</a></span></p>

      <p class="paragraf-3 para-style-override-18"><span>Evet, insandaki tüm gelişme, bugün hangi noktada olduğu, en iyi, bu en doğal ilişki biçimi üzerinden değerlendirilebilir.</span><span class="dip"><a class="footnote-link" href="#footnote-225-154" id="footnote-225-154-backlink">154</a></span><span class="char-style-override-14">*</span></p>

      <p class="paragraf-3 para-style-override-18"><span>İnsanı hayvandan ayıran temel noktalardan biri, insanın cinsel sevgi ve ilişkiyi üreme içgüdüsünün doğrudan anlatımı ya da türevi olmaktan çıkarmasıdır. İnsan, cinselliği zihinselleştirmiş, yüceltmiş ve güzelleştirmiştir. “Sahip olmak” ideolojisinin bu en doğal, en insanî alandaki etkisi ve sonuçları ise dramatik ve kaotiktir.</span></p>

      <p class="paragraf-3 para-style-override-18"><span>Bütün sınıflı toplumlar ve onların en etkili ideolojisi olan dinler cinselliği şu ya da bu biçimde düzenlemiş, özellikle kitaplı dinler olan Musevilik, Hıristiyanlık ve İslamiyet evlilik, cinsel ilişki, aile, çocuk vb. konularında ayrıntılı kurallar getirmişlerdir. Örneğin Hıristiyanlık bütün bir Ortaçağ boyunca cinsel ilişkiyi ancak çocuk yapma amaçlıysa meşru saymış, kadın ve erkeklerin cinsel ilişkiden zevk almalarını hoş karşılamamış, zinayı ise ağır suç kategorisine sokmuştur. Batı Avrupa’da Rönesans ve Aydınlanma ile birlikte toplumsal ilişkilerin dinselliğin dışında, laik-dünyevi bir içerik kazanmaya başlaması özel yaşamın ve bu arada cinselliğin bireyin sorumluluğunda bir kişisel hak olduğu anlayış ve uygulamasını getirmiştir. Kendi ilkelerini tüm toplumun uyması gereken kurallar bütünü olarak dayatmayı sürdüren İslamiyet ve bu dinin etkisindeki toplum ve topluluklar ise önemli ölçüde Rönesans ve Aydınlanma süreçlerinin dışında kaldılar. Ama hiçbir toplum kapitalizmin dışında kalamadı.</span></p>

      <p class="paragraf-3 para-style-override-18"><span>Mülkiyet ilkel toplumdaki işbölümünden doğdu. Toprağı ve kadını mülkiyet nesnesi yapan süreç tarımsal üretimle başladı. İlkel toplumda hiçbir önemi olmayan kadının bekâreti, toprak mülkiyeti ve mirasla birlikte bu toplumların kutsal ilkesi, kadın cinselliği de mülkiyet haline geldi. Cinsler sorununun kökünde de özel mülkiyet var.</span></p>

      <p class="paragraf-3 para-style-override-18"><span>İnsanlık tarihi boyunca, dünyanın farklı yerlerinde başka somut biçimler kazanan toplumların tümü belli bir tarihten sonra tarihsel-kültürel kalıtlarının içine işleyen kapitalizm ve kapitalist sahip olma ideolojisi tarafından asimile edildiler. Dolayısıyla, insana özgü bu en doğal ilişkinin bugün, farklı toplumlardaki farklı dışavurumlarına rağmen kapitalizm ve kapitalist sahip olma ideolojisi tarafından belirlendiğini, köklerinden gelen damarları da içerecek biçimlerde dönüştürüldüğünü söyleyebiliriz. Doğal olarak bu söylediklerimiz, bugün dünyanın başta Afrika ve Asya olmak üzere kimi yerlerinde kapitalizm öncesi yaşam ilişkilerinin sürmekte olmadığı anlamına gelmiyor.</span></p>

      <p class="paragraf-3 para-style-override-18"><span>Sahip olma ideoloji ve bilincinin sevgi ve cinsellik alanındaki izdüşümüyle ilgili olarak Erich Fromm’a kulak verilebilir:</span></p>

      <p class="paragraf-3 para-style-override-18"><span>“Sevgiye sahip olunabilir mi? Eğer bu olabilseydi, sevginin maddesel bir biçim alması ve onu alıp saklamanın mümkün olması gerekirdi. Ama gerçek odur ki, sevgi böyle bir ‘şey’ değildir. Sevgi bir soyutlamadır… Gerçekte var olan, sevme eylemidir. Sevmek, yaratıcı bir etkinliktir. Bir insana ya da şeye ilgi duymayı, onu tanımak istemeyi, onu anlamayı, doğrulamayı ve onun yanındayken sevinç duyabilmeyi doğurur. Bu ister bir insan, ister bir resim, isterse bir ağaç olsun, sevme eyleminin özellikleri hiç değişmez. Sevmek, sevilen insanı (ya da şeyi) canlandırmak, onun yaşam duygusunu artırmak anlamına gelir. Aynı zamanda, kişinin kendisini de canlandıran, yenileyen ve hareketlendiren bir süreçtir.</span></p>

      <p class="paragraf-3 para-style-override-18"><span>“Eğer sevgi, ‘sahip olmak’ türünde ele alınacak olursa, sevilen şeyi kendinin kılmak, denetimi altında tutmak anlamlarına gelecek ve böylece de canlandırmak ve hareketlendirmek yerine, boğucu, engelleyici ve kısırlaştırıcı bir eylem haline dönüşecektir.”</span><span class="dip"><a class="footnote-link" href="#footnote-225-155" id="footnote-225-155-backlink">155</a></span></p>

      <p class="paragraf-3 para-style-override-18"><span>İnsanı zenginleştirmek yerine güdükleştiren, çoğaltmak yerine eksilten, yaratıcılığına, zihinsel ve bedensel canlanmasına katkı yapacağına, onu sınırlayıp kısırlaştıran her türlü ilişki gibi cinsellik ve cinsel sevgi de sahiplenme ideolojisinin kıskacında ne yazık ki.</span></p>

      <p class="paragraf-3 para-style-override-18"><span>Bu kıskaç, özellikle kadınlar üzerindeki boyunduruk dehşet verici ölçülerdedir. Kapitalist uygarsızlık, kadın cinsini sözcüğün tam karşılığıyla köleleştiriyor. Kadınların % 97’si “ev” ve “aile” içi şiddet görüyor. Dünyada her üç kadından biri dövülüyor, zorla cinsel ilişkiye zorlanıyor. Cinsellik kökenli şiddet ve öldürme oranları sürekli olarak artıyor.</span><span class="dip"><a class="footnote-link" href="#footnote-225-156" id="footnote-225-156-backlink">156</a></span> <span>Bugün dünyada 2 milyonu çocuk olmak üzere 6 milyonu aşkın kadın fuhuş sektöründe sermaye. Fuhuş “sektörünün” yıllık getirisi, uyuşturucu ve silah sektöründen fazla: 75 milyar dolar. Kadınların çok büyük çoğunluğunun, kendi fiziksel bedeni üzerinde denetim “hakkı”, “eş” seçme şansı yok. Türkiye Cumhuriyeti Başbakanlık Aile Araştırma Kurumu’nun 1997 yılında 2578 hanede yapmış olduğu “Aile İçinde ve Toplumsal Alanda Şiddet” araştırmasına göre, evli ya da başından evlilik geçmiş kadınların % 25.2’si, erkeklerin ise % 6.1’i eşlerinden fiziksel şiddet görmüşlerdir. Çocuğu olan erişkinlerin % 45.4’ü çocuklarına fiziksel şiddet uyguladığını bildirmiştir. Araştırmaya katılan 14 yaş ve üzeri kişilerin % 70’inin çocukluğunda anne-babasından fiziksel şiddet gördüğü belirlenmiştir. Araştırmaya katılan 7-14 yaş grubu çocukların yaklaşık yarısı okulda, okul dışında şiddetin en az bir türüne maruz kalmıştır.</span></p>

      <p class="paragraf-3 para-style-override-18"><span>Kadınlar fiziksel (tokat atma, yumruklama, tekmeleme, silahla yaralama, kadın sünneti, namus cinayeti vb), psikolojik (isim takma, aşağılama, alay etme, tehdit etme vb), cinsel (sarkıntılık, tecavüz vb), ekonomik (çalıştırmama, parasına el koyma, başlık parası vb), kontrol etme (sosyal olarak yalıtlama, giyimine kuşamına karışma, sağlık hizmetlerine ulaşmasını engelleme vs) gibi şekillerde şiddet görmektedir. İnsanlığın yarısının, kadınların burada ancak satır başlarıyla kuru birkaç verisini verdiğim durumu, kapitalist uygarsızlığın, yalnız kadınları değil, böyle bir dünyada yaşamaya devam ediyor olduğumuza göre hepimizi, tüm insanlığı nereye düşürdüğünün çıplak kanıtıdır.</span></p>

      <p class="paragraf-3 para-style-override-18"><span>Bunların da ötesinde, “sahip olmak” bilinci en insani duygu ve ilişkileri öldürüyor. Sahip olmak, insanlar arası eşitsizliğin ve sömürünün temeli olduğu, tüm toplumsal ilişkiler içinde kendini sürekli olarak ürettiği, öteki insanları mülkiyet nesnesi yaptığı için yaşamın amacı durumuna geliyor.</span></p>

      <p class="paragraf-3 para-style-override-21"><span class="char-style-override-2">“Olmak” ya da özgür olmak</span></p>

      <p class="paragraf-3 para-style-override-18"><span>Peki, “olmak” nedir?</span></p>

      <p class="paragraf-3 para-style-override-18"><span>“Olmak”, kişinin özelliklerini, yeteneklerini, insani zenginliklerini değerlendirmesi, gerçekleştirmesi ve geliştirmesi olarak tanımlanabilir. “Olmak” etkinliktir, eylemdir. Kendini yenilemek, yetkinleştirmek, “akmak, sevmek, benliğin dar sınırlarını aşarak, diğer insanlara yönelmek, onlarla işbirliğine girmek ve vermek demektir… ‘olmak’ sözcüklerle anlatılamaz, ancak birlikte yaşanarak aktarılabilir.”</span><span class="dip"><a class="footnote-link" href="#footnote-225-157" id="footnote-225-157-backlink">157</a></span></p>

      <p class="paragraf-3 para-style-override-18"><span>Özgürlük ve bağımsızlık, insanın kendi kendini yaratma sürecine dayanmaktadır. Ancak kendi ayakları üzerinde durabilen; kendisini anlayan, anlatan, dönüştüren ve kendisini tüm bunları yapabilecek bir özne olarak algılayan, kendi varlığını dünyaya yansıtma istek ve gereksinmesi duyan bir varlık kendisi olur.</span></p>

      <p class="paragraf-3 para-style-override-18"><span>Özgürlük, insanın kendisine dışından dayatılan yabancılaşmayı yadsımasıdır. Ama insan, yapmama istenciyle kalmayıp, yapma, dönüştürme yetisine ulaştığı zaman gerçekten özgür olur. Özgürleşme, insanın diğer insanlar ve doğa ile giriştiği üretici bir ilişki sonucunda ortaya çıkan ‘kendini gerçekleştirme’ sürecidir. Komünizm, bireysel kişiliğin gelişiminin yolu olduğu için istenmektedir. Komünizmin, bir genel çıkar, toplumun çıkarı adına bireyin gözden çıkarılması olduğu, ne yazık ki, sosyalizm pratiklerinden de beslenen yaygın bir yanılgıdır. Tersine, komünizm, gerçek ve somut bireyin karşısına dikilen sınıflı/sömürülü toplumun ürettiği çıkarların silinip yok edilmesi eylemidir. İnsan, asla araç değildir. Bunun için komünizm, insanın özgürleşmesinin teori ve pratiğidir. Özgürlük ise yalnız bir hedef, vuslat değil, yürüyüştür.</span> <span class="char-style-override-2">O halde yalnız amacın değil, yürüyüşün de özgürleştirici olması gerekir.</span></p>

      <p class="paragraf-3 para-style-override-18"><span>Marx insanın komünizmle kendi özüne geri döneceğini söylüyordu. İnsanın önüne, özüne</span> <span class="char-style-override-2">dönmek</span> <span>metaforuyla,</span> <span class="char-style-override-2">ileriye</span> <span>giderek ve yeniden üreterek ulaşabileceği bir kurtuluş hedefi koyuyordu. Doğrudan üreticilerin kolektif, ortak, toplumsal eylemiyle gerçekleştirilecek bir hedef: Komünizm!</span></p>

      <p class="paragraf-3 para-style-override-18"><span>Marx asla yoksulluğu yüceltmedi; ama kapitalizmin bencil ve eşitsiz zenginliğini, lüksü insanlığın “yükü” olarak gördü. Marx’a göre insanın amacı, içindeki zenginliği ortaya çıkarmak, kendini doğurmaktır. Marx kendi yaşamında, kapitalizmin dayattığı bir “para makinesi” olma seçeneğini elinin tersiyle itti; bunun bedelini ailesiyle birlikte büyük yoksulluk ve acılar içinde ödedi; ama kendini doğurmayı da başardı.</span></p>

      <p class="paragraf-3 para-style-override-18"><span>Mülkiyet ve sahip olma ideolojisi ile burjuva özgürlük kavramı arasında birbirini doğrulayan bir ilişki var. “İnsanın özgürlük hakkının pratik uygulaması özel mülkiyet hakkıdır. İnsanın özel mülkiyet hakkı, o halde, kişinin mülkünü kendi çıkarları için, öteki insanları dikkate almadan, toplumdan bağımsız olarak, istediği gibi kullanma hakkıdır. Bu bireysel özgürlük ve onun uygulanışı sivil toplumun temelini oluşturur. Bu, her insanın öteki insanlarda kendi özgürlüğünün gerçekleşmesini değil,</span> <span class="char-style-override-2">engelini</span> <span>görmesini getirir.”</span><span class="dip"><a class="footnote-link" href="#footnote-225-158" id="footnote-225-158-backlink">158</a></span> <span>İnsan, insanın düşmanıdır.</span></p>

      <p class="paragraf-3 para-style-override-18"><span>İnsanın özgürleşmesinde en önemli adım sömürü ve hükmetmenin başlıca kaynağı olan mülkiyetin kaldırılmasıdır. Kapitalizm, toplumsal işbölümünün, sınıfsal zorun, sınıf farklılıklarının kaynağı ve pekiştiricisi olan özel mülkiyet üzerinde yükseliyor. Sınıflı toplumlarda mülk sahibi yönetiyor. Sınıflı toplumu ve zor kullanarak yönetme durumunu yok etmek için üretim ve bugün büyük tüketim araçları üzerindeki özel mülkiyeti ortadan kaldırmak gerekiyor.</span></p>

      <p class="paragraf-3 para-style-override-18"><span>“Komünizm, insanın</span> <span class="char-style-override-2">kendine yabancılaşmasının tâ kendisi</span> <span>olan</span> <span class="char-style-override-2">özel mülkiyetin olumlu</span> <span>kaldırılışı ve o halde insani özün insan tarafından ve insan için gerçek</span> <span class="char-style-override-2">sahiplenilmesidir</span><span>. Bu nedenle, komünizm, insanın toplumsal, (yani insanî) bir varlık olarak tümüyle kendisine dönmesidir. Bu, önceki gelişmelerin tüm zenginliğini kucaklayan ve bilinçle yürütülen bir geri dönüştür. Tam gelişmiş doğalcılık olarak bu komünizm, hümanizme eşittir. Bu komünizm, insan ile doğa, insan ile insan arasındaki çatışmanın</span> <span class="char-style-override-2">sahici</span> <span>çözümüdür. Varlık ile öz, nesnelleşme ile kendini olumlama, özgürlük ile zorunluluk, birey ile insan türü arasındaki çekişmenin gerçek çözümüdür. Komünizm tarihin çözülmüş bilmecesidir ve kendisinin bu çözüm olduğunu bilir.”</span><span class="dip"><a class="footnote-link" href="#footnote-225-159" id="footnote-225-159-backlink">159</a></span></p>

      <p class="paragraf-3 para-style-override-18"><span>Burada kısa bir parantez açıp, üretim araçları sahipliğinin devlete geçmesiyle özel mülkiyetin tüm işlev ve sonuçlarıyla kaldırılmış olmayacağının altını çizelim. Devletleştirme, toplumsallaştırma yönünde son derece önemli bir ilk adımdır; ama henüz toplumsallaştırmanın kendisi değildir. Daha önce de değindiğim mülkiyetin başkasının emek gücünden yararlanma biçimindeki bu tanımı, toplumsal işbölümü varlığını koruduğu sürece, kolektif mülkiyet biçimlerinin, özel mülkiyetin ortadan kaldırılması anlamına gelmeyeceğini anlatmaktadır. Özel mülkiyetin kolektif ve kişisel biçimler alması olanaklıdır. Örneğin, kapitalizmde de bugün egemen olan mülkiyet biçimi kolektif, anonim mülkiyettir. Devlet mülkiyeti bir kolektif mülkiyet biçimidir. Devlet egemen sınıf olarak örgütlenmiş proletaryanın elindeyse, devlet mülkiyetini adım adım doğrudan üreticilerin denetim ve işlemi altına sokulması, bu yolla özel mülkiyetin ortadan kaldırması devrimci iktidarın temel görevlerinden biri olacaktır. Doğrudan üreticilerin denetim ve işlemine geçmeyen devlet mülkiyeti ile özgürlük toplumuna gidilemez. Parantezi kapatmadan şunu eklemem gerekiyor: Reel sosyalizm deneyiminden çıkarak, özel mülkiyetin kaldırılması yönündeki ilk büyük adım olan devlet mülkiyetine geçişin önemsiz ya da gereksiz olduğunu iddia etmek kanımca, bu uygulamanın pratikte yol açtıklarından çok daha büyük bir yanlıştır. Üretim araçları üzerindeki denetim ve işlem yetkisinin doğrudan üreticilere bir kararla geçemeyeceği kapitalist toplumdan çıkışı izleyen evrede devlet mülkiyeti zorunludur. Reel sosyalizmde eksik ve yanlış olan, devlet mülkiyeti değil, doğrudan üreticilerin devlet ve toplum örgütlenmesinin karar veren etkin öznesi olamayışlarıdır.</span></p>

      <p class="paragraf-3 para-style-override-18"><span>Özel mülkiyetin burada belirtilen olumlu kaldırılışı, insanın doğayla, insanın insanla barışmasının, toplumsal doğasını bulmasının koşuludur.</span></p>

      <p class="ara1"><span class="char-style-override-15">Burjuva özgürlük anlayışı</span></p>

      <p class="paragraf-3 para-style-override-18"><span>Özgürlük, Antik Çağ’dan günümüze, Rousseau’dan Marx ve Engels’e tek bir tanımın içine sığdırılamayacak çeşitlilik ve zenginlikte kullanılmış, tarihsel dönemlere göre de farklı anlamlar kazanmış bir kavram.</span></p>

      <p class="paragraf-3 para-style-override-18"><span>Burjuva toplumunda özgürlük, toplumdan soyutlanarak tanımlanan bireyin “başkalarına” zarar vermeden istediğini yapma ya da yapmama hakkıdır. Siyasal ve kişisel haklar hukuksal düzenlemeler olarak anayasalarda, yasalarda yer almıştır. Yasa önünde yurttaşlar eşittir. Bu yurttaşların ekonomik toplumsal bakımdan yasalarda formüle edilen, hak ve özgürlükleri kullanacak durumda olup olmamaları kendi sorunlarıdır… Bu çok bilinen özellikleri bir yana, burjuva özgürlük anlayışının üç temel rengi, toplumsal boyutu dışlaması anlamında bireysel (kişilerin özgürlüğü birbiriyle çelişir); gerçekleştirilebileceği alanın sınırları bakımından sınıfsal ve keyfi (mülkiyet kutsaldır, düzene zarar vermek suçtur!); pratik olarak da edilginleştirici (özgürlükler orada duruyor, kullanmasan da olur, varlar ya!) olmasıdır.</span></p>

      <p class="paragraf-3 para-style-override-18"><span>Marksist özgürlük anlayışı ya da etiği burjuva anlayışının eleştirisi üzerinden geliştirildi.</span></p>

      <p class="paragraf-3 para-style-override-18"><span>İki noktanın altını çizebiliriz.</span></p>

      <p class="paragraf-3 para-style-override-18"><span>Birincisi, özgür kişinin verili bilgi, bilinç ve isteklerine göre başkasına zarar vermeden istediğini yapması biçiminde tanımlanan özgürlük, bunların kullanılmasını engelleyen maddi, fiziksel sınırları yok sayması bir yana, başka bir eksiklik daha taşımaktadır. Amaç insanın tüm yaratıcılığı ve potansiyeli ile geliştirilmesidir. Bu, tekil bireyin kendisi için belirleyebileceği amaçlara göre ölçülemez; çünkü bireyin kendisine ve ilişkilerine dair bilinci yanılgılı olabilir ve birçok durumda öyledir. Küçük bir parantez içi not: Bu noktada çok büyük bir tartışmanın nükleer çekirdeği var. Bu yaklaşımı, “despotik”, “elitist”, olumsuz anlamıyla “iktidarcı” bulanlar, insanı verili haliyle idealize ettikleri ölçüde, koşulları ve koşullanmış insanı değiştirmeyi amaçlayan insan etkinliğinin gayrimeşru ve anti-demokratik olacağından hareket ediyorlar. Oysa, yanıtlanması gereken soru, insanın başından itibaren “tamamlanmış”, “yetkin”, “özgür” olup olmadığı sorusudur. Ötesi ancak bu soruya yanıt verildikten sonra tartışılabilir.</span></p>

      <p class="paragraf-3 para-style-override-18"><span>İkincisi, burjuva özgürlük anlayışı, özgürlüğün insanları birleştirmek yerine ayırdığını, aralarına engeller koyduğunu buyurmaktadır. Kişi kendi özel alanında mutlak anlamda özgürdür, evinde oturup istediğini yapabilir. Ama bu kişi kendi bireysel alanının dışına çıktığı, toplumla, başka insanlarla yüz yüze geldiği anda eylem alanı sınırlanır. Çünkü özgür davranırsa başkasına zarar vermiş olacaktır. Bu, özgürlüğün ve toplumsallığın reddidir. Marx, tam tersi görüştedir: Daha yüksek, daha tam bir özgürlüğü öteki insanlara katılarak, onlarla birleşerek kazanabiliriz. Marx’ın özgürlük kavramı, toplumsal, kolektif ve olumludur.</span></p>

      <p class="paragraf-3 para-style-override-18"><span>Bir kurtuluş ve özgürlük teorisi olan Marksizmin ve bizzat Marx’ın özgürlüğe verdiği anlam ve tanımlar büyük bir çeşitlilik göstermektedir. Marx, özgürlüğü kimi zaman bir olgu, kimi zaman bir değer, kimi zaman uğrunda savaşılması gereken bir hedef, kimi zaman önüne geçilemeyecek bir dürtü, kimi zaman insanın zorunlu olduğu bir etkinlik, kimi zaman bir kazanım, kimi zaman fetiş ve yanılsamalardan kurtulma çabası olarak ele almıştır. Marx’a göre, kapitalist toplumda, yabancılaşmanın varlığının ve kaldırılmasının zorunluluğunun bilincine varmış bir azınlık dışında hiç kimse özgür değildir. Burjuva toplumunda özgürlük, bu toplumun bizzat kendisine karşı mücadele etmekten başka bir şey değildir.</span></p>

      <p class="paragraf-3 para-style-override-18"><span>Yabancılaşmadan ve fetişizmden kurtulmuş bir toplum nasıl olabilir? Bu sorunun tam ya da tama yakın yanıtı önceden verilemez. Belki de soruyu, yabancılaşmanın ve fetişizmin olmadığı bir toplumun ipuçlarının neler olacağı biçiminde değiştirmek gerekir. Marx’ın,</span> <span class="char-style-override-2">Kapital</span><span>’de meta fetişizmini incelerken yazdıkları tam bu noktada önemli ipuçları içeriyor:</span></p>

      <p class="paragraf-3 para-style-override-18"><span>“Üretim özgürce bir araya gelmiş insanlar tarafından yapılan bir plana uygun olarak bilinçli bir biçimde düzenlenmedikçe, maddi üretim sürecine dayanan toplumun yaşam süreci, kendisini saran mistik tülü sıyırıp atamaz. Ne var ki, bu sıyırıp atma, toplumda belli bir maddi temelin ya da uzun ve sancılı bir gelişme sürecinin kendiliğinden ürünü olan bir dizi varoluş koşulunun bulunmasını gerektirir.”</span><span class="dip"><a class="footnote-link" href="#footnote-225-160" id="footnote-225-160-backlink">160</a></span></p>

      <p class="paragraf-3 para-style-override-18"><span>Bu alıntıya göre, özgürlük, insanların yaşamlarını herhangi bir baskı ve zorla karşılaşmadan,</span> <span class="char-style-override-2">gönüllü</span> <span>biçimde bir araya gelerek, bir plana göre örgütlemeleridir. Kendilerinin de üyesi oldukları toplumsal yaşamı ilgilendiren tüm konularda karar verme hak ve yetkisini ellerinde tutmalarıdır. Yine bu alıntıya göre, özgürlük için kişinin özgürlüğe ilişkin bir</span> <span class="char-style-override-2">bilince</span> <span>sahip olması gerekmektedir. Bu bilinci, kişinin kendisine dayatılan verili almaşıklar dışındaki, ancak kendi irade ve eylemini katarsa var olabilecek seçenekleri, olanakları görmesi, araştırması, anlaması, tartması ve bunların sonunda ne yapacağına karar vermesi olarak anlayabiliriz. Ama binlerce yılın deneyiminden, aklı dinin, fetişlerin egemenliği altında olan ortalama insan için böyle bir bilincin varlığından söz edilemeyeceğini de biliyoruz. Özgür eylem, eylemin değişik olanaklarının, içinde barındırdığı seçeneklerin</span> <span class="char-style-override-2">farkında olmayı</span><span>, onları bilmeyi gerektirir. “Çoğunluk” bunların farkında değildir. Burada kastedilen süreçlerin tüm karmaşıklığı ve çelişkileri içinde tam olarak kavranması değil, örneğin sömürü düzeninin haksız ve adaletsizliğini anlamanın ötesine geçip, olası tek düzen olmadığının, başka bir düzenin bir seçenek olarak olanaklı olduğunun bilinmesi, “kendi geleceğime karar verebilirim, yaşamımı değiştirebilirim” denilmesidir. Açık olmalı, verili, güncel seçeneklerden birini, dilimizdeki güzel deyişle “kırk katır ile kırk satır”dan birini, “ehveni şeri” (kötülerin içindeki en az kötüyü) seçmek özgür davranış değil, tutsaklığın başka bir çeşididir.</span></p>

      <p class="paragraf-3 para-style-override-18"><span>Üretim gibi, özgürlük de yalnızca insanidir. Hayvan, belli dış etkiler karşısında her zaman sayılabilecek birkaç tepkiden birini gösterir. İnsan ise belli etkiler karşısında değişik tepkiler göstermektedir. İnsan özgürlüğü, aynı durumlara karşı farklı davranışların, olanakların bilinmesinden kaynaklanmaktadır.</span></p>

      <p class="paragraf-3 para-style-override-18"><span>Bilgi, deneyim, kuşaktan kuşağa, toplumsal ilişkiler kanalıyla geçebiliyor. Bunun yeterli koşulu ise insanın öteki insanlarla işbirliği içinde olmasıdır. Konuşma, yazı, her türlü tarihsel, antropolojik bulgu, folklor, eğitim, okul, bilginin aktarma ortamlarıdır.</span></p>

      <p class="paragraf-3 para-style-override-18"><span>Buradan, daha karmaşık ve gelişmiş bir özgürlük kavramına doğru ilerleyebiliriz.</span></p>

      <p class="paragraf-3 para-style-override-18"><span>Özgürlük sorunu, yaşadığımız toplumda, kendi içinde her zaman farklı seçenekler bulunduran zorunluluğun bilinci ve davranışı ekseninde tartışılabilir. Sorun, burada ele alacağımız düzlemde bu bilincin, toplumsal ölçekte eşzamanlı olarak doğmamasından kaynaklanıyor. Geçerli ve egemen olan dışındaki seçeneklerin varlığı bilinci neredeyse tarihsel bir yasallık olarak önce bir</span> <span class="char-style-override-2">azınlık</span> <span>içinde doğuyor.</span></p>

      <p class="paragraf-3 para-style-override-18"><span>İşte tam bu noktada, bu kitabın da konusu olan, derin bir tartışma uç veriyor: Bir yanda, toplumsal işbölümünden, insanlar arasındaki toplumsal ve doğal farklılıklardan kaynaklanan eşitsizliklerin, toplumsal dönüşümler için bilinçli azınlığın öncülüğünü zorunlu kıldığı düşüncesi var. Öte yanda ve özellikle de yukarıda kısaca tanımlamaya çalıştığım birinci yolun başarısızlığının somut yenilgi ve gerilemelerle ortaya çıktığı dönemlerde ise, öncü azınlığın örgütlü mücadelesi ve müdahalesi düşüncesini “kurtarıcılık”, “kahramanlık”, “totalitarizm” sözcükleriyle mahkûm eden bir eğilim yer alıyor. Bu tartışmanın, probleme olumlu yaklaşım getirmekten uzak belgici kanıtlama çabalarını şimdilik bir yana bıraksak bile kolay ve hazır yanıtlarla sonuçlandırılamayacağı açık. İnsanın, kendi yaşamını, geleceğini eline almak, karar veren, yapan bir özne olmak, özgürlüğe ulaşmak için yürüttüğü bir kolektif etkinliğin, hangi nedenlerle olursa olsun, var olan eşitsizlikleri, öncü-artçı, yöneten-yönetilen, karar veren-uygulayan ilişkilerini yeniden üretmesi bir yanıyla zorunluluksa, öteki yanıyla ciddi bir problemdir. Bu tartışmaya kitabın sonraki sayfalarında dönmek üzere, şimdilik işaret ederek geçiyorum.</span></p>

      <p class="paragraf-3 para-style-override-18"><span>Marx ve Engels, konuya insanın kurtuluşu ve özgürlüğü penceresinden, hümanist bir açıdan giriş yaptılar; insanı doğasından uzaklaştıran maddi-toplumsal ilişkilerin hangi neden ve koşulların sonucu olduğunu ortaya koyarak sorunu materyalist bir temele kavuşturdular ve “önemli olan dünyayı yalnızca anlamak değil değiştirmektir” diyerek insanın kurtuluşu problemine devrimci-pratik bir boyut kazandırdılar.</span></p>

      <p class="paragraf-3 para-style-override-18"><span>Marx, sınıfsal çıkarlara, fetişlere, sahte cemaatlere dayanan toplumun insanın düşünüş ve davranış biçimlerini nasıl tekdüzeleştirdiğini, nasıl boyunduruk altına aldığını, sevgi ve duygu dünyasını ne denli katılaştırdığını, insanlara sınıf ve cinsiyet ayrımına dayanan ne tür roller biçtiğini, onları nasıl ortalama insan haline getirdiğini çok iyi biliyordu. Ama, Marx insanla ilgili olarak hiçbir zaman umutsuz ve karamsar olmadı. Marx’a göre, sınıflı toplumda insan özgür değildir; ama özgürlüğünü de hiçbir zaman tümüyle yitirmemiştir. Kendisini kuşatan, sınırlayan, kısıtlayan topluma insanın birey olarak karşı çıkması, yaşamıyla ilgili plan ve tasarımlar oluşturması ve öteki insanlarla birlikte pratik eleştirel etkinlik içinde bulunması her zaman olanaklıdır. Marx’ın iyimserliğinin, insana yakıştırdığı amaçla uyumlu olduğu açıktır: İnsanın doğuştan kötü, aciz, çaresiz, kendisine dışarıdan dayatılana mahkûm olduğu önermelerini temel alarak bir özgürlük düşüncesi ve pratiği geliştirmek asla mümkün değildir.</span></p>

      <p class="paragraf-3 para-style-override-18"><span>Marx’ın insana duyduğu bu güvende, yaşam döneminde insan etkinliğinin neler yapabileceğini ilk kez en açık ve etkili biçimde gösteren bir sınıf olarak burjuvazinin yükselişinin etkili olduğunu kabul etmek gerekiyor. Rönesanstan beri Batı kültürünün merkezi bir teması olan, dünya karşısındaki canlı, girişken, etkin ve dönüştüren insan düşünü burjuvalar yaşama geçiriyorlardı. Çalışan, hareket eden, toprağı işleyen, yaşam ortamlarını, doğayı ve kendini örgütleyen insanlardı bunlar. Para kazanmayı, artı-değere el koymayı yaşamın amacı durumuna getiren bu sınıf, çelişkili bir biçimde dünyanın insan eylemiyle değiştirilebileceğini de kanıtlıyordu.</span></p>

      <p class="paragraf-3 para-style-override-18"><span>Marshall Berman, burjuvazinin bu ikili yönü, çelişkili yapısı ve Marx’ın bu soruna yaklaşımı üzerine şunları söylüyor:</span></p>

      <p class="paragraf-3 para-style-override-18"><span>“Burjuvazinin açtığı tüm o olağanüstü etkinlik tarzları dururken bu sınıfın mensupları için gerçekten anlam taşıyan tek etkinlik para kazanmak, sermaye biriktirmek, artı-değere el koymaktır. Bütün girişimleri sadece bu amaca yönelik bir araçtır, kendi başlarına gelip geçici ve kısa vadeli birer çıkardan başka bir şey değildir hiçbiri. Marx için böylesine anlam taşıyan aktif güç ve süreçler onları yaratanların kafalarında tesadüfi yan ürünlerden başka bir şey değildir. Gene de burjuvalar otoritelerini atalarına değil, kendi yaptıklarına dayandıran ilk egemen sınıftır. İyi hayatı bir eylem hayatı olarak tasvir etmiş; yeni ve canlı imgeler, paradigmalar üretmişlerdir</span><span class="char-style-override-13">.</span> <span class="char-style-override-2">Örgütlü ve uyumlu eylem aracılığıyla dünyanın sahiden değiştirilebileceğini kanıtlamışlardır</span><span>.</span> <span>(abç)”</span><span class="dip"><a class="footnote-link" href="#footnote-225-161" id="footnote-225-161-backlink">161</a></span></p>

      <p class="paragraf-3 para-style-override-18"><span>Marx ve Engels’in devrimci mücadele, devrim ve örgütlülüğe yaklaşımlarında burada betimlenen koşulların, burjuvazinin yükseliş döneminin ve bizzat burjuva devrimlerinin derin izleri olması kaçınılmazdı ve olmuştur. İş bu noktada kalsaydı, Marx sonrası dönemin ve tarihin seyri hiç kuşku yok başka olurdu. Burjuva devrim ve dönüşümlerin insan etkinliğinin o zamana dek bilinen en gelişkin ve yığınsal ölçekte katılım sağlayan modeli olması konunun bir yönüdür. Modelle ilişki ve benzerlik bir noktadan sonra kökten değişmekte, işçi sınıfının, emeğin kişiliğinde değiştirme eylemliliği özel mülkiyete ve sömürüye dayanan toplumun kendisine yöneltilmektedir.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-143-backlink" id="footnote-225-143">143</a> Etienne Balibar, <span class="char-style-override-2">Philosphy Of Marx</span>, London, Verso, 1995, s. 84</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-144-backlink" id="footnote-225-144">144</a> Aktaran Zbigniev Brzezinski, <span class="char-style-override-2">Kontrolden Çıkmış Dünya</span>, Çeviren: Haluk Menemencioğlu, Türkiye İş Bankası Kültür Yayınları, Aralık 1994, s. 71-72</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-145-backlink" id="footnote-225-145">145</a> Agy. s. 76</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-146-backlink" id="footnote-225-146">146</a> G. Thomson, agy. s. 65</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-147-backlink" id="footnote-225-147">147</a> K. Marx-F. Engels, Selected Works üç ciltte, agy. c.1 s. 34</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-148-backlink" id="footnote-225-148">148</a> Agy. s.35</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-149-backlink" id="footnote-225-149">149</a> K. Marx, <span class="char-style-override-2">Economic and Philosophical Manuscripts of 1844</span> (<span class="char-style-override-2">1844 Ekonomi ve Felsefe El Yazmaları)</span>, “Özel mülkiyet ve komünizm” bölümü, İngilizce, Marxist Internet Archive; Türkçe kaynak: Karl Marx, <span class="char-style-override-2">1844 Elyazmaları Ekonomi Politik ve Felsefe</span>, Sol Y. Çeviren: Kenan Somer, Ankara, Temmuz 1976, s. 195</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-150-backlink" id="footnote-225-150">150</a> “Büyük tüketim araçları üzerindeki mülkiyeti” neden buraya eklediğimin açıklaması için, Coşkun Adalı, <span class="char-style-override-2">Sosyalizmin Sorunları Üzerine Açılım Tartışmaları</span>, Sorun Yayınları, İstanbul, Mayıs 1992’ye ve bu çalışmadan konuyla ilgili aktarma ve değerlendirmelerin de yer aldığı, Haluk Yurtsever, <span class="char-style-override-2">Sınıf Savaşları ve Devlet</span>, s. 275-277’ye bakılabilir.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-151-backlink" id="footnote-225-151">151</a> K.Marx-F.Engels, Selected Works, agy. s.36</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-152-backlink" id="footnote-225-152">152</a> K. Marx, Capital, c.1, p. 252-253</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-153-backlink" id="footnote-225-153">153</a> K.Marx, agy. Sol Y. s. 189</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-154-backlink" id="footnote-225-154">154</a> Marx, bugün yaşasaydı nasıl yazardı bilinmez. Ama bugün, biz, hem teorik hem de pratik olarak cinsel sevgi ve ilişkinin yalnızca iki karşı cins arasındaki (heteroseksüel) ilişki olarak ele alınamayacağını biliyoruz</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-155-backlink" id="footnote-225-155">155</a> Erich Fromm, <span class="char-style-override-2">Sahip Olmak ya da Olmak</span>, Çeviren: Aydın Arıtman, Arıtan Yayınevi, İstanbul 1977, s. 91-92</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-156-backlink" id="footnote-225-156">156</a> Esra Ardıç, “Kadının sorunu şiddet” <span class="char-style-override-2">Cumhuriyet</span> 26 Kasım 2006. (KESK, SES, Başbakanlık Aile Araştırma Kurumu, Uluslar arası Af Örgütü, Dünya Sağlık Örgütü ve Mor Çatı Kadın Sığınma Vakfı’nın yaptığı araştırmaların sonuçlarından derlenen haber)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-157-backlink" id="footnote-225-157">157</a> Erich Fromm, agy., s. 157-158</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-158-backlink" id="footnote-225-158">158</a> K. Marx, <span class="char-style-override-2">On the Jewish Question</span>, 1843, Marx-Engels <span class="char-style-override-2">Collected Works</span>, C. 3. <a href="http://www.marxist.org"><span class="K-pr- char-style-override-17">www.marxist.org’dan</span></a></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-159-backlink" id="footnote-225-159">159</a> Agy. Sol Y. s. 190</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-160-backlink" id="footnote-225-160">160</a> <span xml:lang="en-US">K. Marx,</span> <span class="char-style-override-2">Kapital,</span> İng. <span xml:lang="en-US">Progress Publishers,</span> Moskova 1<span xml:lang="en-US">983, c. 1 s. 84.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-161-backlink" id="footnote-225-161">161</a> Marshall Berman, <span class="char-style-override-2">Katı Olan Her Şey Buharlaşıyor</span>, İletişim, İstanbul, 2004 (8.Baskı), s.133-134</p>
        </div>
      </div>
    </div>
  </div>
</body>
</html>
