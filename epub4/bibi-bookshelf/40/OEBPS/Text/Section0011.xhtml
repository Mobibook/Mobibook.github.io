<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>X. DIDINE’İN YEMEKLERİ</h1>

  <p>Daha sonra Maigret yanındakini unutmuş gibi davrandı; önce cebinden saatini çıkardı, usul usul, abartılı bir itinayla kurdu, kösteğinden çıkardı ve sanki bundan böyle geçecek zaman çok önemliymiş gibi masanın üzerine koydu.</p>

  <p>Sonra bekledi. Albert Forlacroix kıpırdamadı, soluk bile almıyordu sanki. Bu kötü sandalyede epey rahatsız gibiydi. Kuşkusuz kıpırdamak, yanağını ya da burnunu kaşımak, bacaklarını oynatmak istiyordu. Ama Maigret tam bir hareketsizlik içinde bulunduğundan, o da komiseri taklide kalkıyordu.</p>

  <p>Bulunduğu yerden, sobayı seyre dalmış numarası yapan komiseri göremiyordu. Yoksa, suratında beliren neredeyse hınzırca gülümsemeyi yakalardı.</p>

  <p>Neyse!... Bütün bunlar mesleğin icabı aslında, bir adamı çözmeye yarayan küçük numaralar.</p>

  <p>Dışarıda ayak sesleri. Maigret usulca gidip kapıyı açtı. Önünde Marcel Airaud duruyordu, bilekleri kelepçeli, önemli bir iş yapmış olmanın gururuyla şişinen Mejat ise kelepçelerden tutuyor, arkalarında gölgeler arasında bir jandarma.</p>

  <p>Marcel heyecanlı görünmüyordu, gözlerini kırpıştırmasının nedeni ışıktandı. Forlacroix’nın oturuyor olmasına rağmen o ayakta durdu.</p>

  <p>Maigret başıyla Albert'i göstererek, Mejat'ya:</p>

  <p>- Şunu yandaki odaya götür, dedi.</p>

  <p>Yandaki oda balo salonuydu, duvarlar bembeyaz, tavandan kâğıttan süslemeler sarkıyordu, kenarlarda annelerin oturacağı sıralar diziliydi. İki oda arasında da camlı bir kapı vardı.</p>

  <p>- Oturun Airaud... Az sonra sizinle görüşeceğim...</p>

  <p>Ama çam yarması ayakta durmayı yeğledi. Maigret talimatını bildirdi, Forlacroix’nın yanına jandarmayı dikti, Mejat'yı sandviç ve bira almaya yolladı.</p>

  <p>Her şey ağır çekimle cereyan ediyordu. Forlacroix ile Airaud komiserin davranışlarına şaşıyorlardı kuşkusuz. Oysa, çoktan çarkın dişlilerine kapılmışlardı.</p>

  <h2>********</h2>

  <p>Marcel Airaud'nun mizah yönü var mıdır? Öyleye benzer. Komiserin ezici sakinliğinden hiç etkilenmemiş gibiydi. Gözleriyle onun gidiş gelişlerini izliyor ve dudaklarında şekillenen gülücüğüyle ayakta duruyordu.</p>

  <p>Camlı kapının öte yanında Forlacroix bir sıraya oturmuş, sırtını duvara dayamış, bacaklarını uzatmış, rolünü pek ciddiye alan jandarma da tam karşısına oturmuş, gözlerini ona dikmişti.</p>

  <p>- Ne zamandır arkadaşınız Albert'in evinde saklanıyorsunuz? diye birden soruverdi Maigret, bakışları başka tarafta.</p>

  <p>Ama hemen kendi sesini duyar duymaz bunun gereksiz olduğu kanısına vardı. Bir süre bekledi, genç adama döndü.</p>

  <p>- Tutuklandım mı? diye sordu Marcel, kelepçelerine bir göz atarak.</p>

  <p>- İşte sorgu hâkiminin imzaladığı bir tutuklama emri.</p>

  <p>- O zaman ben de hâkime cevap veririm, avukatımla birlikte.</p>

  <p>Maigret onu tepeden tırnağa süzdü, şaşırmamıştı.</p>

  <p>- Gir! diye bağırdı, elinde küçük paketlerle kapıya vuran Mejat'ya.</p>

  <p>Sonra yiyecekleri, yani jambonu, ekmeği, ciğer ezmesini ve bira şişelerini masaya bıraktı. Mejat kulağına bir şeyler fısıldamaya kalktı.</p>

  <p>- Yüksek sesle konuş! diye bağırdı.</p>

  <p>- Therese avluda diyorum... Bir şeylerden kuşkulanıyor galiba... Beni görür görmez onu tutuklayıp tutuklamadığımızı sordu...</p>

  <p>Maigret omuzlarını silkti, bir sandviç yaptı, birasını doldurdu ve yine tepeden tırnağa Airaud'yu süzdü. Israra gerek görmüyordu.</p>

  <p>- Bunu da yandaki odaya götür Mejat... Jandarmaya söyle, birbirleriyle konuşmasınlar... Sen hemen yanıma gel...</p>

  <p>Yürüyordu. Yiyordu. Homurdanıyordu. Sırtı kamburlaşmıştı. Kapının önünden her geçişinde onları görüyordu, büyük beyaz salondaki sırada oturuyorlar, kaşları çatık jandarma da onları gözlüyordu.</p>

  <p>- İşler ne âlemde patron? diye sordu Mejat odaya girerken.</p>

  <p>Hemen sustu, komiserin bir bakışı yetmişti. Daha onu iyi tanıyamamıştı. Nasıl davranacağını bilemiyordu. Ve Maigret hâlâ yiyordu, ağzına koca koca lokmalar tıkıştırıyor, iyice çiğneyerek kapının önüne gidip camın ardındaki iki yabaniyi izliyordu.</p>

  <p>Birden geri donuverdi.</p>

  <p>- Git bana Didine'i getir.</p>

  <p>- Fazla uzağa gitmeye hacet yok... Ben girerken o da on metre ötede bekliyordu.</p>

  <p>- Buraya getir.</p>

  <p>- Ya Therese?</p>

  <p>- Sana Therese'in lafını ettim mi?</p>

  <p>Çok geçmeden küçük kocakarı içeri daldı, iki adamın önünde durup keyifle onları izledi, özellikle Marcel Airaud'nun bileğindeki kelepçeler gözlerini parlatmıştı.</p>

  <p>- Girin Didine... Size ihtiyacım var...</p>

  <p>- Ne yapıp edip buldunuz şunu, ha!...</p>

  <p>- Oturun Didine... Size bira ikram etmiyorum... Yoksa?...</p>

  <p>- Bira sevmem... Demek sonunda tutukladınız...</p>

  <p>- Beni dinleyin Didine... Cevap vermekte acele etmeyin, çok önemlidir... Sen Mejat, ya otur, ya da git dolaş, ama ayakta dikilip bana öyle aptal aptal bakma... Bakın hanımcığım!... Diyelim, bir gün öğleden sonra, akşam yemeğine önemli bir konuğun geleceğini öğreniyorsunuz... Kentli biri... Ne yapardınız?</p>

  <p>İnsan Didine'i iyi tanımayınca onun böylesine beklenmedik bir soru karşısında şaşkınlıktan havalara sıçrayacağını sanırdı, derin düşüncelere daldığından kadının bütün sivri hatları daha da sivrileşti.</p>

  <p>- Nasıl biri? diye sordu.</p>

  <p>- Önemli biri.</p>

  <p>- Ve benim bundan ancak öğleden sonra haberim oluyor? Saat kaçta?</p>

  <p>- Diyelim dört buçuk beş arası.</p>

  <p>Camın öte yanındaki üç adam, Airaud, Forlacroix ve jandarma odaya bakıyorlardı, ama aynen Maigret'nin öğleden sonraki durumu gibi onlar da dudakların kıpırdadığını görüyor ama karışık bir uğultudan başka bir şey duymuyorlardı.</p>

  <p>- Bilmem beni iyi anladınız mı? L'Aiguillon'daki imkânları bilirsiniz, yerel alışkanlıkları da... Hangi saatte hangi yiyeceği bulabileceğinizi de bilirsiniz...</p>

  <p>- Tavuk kesmek için çok geç... dedi kendi kendine konuşur gibi... Yumuşak olmaz... Üstelik tüylerini yolmak ve içini boşaltmak da zaman alır... Hangi günden söz ediyorsunuz komiser?</p>

  <p>Mejat şaşıp kalmıştı. Maigret'ye gelince, o hiç gülümsemiyor-du.</p>

  <p>- Salı...</p>

  <p>- Anlamaya başlıyorum... Söz konusu olan geçtiğimiz Salı değil mi?... Kasten sordunuz... Kocama bundan söz etmiştim... Bu adam, demiştim, herhalde bir yerlerde karnını doyurdu... Oysa restorana gitmemişti... Hâkimin evinde de yemedi...</p>

  <p>- Soruma cevap verin Didine... Bir Salı günü ona ne ikram ederdiniz?</p>

  <p>- Et olmaz... Burada Pazartesi hayvan kesilir... Salı et çok taze olur... Serttir... Durun bakayım!... Deniz ne durumdaydı acaba o Salı?... Akşam sekize doğru sular yükselmişti, değil mi? Demek Polyte evdeydi... Bu durumda ben Polyte'e giderdim... Sabah balığa çıkmış olsa öğlende dönerdi. İyi bir şey tuttuysa...</p>

  <p>- Polyte nerede oturur?</p>

  <p>- Onu evinde bulamazsınız... Kahvededir... Cafe du Port'a gitmez... Karşısındakine bakın.</p>

  <p>- Duydun mu Mejat?</p>

  <p>Mejat derhal odadan çıktı. Kocakarı devam ediyordu:</p>

  <p>- Polyte bir çift dil balığı tutmuş olsa ya da güzel bir dülger balığı... İşte bununla konuk ağırlanabilir... Evde jambon da varsa... Ama... Durun komiser... Sadece Polyte yok ya... Av kuşlarını seviyorsanız Rouillon babaya uğrayıverirsiniz olur biter, her sabah tuzak kurar...</p>

  <p>Üç adam hâlâ camdan bakıyorlar. Forlacroix’nın suratı asık, Airaud, kelepçelerine rağmen, ara sıra dumandan gözlerini kırpıştırarak sigara içiyor.</p>

  <p>- Ama kuşları hazırlamak da...</p>

  <p>Mejat peşinde sivri burunlu, yanık tenli sıska bir balıkçıyla salondan geçiyor, adam durup hayretle Marcel'e bakıyor.</p>

  <p>- Vay canına!... Sen teslim mi oldun?</p>

  <p>- İçeri girin! dedi Maigret. Polyte siz misiniz?</p>

  <p>Adam kuşkuyla Didine'i süzdü. Acaba hakkında neler söylemişti. Böyle yaka paça getirildiğine göre...</p>

  <p>- Bakın Polyte... Geçen Salı'yı hatırlıyor musunuz?</p>

  <p>- Salı, diye tekrarladı, hiçbir şey anlamamış gibi.</p>

  <p>- Saint-Michel'de pazar kurulduğu gün, dedi Didine.</p>

  <p>- Tamam, bildim. Ne yapmıştım o gün?</p>

  <p>- Her günkü gibi uyuklamışsındır, demekten kendini alamadı Didine.</p>

  <p>- Öğleden sonra neredeydiniz? Yorulmak bilmeyen Didine lafa karıştı.</p>

  <p>- Kahvededir!... Elinden gelse orada yatar... Öyle değil mi Polyte?</p>

  <p>- Benim öğrenmek istediğim o gün öğleden sonra birinin sizden balık alıp almadığı...</p>

  <p>Salonda Forlacroix’nın çatık kaşları. Polyte düşünüyordu, akıl danışır gibi Didine'e döndü.</p>

  <p>- Sen bir şey anımsamadın mı? diye sordu inanılmaz bir saflıkla.</p>

  <p>Ve sonra birden camlı kapıya döndü, alnına vurdu, kocakarının suratında zafer dolu bir gülücük belirmişti.</p>

  <p>- Albert geldi, dedi balıkçı... Anımsadım, çünkü acelesi vardı... Deveaud ve Fraigne'le iskambil oynuyordum. Bir dakika bekle dedim... Ama sabırsızlanıyordu... Ben de gidip benim kayıktan dil balığı almasını söyledim...</p>

  <p>- Kaç tane dil balığı?</p>

  <p>- Kaç tane aldığını bile bilmiyorum... İstediğini al demiştim... Daha bunun hesabını bile görmedik.</p>

  <p>- Bilmek istediğim bu kadardı. Gidebilirsiniz... Ha, bu arada... Baksanıza Didine, Albert Forlacroix’nın hizmetçisi nerede oturuyor?</p>

  <p>- Nah, bunun kızı işte...</p>

  <p>- Polyte'in mi?</p>

  <p>- Evet... Ama babasıyla oturmaz... Onu görmek istiyorsanız çabuk olun, çünkü erken yatar. Üstelik hamiledir de... Her yıl gebe kalır!... Herkese yeter...</p>

  <p>- Mejat!... Git getir! İtip kakma sakın...</p>

  <p>Ateşi yükselmeye başlamıştı. Polyte, eşikte durmuş gitmek için izin bekliyordu, sonunda kızının evini tarif etmek üzere müfettişle çıktı.</p>

  <p>- Bu erkeklerin midesini anlamıyorum... Birazdan göreceksiniz... Üstelik gelirken kendine çeki düzen de verir... Ben onun elinden su bile içmem...</p>

  <p>Komiserin odanın ortasında taş gibi durduğunu görünce şaşırdı. Maigret'nin aklına bir şey gelmişti. Birden telefona koştu.</p>

  <p>- Yatmamış mıydınız Matmazel? Alo... Bana La-Roche-sur-Yon'da, Albert I sağlık evini bağlayın... 41 numara... Açana kadar çalın... Herhalde bir nöbetçi hemşire vardır... Evet, teşekkürler...</p>

  <p>Gayet sakin bir sesle sorular soran Didine'i unutmuştu bile.</p>

  <p>- Sizce Marcel mi?... Benim fikrimi sorarsanız, ikisini de iyi tanırım...</p>

  <p>- Kesin sesinizi!... diye bağırdı öfkelenmiş gibi. Bakışlarını telefondan ayıramıyordu. Günlerdir, saatlerdir aradığı...</p>

  <p>- Alo!... Sağlık evi mi? Kiminle konuşuyorum? Bakın Matmazel, doktor hâlâ orada mı?... Evine mi gitmiş?... Bana onun dairesini bağlar mısınız?</p>

  <p>Yanakları kızarmış, piposunun ucunu ısırıp, tanımıyormuş gibi karşısındaki Didine'e bakıyordu.</p>

  <p>- Alo!... Doktor siz misiniz?... Sofrada mıydınız?... Özür dilerim... Komiser Maigret, evet. Size bir şey soracaktım... Elbette muayene ettiniz... Nasıl?... Sanıldığından da mı ciddi? Söz konusu olan o değil... Beklenmedik bir şey keşfedip etmediğinizi soracaktım... Evet, ne? Ne dediniz?... Emin misiniz?... Üç ay mı?... Sağolun doktor... Elbette resmi bir rapor hazırlarsınız. Sakinleşti mi?... Mersi... Rahatsız ettiğim için tekrar özür dilerim.</p>

  <p>Burnundan soluyordu. Kocakarının hâlâ yerinde oturduğunu görünce:</p>

  <p>- Şimdi evinize Didine... dedi. Çok naziksiniz, ama şimdilik size ihtiyacım yok...</p>

  <p>Kadın hiç istemezmiş gibi ayağa kalktı, ama dışarı çıkmadı.</p>

  <p>- Bahse girerim ki size ne söylediğini biliyorum...</p>

  <p>- Öyle olsun... Haydi dışarı!... Çok istiyorsanız bitişikte bekleyin, ama...</p>

  <p>- Gebe değil mi?</p>

  <p>Kulaklarına inanamıyordu. Kadın neredeyse kendisini korkutmaya başlamıştı.</p>

  <p>- Size cevap verecek vaktim yok... Haydi!... Ağzınızı da sıkı tutun...</p>

  <p>Kapıyı açtı. Tam kapatıyordu ki Mejat, yanında yağlı saçları ensesine dökülen bir kızla çıkageldi.</p>

  <p>- Benimle gelmek istemedi, tam yatmaya hazırlanıyordu... O sırada küçük bir olay vuku buldu. Hizmetçisini görünce</p>

  <p>Forlacroix müdahalede bulunacakmış gibi ayağa kalktı. Jandarma koluna dokununca yine soğukkanlılığına bürünüp oturdu.</p>

  <p>- Pekâlâ!... İçeri girin!... Bir iki soru soracağım... Saat kaçta Albert I Forlacroix’nın evindeki işiniz biter?</p>

  <p>- Bazen saat üçte, bazen dörtte...</p>

  <p>- Akşam yemeğini siz mi hazırlarsınız?</p>

  <p>- Ben ona asla yemek hazırlamam... Kendi yemeğini kendi pişirir... Bundan hoşlanır üstelik...</p>

  <p>Kadın son sözlerini biraz alay biraz da küçümsemeyle karışık bir ifadeyle söylemişti.</p>

  <p>- Ama bulaşığı siz yıkarsınız?</p>

  <p>- Evet pis işler hep bendedir... Evde zaten pislikten bol bir şey yoktur... Erkekleri dışarıda gördüğünüzde bir şey sanırsınız... Ama içlerine girince...</p>

  <p>- Sık konuğu olur mu?</p>

  <p>- Kimin?</p>

  <p>- Patronunuzun.</p>

  <p>- Asla! Kimi konuk etsin ki?</p>

  <p>- Sabahlan çok bulaşık bulduğunuz filan...</p>

  <p>- Geçen hafta oldu.</p>

  <p>- Çarşamba sabahı, değil mi?</p>

  <p>- Belki Çarşambaydı... Her taraf kül dolmuştu... Puro bile içilmişti...</p>

  <p>- Kim ziyaretine gelmişti bilmiyor musunuz? Kadın camlı kapıya döndü, iki eliyle karnını tutarak:</p>

  <p>- Neden kendisine sormuyorsunuz ki? dedi.</p>

  <p>- Teşekkürler... Gidip yatabilirsiniz...</p>

  <p>- O mu yapmış bu işi?</p>

  <p>Kadın buna pek şaşmamıştı. Korkmamıştı da. Birazcık merak, o kadar.</p>

  <p>- Bunu sormamın nedeni yarın sabah temizliğe gideyim mi gitmeyeyim mi onu bilmek için...</p>

  <h2>********</h2>

  <p>Sokaktan sesler geliyordu. İnsanlar bir şeylerden pirelenmişlerdi. Küçük bir grup oluşmuştu. Toplaşanlar, arkasında gölgelerin dolaştığı krem rengi perdelere dikmişti gözlerini. Özellikle Maigret'nin kaba silueti dikkat çekiyor, ağzındaki pipo bazı açılardan kafası kadar büyük görünüyordu.</p>

  <p>- Sanırım ikisini de tutukladılar! dedi Polyte'in kızı etrafını saran meraklılara.</p>

  <p>Çok uykusu olduğundan kadın fazla kalamadı, tahta kunduralarını buz tutmuş taşlarda takırdatarak uzaklaştı. Kapı açıldı. Mejat karanlıkta duran suratları seçmeye çalışıyordu.</p>

  <p>- Therese yok mu? diye sordu. Karanlığın içinden bir gölge fırladı.</p>

  <p>- Ne istiyorlarmış benden?</p>

  <p>- Girin! Komiser sizinle konuşmak istiyor.</p>

  <p>Önünden geçerken Marcel'e baktı ama dişlerini sıkmayı sürdürdü.</p>

  <p>- Girin Therese... Korkmayın... Size küçük bir soru soracaktım... Lise Forlacroix’nın hamile olduğunu biliyor muydunuz?...</p>

  <p>Kadın birden camlı kapıya döndü, odada neler olup bittiğini anlamayan Airaud'nun üzerine atılıverecekti sanki.</p>

  <p>- Olamaz!... dedi kadın. Beni işletiyorsunuz!</p>

  <p>- Emin olun doğru. Lise Forlacroix üç aylık hamile.</p>

  <p>- Demek bunun içinmiş!... diye mırıldandı.</p>

  <p>- Ne içinmiş?</p>

  <p>- Bunun için onunla evlenmek istiyormuş...</p>

  <p>- Evlenmek istediğini kabul ediyorsunuz demek... Ama bunun nedenini size söylemedi. Artık biliyorsunuz...</p>

  <p>- Peki ya benim çocuğum yok muydu?... Hâkimin kızından neyim eksik? Benimle evlendi mi?</p>

  <p>Camın ardından onu izlemek ilginç olmalı, kadının öfkeli olduğu anlaşılıyor ama nedeni bilinemiyordu.</p>

  <p>- Bakın! Daha o gece...</p>

  <p>- Evet, o gece ona ne dediniz?</p>

  <p>- Ona kızla evlendiği takdirde, oğluyla kiliseye gelip rezalet çıkartacağımı söylemiştim.</p>

  <p>- Pardon! Demek Salı gecesi onunla konuştunuz. Nerede? Kadın bir an duraksadı, omuzlarını silkti.</p>

  <p>- Sokakta...</p>

  <p>- Saat kaçtı?</p>

  <p>- Daha gece yarısı olmamıştı sanırım...</p>

  <p>- Sokakta nerede buluştunuz?</p>

  <p>Kadın bir kez daha o hırçın ifadesiyle cama doğru döndü.</p>

  <p>- Söyleyeyim... Neyse!... Saat ona doğru yatmaya giderken küçük hanımın penceresinde ışık gördüm...</p>

  <p>- Yatak odasının penceresinde mi yoksa yemişliğinkinde mi?</p>

  <p>- Kendi odasında.</p>

  <p>- Karıştırmadığınızdan emin misiniz? Alaycı bir biçimde güldü.</p>

  <p>- Emin miyim!... Kaç kere gözetledim o ikisini... Uyumaya çalıştım, ama beceremedim... Kalktım ve onu dışarıda beklemeye karar verdim.</p>

  <p>- Ne amaçla?</p>

  <p>- Hep aynı, diye itiraf etti, bezgin.</p>

  <p>- Sadece kilisede rezalet çıkarmakla mı tehdit ettiniz?</p>

  <p>- Ona kendi evinde canıma kıyacağımı söyledim...</p>

  <p>- Bunu yapar mıydınız?</p>

  <p>- Ne bileyim... Sessizce dışarı çıktım. Yağmur yağıyordu... Mantomu başıma çektim... Çok gecikir mi? diye soruyordum kendi kendime... Gecikirse belki tırmanmak zorunda kalırdım...</p>

  <p>- Sonra ne oldu?</p>

  <p>- Sık sık yaptığım gibi kendi kendime konuşarak yürüyordum... Önüme bakmıyordum çünkü sokakta kimsecikler yoktu... Birden birine çarptım... Oydu... Öyle şaşırmıştım ki bağırdım...</p>

  <p>- Neredeydi?</p>

  <p>- Duvarın yanında, hâkimin evinin arkasında...</p>

  <p>- Ne yapıyordu? Dışarı mı çıkıyordu?</p>

  <p>- Hayır! Hiçbir şey yapmıyordu. Gözetliyor gibiydi. Kimi beklediğini sordum...</p>

  <p>- Ne cevap verdi?</p>

  <p>- Hiç! Bileğimi büktü... Öfkeliydi... Bir daha ispiyonladığım görürsem, dedi, bak neler yapacağım...</p>

  <p>- Saat kaçtı?</p>

  <p>- Dedim ya gece yarısı on iki suları... Belki biraz daha geç...</p>

  <p>- Odada hâlâ ışık var mıydı?</p>

  <p>- Bilmiyorum... Duvar nedeniyle, oradan görünmüyordu... Git yat orospu! diye bağırdı bana... Beni duydun mu? Ve bir daha... Bana bu kadar kızdığını hiç görmemiştim...</p>

  <p>Yine camın öte tarafına doğru bir bakış. O tarafta, salonda, Airaud sükûnetini yitirmemişti. Jandarma ona yeni bir sigara vermiş olmalı, kelepçeleri nedeniyle eğri tutuyordu.</p>

  <p>- Yanda bekler misiniz Therese? Size yine ihtiyacım olabilir...</p>

  <p>Kapı tekrar kapandığında, bir ses, Mejat'nın sesi, duyuldu:</p>

  <p>- Baksanıza patron... galiba...</p>

  <p>- Ne galibası?</p>

  <p>- Galiba...</p>

  <p>Zavallı şaşkın! Nezaket gösterip, elde ettiği basanlardan dolayı Maigret'yi kutlamak istemişti. Oysa kötü bir bakışla karşılaşmıştı.</p>

  <p>- Söylesene!... Galiba ne? Cevap ver! Yoksa sen de yeni bir delil mi getireceksin? Bana bira getir haydi!... Ya da dur, hayır! Kuvvetli bir şey getir, calvados, rom, öyle bir şey... Saat kaç?</p>

  <p>Gece yarısı olmuştu, dışarda volta atan üç meraklıdan başka kimse kalmamıştı.</p>
</body>
</html>
