<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>III. AIRAUD'NUN İZİNDE</h1>

  <p>Maigret'nin tadını asla unutamayacağı olağanüstü bir andı. Önce biten gecenin yorgunluğu, sonra o ıslak yün kokusu. Ucu sonsuzlukta kaybolmuşa benzeyen o meçhul koridor... Yine sis düdükleri duyulmaya başlamıştı. Albert Forlacroix kapıya yüklendiği sırada Maigret merdiven yönüne baktı ve sessizce basamakları tırmanmış olan hâkimi gördü. Ardında, merdiven sahanlığında, Mejat'nın suratı...</p>

  <p>Kapı kırıldı ve çam yarması olanca hızıyla odanın ortasına kadar gitti.</p>

  <p>Beklenmedik bir manzaraydı. Daha önceden tahmin edilene uymuyordu.</p>

  <p>Odayı, ince büzgüleri olan pembe ipek abajurlu bir gece lambası aydınlatıyordu. Louis XVI tarzı bir yatakta genç bir kız adeta otururcasına uzanmıştı, kapıya bakmak için bir dirseği üzerinde doğrulduğunda şişkin, iri bir meme geceliğinden fırlamıştı.</p>

  <p>Maigret kızın güzel olup olmadığı konusunda bir karara varamadı. Belki de yüzü fazla geniş, alnı dar, burnu çocuksuydu. Ama yayvan dudaklarının kenarları sulu bir meyveyi anımsatıyordu, gözleri ise uçsuz bucaksız...</p>

  <p>Koridorda ses duyunca mı yakmıştı ışığı? Uyuyor muydu? Bilinmez. Pek şaşırmışa benzemiyordu. Oysa kapının eşiğinde iri kıyım Maigret, odanın ortasında kauçuk çizmeleriyle ağabeyi...</p>

  <p>Kız sadece sakin bir sesle mırıldanmakla yetindi:</p>

  <p>- Ne var Albert?</p>

  <p>Babası henüz görünmemişti, ama kapıya yaklaşmış, söyleneni duymuştu. Maigret rahatsız olmuştu, çünkü gözlerini bir türlü o göğüsten ayıramıyordu ve genç adam da bunun farkındaydı. Albert'in buna aldırdığı yoktu. Kuşkuyla odayı inceledi, bir kapıyı açtı.</p>

  <p>İçgüdü mü? Maigret, bu kapının şu ünlü yemişliğe açıldığına inanarak ilerledi.</p>

  <p>- Ne arıyorsunuz? diye sordu.</p>

  <p>Cevap yok; yalnızca kötü bir bakış. Sonra birden Albert Forlacroix eğildi. Yerde, hem odada, hem yemişlikte ayak izleri vardı. Erkek ayakkabıları ince çamurlu izler bırakmıştı ve bu çamur henüz yaştı.</p>

  <p>- Kim bu?</p>

  <p>Albert yemişliğin penceresine yürüdü, yan aralık camdan soğuk hava giriyordu.</p>

  <p>Maigret odaya döndüğünde kızı aynı yerde, yine bir göğsü dışarıda bir durumda buldu. Demek bu gece, hatta belki Maigret de bu evdeyken, bu odada, belki de bu yatakta bir adam vardı.</p>

  <p>Albert hızlı adımlarla odayı geçti, Maigret de peşinden. Koridorda bekleyen hâkim mırıldandı.</p>

  <p>- Artık kapıyı kapatamayacağım.</p>

  <p>Oğlu, omuzlarını silkti, kimseyi umursadığı yoktu, aşağı indi, Maigret de peşinden.</p>

  <p>- Mejat!...</p>

  <p>- Evet, patron...</p>

  <p>- Evi gözaltında tut... Dışarıdan!...</p>

  <p>Pardösüsünü aldı, şapkasını kaptı. Henüz ortalık tam olarak aydınlanmamıştı ama liman canlanmıştı, sesler, her yandan çeşitli gürültüler duyuluyordu.</p>

  <p>- Az önce bana cevap vermediniz... Bu adamın kim olduğunu biliyor musunuz?</p>

  <p>Maigret önünden geçerken küçük gümrükçüyü görmezlikten geldi. Yolunu bekleyen adam fena bozuldu.</p>

  <p>Albert'e gelince, konuşmak için acelesi yoktu besbelli. Garip çocuk!...</p>

  <p>- İşime gidebilir miyim artık? Yoksa beni tutuklamak niyetinde misiniz?</p>

  <p>- İşinize gidebilirsiniz... Ama bana söyleyecekleriniz olabilir... Kız kardeşinizin odasında ayak izlerini gördüğünüz adam kimdi?</p>

  <p>Albert birden durdu, elini Maigret'nin omuzuna koydu. Suyun kenarına varmışlardı. Su hızla akıyor, kahverengi, pis bir çamur bırakıyordu. Uzun donlu, çizmeli adamlarla kadınlar boş sepetleri, sırıkla yüzdürülen altı düz kayıklara yüklüyorlardı.</p>

  <p>- Adam mı?... Bakın... Şu işte.</p>

  <p>Albert gibi yapılı, güçlü, onun gibi giyinmiş bir genç, yaşlı bir kadının sandala binmesine yardım ediyordu. Sonra çabucak kıyıdan uzaklaştı.</p>

  <p>- Airaud'dur adı... Marcel Airaud.</p>

  <p>Böyle söyledikten sonra bir barakaya daldı ve elinde bir sürü sepetle çıktı.</p>

  <h2>********</h2>

  <p>Hotel du Port'un hizmetçisi çoktan kalkmış ve Maigret içeri girdiğinde salonun yerini yıkıyordu.</p>

  <p>- Nereye koşup gittiniz öyle? diye sordu. Odanızda yatmadınız mı?</p>

  <p>Maigret sobanın yanına oturdu, kahve söyledi, ekmek, salam ve peynir istedi. Yerine iyice yerleştikten sonra, lokmalarını çiğnerken sorguya girişti:</p>

  <p>- Airaud'yu tanır mısınız?</p>

  <p>- Marcel'i mi? Kadın öylesine telaşla konuşmuştu ki Maigret dönüp dikkatle baktı.</p>

  <p>- Marcel Airaud, evet...</p>

  <p>- Buralı bir çocuktur... Neden bana ondan söz ediyorsunuz?</p>

  <p>Herhalde bu oğlana ilgisiz olduğu söylenemezdi.</p>

  <p>- Midyeci midir? Evli mi?</p>

  <p>- Ne münasebet?</p>

  <p>- Nişanlı mı?</p>

  <p>- Neden bana bunları soruyorsunuz?</p>

  <p>- Hiiiç... Anladığım kadarıyla hâkimin kızının peşinde...</p>

  <p>- Bu yalan bir kere!... diye haykırdı kadın öfkeyle... Başkaları belki... Hem zaten erkeklerin onun peşinde koşmalarına, tavlamaya çalışmalarına filan hiç gerek yok, çünkü o kız, yani doğrusunu söylemek gerekirse, o kız bir... Bir...</p>

  <p>Sunturlu bir söz arıyordu ama son derece sıradan sözcükler döküldü dudaklarından.</p>

  <p>- ... Malın gözüdür!... Hem bunu herkes bilir... Eğer erkek kardeşi kızın her odasına girenin suratını dağıtmaya kalksa...</p>

  <p>- Çok mudur?</p>

  <p>- Hemen herkes! Bir kez Poitiers'ye<sup><a href="../Text/dipnot.xhtml#a4" id="k4">4</a></sup> kaçmaya kalktı da bulduklarında ne haldeydi!... Yani biri size Marcel'le aralarında bir şeyler olduğunu söylediyse...</p>

  <p>- Bana biraz daha kahve verebilir misiniz? Bir sorum daha var: Salı günü otobüsle gelen adam... Saat kaçta gelmişti?</p>

  <p>- 16.30 arabasıyla...</p>

  <p>- Hemen gitti mi?</p>

  <p>- Akşam yemeğine geleceğini söylemişti. Köprüye doğru yürümüştü, tam bilemiyorum, karanlık bastırmıştı...</p>

  <p>- Fotoğrafını görseniz tanır mısınız?</p>

  <p>- Belki... Ne bileyim!...</p>

  <p>- Oldu... Ben yatacağım... Kadın hayretle baktı.</p>

  <p>- Hele bakalım... Saat altı... Beni saat sekizde uyandırırsınız, koyu bir kahveyle... Size güveniyorum küçük hanım. Marcel yüzünden bana çok kızmadınız ya!...</p>

  <p>- Bana ne?</p>

  <h2>********</h2>

  <p>Derin bir uyku çekti. En büyük avantajı kafasındakileri bir anda silip, her yerde, her zaman, her şekilde uyuyabilmesiydi.</p>

  <p>Hizmetçi kız, adı Therese'di, kaynar kahveyle uyandırdığında hoş bir sürpriz onu bekliyordu. Her şey değişmişti. Pencereden güneş giriyordu. Sokağın uğultusu odayı doldurmuştu. Her yandan gelen seslerden oluşan bir gürültü.</p>

  <p>- Bana bir de sabun getirirseniz çok müteşekkir kalırım yavrum... Mahallede bir yerde ustura satılıyorsa bir tane alıverin, ha bir de fırça...</p>

  <p>- Beklerken pencereye dayandı, dışarıda insanı ferahlatan serin, nefis bir hava vardı. Geceleyin ona kapkara ve yapış yapış görünen liman bu muydu? Oradaki de hâkimin evi olmalıydı. Ve su kıyısındaki barakalar.</p>

  <p>Her şey onu hoş bir şaşkınlığa sürüklüyordu. Barakalar örneğin, beyaz, yeşil, mavi gibi açık renklere boyanmışlardı. Hâkimin evi bembeyazdı, tepesinde pembe kiremitler... Çok eski bir evdi, asırlar boyu kimbilir nice değişikliklere uğramıştı. Örneğin yemişliğin penceresinin yanında, parmaklıklarla çevrili geniş bir taraça vardı, her köşesinde de yeşil çiniden koskoca bir saksılık.</p>

  <p>Altında, bahçenin dışında, beyaz, tek katlı, kuşkusuz iki odalı bir ev bozuntusu, küçücük bir bahçe, çit ve elma ağacına dayanmış bir merdiven. Ellerini karnında kavuşturmuş, beyaz başlığıyla şu eşikte duran Didine değil mi? Maigret'den yana bakıyordu.</p>

  <p>Midyeciler dönmüşlerdi bile. Yirmi kayık, otuz kayık, midyeci sandalları denen altı düz garip birtakım deniz taşıtları rıhtıma yanaşmışlardı, motorları çalışır durumdaki koca kamyonlara içi mavi kabuklu midye dolu sepetler yükleniyordu.</p>

  <p>- Üç buçuk franga, reklam için dağıtılmış bir ustura buldum, ama satıcı diyor ki...</p>

  <p>Zarar yok, reklam olsun!... Maigret'nin uykusu kalmamıştı. Sanki bütün geceyi yatağında geçirmiş kadar zindeydi. Çıkmadan önce aşağıda bir kadehçik beyaz şarap!... Neden olmasın?</p>

  <p>- Ayakkabılarınızı cilalamamı istemez misiniz?</p>

  <p>Elbette! Çamur kalmasın! Her şey net olmalı! Uzakta, tüylerini güneşte kurutmaya çalışan bir horoza benzeyen müfettiş Mejat'yı görünce gülümsemekten kendini alamadı.</p>

  <p>- Yeni bir şey var mı evlat?</p>

  <p>- Yok patron... İki kadın geldi, biri yaşlı, biri genç... Gündelikçiler sanırım... Hem, bakın...</p>

  <p>Alt kattaki üç pencere açılmıştı. Maigret'yle hâkimin geceyi ateş karşısında birlikte geçirmiş oldukları kütüphanenin pencereleri... Beyaz başlıklı yaşlı bir kadın halıları silkeliyor, yaldızlı ince bir toz bulutu güneşe doğru yükseliyordu.</p>

  <p>- Ya hâkim?</p>

  <p>- Görmedim... Kızını da... Şu Allahın cezası akbaba da bana asıldı durdu.</p>

  <p>Maigret gösterilen yöne baktı ve gündüz gözüyle şaşılığı iyice seçilen gümrükçüyü fark etti. Adam çağırılacağını umuyordu. Koşup gelivermek için bir işaret bekliyordu.</p>

  <p>- Ben gelene kadar orada kal. Fazla gecikmem.</p>

  <p>- Gidip bir kahve içebilir miyim?</p>

  <p>İzin verildi. Maigret sağ tarafından kalkmıştı. Daha sonra jandarma karakoluna gidip kendini tanıttı.</p>

  <p>- Önce şu telefonunuzu kullanmak istiyorum... Bana La Roche-sur-Yon savcılığını bağlar mısınız?</p>

  <p>Savcı henüz gelmemişti. Yardımcısı tutanağı dinleyip onayladı. Sonra Luçon'u aradı. Sonra bir iki yere daha telefon etti.</p>

  <p>Haydi canım! Maigret sonunda çarkı döndürmeye başlayacaktı. Biraz da nostalji elbet! Paris'te olsa ekibini etrafına toplamıştı bile, usullerini iyi bilen adamlarıyla çok konuşmaya gerek kalmazdı. Lucas terfi etmişti, Janvier, Torrence, kimlik tespiti bölümündekiler...</p>

  <p>Burada fotoğrafçının gelmesi için öğleyi beklemek gerekiyordu, hâkimin evinin yakınına dikilen nöbetçi jandarma gelip geçene öyle kötü bakıyordu ki köşedeki kahvedekiler bir şeylerden kuşkulanmaya başlamışlardı bile.</p>

  <p>Maigret kapıyı çaldı. Yaşlı kadın açtı.</p>

  <p>- Hâkim beyi görmek istiyordum.</p>

  <p>- İçeri buyur edin Elisa...</p>

  <p>Her tarafı adamakıllı derlenip toparlanmış büyük odanın eşiğinde duruyordu, üç pencereden içeri güneş doluyordu.</p>

  <p>- Cesedin fotoğrafını çektirmeye geldim... Çamaşırlıkta bıraktınız umarım...</p>

  <p>- Anahtarı vereyim... Hizmetçiler girmesin diye kapatmıştım.</p>

  <p>- Hiçbir şey bilmiyorlar mı?</p>

  <p>- Henüz bilmiyorlar... Öyle tercih ettim...</p>

  <p>- Kızınız kalktı mı?</p>

  <p>Ne biçim soru! Maigret üst kattan gelen piyano seslerini duymuyor muydu sanki?</p>

  <p>- O da bir şey bilmiyor mu?</p>

  <p>- Kesinlikle...</p>

  <p>Maigret belki de şimdiye dek felakete karşı böylesi bir direnişle karşılaşmamıştı.</p>

  <p>İnce davranışları olan, kültürlü, sakin bir adam, bir briç partisi sonunda dev yapılı oğlunu merdivenin en üst basamağında oturur halde buluyor. Ve bunu çok doğal karşılıyor!</p>

  <p>Ertesi sabah, bir kapıyı açınca meçhul bir cesetle karşılaşıyor. Üstelik adam öldürülmüş!</p>

  <p>Yine kılı bile kıpırdamıyor, kimseye söz etmiyor ve kızıyla birlikte her günkü yürüyüşüne çıkıyor!</p>

  <p>Denizin uygun bir zamanını kolluyor. Cesedi çuvallara dikiyor, ve...</p>

  <p>Polis evindeyken oğlu çıkageliyor, heyecanlı. Kızının odasının kapısı kınlıyor. Bir adamın geceyi bu odada geçirdiği saptanıyor.</p>

  <p>Sükûnetini bozmuyor. Her zamanki gibi hizmetçiler geliyor, ortalığı temizliyorlar. Çıplak göğüslü kız piyano çalıyor. Baba, cesedin bulunduğu çamaşırlığın kapısını kilitlemekle yetiniyor.</p>

  <h2>********</h2>

  <p>Fotoğrafçı işe koyulmuştu ve hâkim, ölü bir adamı oturtup ona yaşıyormuş gibi pozlar verilmesini dünyanın en doğal şeyiymiş gibi izliyordu.</p>

  <p>- Sizi uyarıyorum, diye söyleniyor Maigret, öğleden sonra saat üçte savcılıktan gelecekler. O vakte kadar evden ayrılmamamızı istiyorum. Bu söylediklerim Matmazel Forlacroix için de geçerli.</p>

  <p>Tuhaf! "Matmazel Forlacroix" diye hitap etmesi neden garibine gitti. Kızı yatakta, bir memesi meydanda gördüğü için mi? Odasında bir erkeğin çamurlu ayak izlerini bulduğu için mi?</p>

  <p>- Komiser bey, oğlum sizinle konuştu mu acaba? Bir bardak porto alır mıydınız?</p>

  <p>- Teşekkürler... Oğlunuz bana sadece Marcel Airaud diye birini gösterdi... Tanır mısınız?</p>

  <p>Hâkim gözlerini kırpıştırıp, burnunu oynattı.</p>

  <p>- Siz de bu Marcel'in kızınızın odasına girmiş olabileceği düşüncesinde misiniz?</p>

  <p>Çok alçak bir ses, adeta nefesle...</p>

  <p>- Bilmiyorum...</p>

  <p>Kütüphanenin kapısı açıktı. Kütükler yanıyordu.</p>

  <p>- Biraz içeri girmez miydiniz?</p>

  <p>Bir yakarıydı adeta. Fotoğrafçıyı dışarıda bıraktı.</p>

  <p>- Anladınız sanırım?</p>

  <p>Maigret ne evet dedi ne de hayır. Zor bir durumdaydı, hele bir babanın önünde.</p>

  <p>- Kızım yüzünden Versailles'ı terk ettim ve buraya yerleştim. Bu ev yıllardır ailemin malıdır, bazen bir aylığına yazlığa gelirdik.</p>

  <p>- Kaç yaşındaydı?</p>

  <p>- On altı... Doktorlar krizlerin giderek sıklaşacağını söylemişlerdi... Diğer zamanlarda son derece normaldir.</p>

  <p>Başını çevirdi. Sonra omuzlarını silkerek ekledi:</p>

  <p>- Bundan size hemen söz edemedim... Ne umduğumu pek bilemiyorum... Şimdi anlıyor musunuz neden denizin işi halletmesinin daha iyi olacağını düşündüğümü... Diyecekler ki... İnsanların düş gücünün neler üretebileceğini Tanrı bilir... Albert budalası da başka bir âlem!...</p>

  <p>- O akşam niçin gelmişti?</p>

  <p>Çok geç. Hâkimin heyecanı dağılmıştı bile. Bir an adamın yumuşayacağını, itiraflara başlayacağını sanmıştı.</p>

  <p>Maigret'nin çok kesin sorusu yüzünden mi bilinmez, güneşin adeta renksiz bir hale getirdiği gözbebekleriyle, soğuk bakışlarını komisere çevirdi.</p>

  <p>- Hayır! Konuyla ilgisi yok! Bunun hiç önemi yok! Gerçekten porto istemiyor musunuz? Portekizli bir dostum...</p>

  <p>Dostun biri armagnac gönderiyor, bir diğeri porto. Bütün tasası yaşamını olabildiğince keyifli bir hale getirmek miydi?</p>

  <p>Birden perdenin aralığından volta atmakta olan jandarmayı gördü, sinirli sinirli güldü.</p>

  <p>- Bu benim için mi?</p>

  <p>- Böyle davranmaya mecburdum, siz de bilirsiniz. Hâkim içini çekti ve beklenmedik bir şey söyledi:</p>

  <p>- Bütün bunlar çok üzücü komiser!... Neyse... Tepelerindeki piyano hâlâ notaları sıralıyor, Chopin'in akorları, yaşamın çok huzurlu geçebileceği bu büyük burjuva evinin atmosferiyle fevkalade uyum sağlıyordu.</p>

  <p>Duygularına kapılmaktan çekinen bir adamın inceliğiyle, Maigret:</p>

  <p>- Görüşürüz, dedi ve çıktı.</p>

  <p>Denizden dönenler Hotel du Port'un salonunu doldurmuşlardı. Kim konuşmuştu? Herkesin gözü Mejat'yla birlikte bir masaya oturup yemeğini ısmarlayan Maigret'deydi.</p>

  <p>Deniz suyundan, yağmurdan renkleri solmuş giysilerin mavisi çeşitli tonlardaydı. Küçük hizmetçi kız Therese heyecanlıydı, onun bakışlarını izleyen Maigret, kalabalık içinde, roze şarabını içen Marcel Airaud'yu gördü.</p>

  <p>Hemen hemen yirmi beşinde, sağlam yapılı bir genç, ağır hareketleri, sakin bakışları ve çizmeleriyle diğerleri gibi epey oturaklıydı.</p>

  <p>Az önceki gürültülü konuşmalar kesilmişti. Adamlar Maigret'ye dönmüşlerdi. Bir yudum içiyor, ağızlarını siliyor ve rahatsız edecek raddeye ulaşan sessizliği gidermek için söylenecek herhangi bir söz arıyorlardı.</p>

  <p>İhtiyarın biri çekip gitti, sonra bir diğeri.</p>

  <p>- Çorbaya buyrun! Evdeki eksik etek vırvırlanmaya başlamıştır...</p>

  <p>Marcel son kalanlardan biriydi, dirseği masada, yanağı avucuna dayalı. Therese Maigret'ye:</p>

  <p>- Mouclade sever misiniz? diye sordu.</p>

  <p>- O da nedir ki?</p>

  <p>- Kremalı midye... Buraların yemeğidir.</p>

  <p>- Krema bana dokunur, dedi Mejat.</p>

  <p>Kız uzaklaşınca Marcel ayağa kalktı, oturma yeri hasırdan bir sandalye çekti altına ve ata biner gibi oturdu, elini kasketine götürdü.</p>

  <p>- Biraz sizinle konuşabilir miyim komiser bey? Mahcubiyetten eser yok. Ama küstahlık da yok. Rahat davranıyor.</p>

  <p>- Benim komiser olduğumu nereden bildiniz? Adam omuzlarını silkti.</p>

  <p>- Öyle deniyor... Denizden döndüğümüzden beri insanlar konuşup duruyor...</p>

  <p>Salonda sadece iki balıkçı kalmıştı, onlar da bir köşeye çekilmiş dinliyorlardı. Mutfaktan tabak şıkırtıları geliyordu.</p>

  <p>- Hâkimin evinde birini mi öldürmüşler?</p>

  <p>Masanın altında Mejat'nın dizi Maigret'ninkine değdi. Komiser ağzı dolu dolu, kafasını kaldırdı ve konuşana baktı sakin sakin, genç adam bakışlarını kaçırmamıştı.</p>

  <p>- Öyle.</p>

  <p>- Yemişlikte mi?</p>

  <p>Bu kez üst dudağında hafiften bir ter damlacığı belirmişti.</p>

  <p>- Yemişliği bilir misiniz?</p>

  <p>Adam cevap vermedi, dumanı tüten kremalı midyeleri getiren Therese'e bir göz attı.</p>

  <p>- Ne gün olmuş bu?</p>

  <p>- Önce bir soruya cevap vermenizi istiyorum. Geçen gece saat kaçta evinize döndünüz? Annenizle birlikte kalıyorsunuz, değil mi?</p>

  <p>- Albert bir şey mi söyledi?</p>

  <p>- Size ben soru soruyorum.</p>

  <p>- Tam gece yarısı olmamıştı daha.</p>

  <p>- Hâkimin evinden bu kadar erken çıkmak âdetiniz midir? Yine bir göz atış, bu kez Therese'in az önce girmiş olduğu mutfağa doğru.</p>

  <p>- Duruma bağlı...</p>

  <p>Güzelim kremalı midyelere yazık oluyordu. Maigret ister istemez yemekte hoş bir tat keşfetti... Neydi bu yahu?... Hafiften bir şey kokusu...</p>

  <p>- Ya Salı? diye sordu.</p>

  <p>- Salı günü gitmedim.</p>

  <p>Maigret'nin kaşları çatıldı, bir süre dalgın durdu, sonra birden:</p>

  <p>- Curry<a href="../Text/dipnot.xhtml#a5" id="k5"><sup>5</sup></a> bu!... diye keyifle haykırdı, istediğiniz iddiaya varım, bu yemekte curry var...</p>

  <p>- Bana inanmıyor musunuz?</p>

  <p>- Salı için mi? Bilemiyorum dostum. Şimdiden nasıl bilebilirim ki?...</p>

  <p>- İstediğiniz yemini edeyim.</p>

  <p>Evet, ona da inanmak isterdi. Hâkime de öyle. İçgüdüleriyle hemen Albert'e inandığı gibi.</p>

  <p>İyi ama bu ceset kendi kendine gelmemişti ya!</p>
</body>
</html>
