<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1 class="calibre3">V. BİRİ HAPSE GİRMEK İSTİYOR</h1>

  <p>Çok mu zalimceydi? Therese ondan nefret ediyordu kuşkusuz. Bazen kadın ona öylesine kötü bakıyordu ki Maigret gülümsemek zorunda kalıyor, o zaman kızcağız da üzerine atılıp suratını mı tırmalasın, yoksa karşılık olarak gülümsesin mi, ne yapacağını şaşırıyordu.</p>

  <p>Bir saatten fazla, oltaya takılmış balık gibi tuttu kızı. Zavallıcık gidiyor, geliyor, mutfağa giriyor, masanın bir ucunda yemeğini yemeğe çalışıyor, müşterilerin isteklerine koşuyor ama her seferinde Maigret'nin sakin bakışlarını üzerinde buluyordu.</p>

  <p>Kimbilir, belki de bu bakış onu çekiyordu? Sessiz sessiz piposunu tüttüren, dalgın bakışlı bu koca adam düşmandan çok dost da olabilirdi.</p>

  <p>Kız bir duygudan öbürüne geçiyor, aşın sinirlilikten hırçınlığa ya da belirli bir inceliğe ulaşıyordu. Servis bittikten sonra ilk kez karşısına geçip sordu:</p>

  <p>- Ne içersiniz?</p>

  <p>Ama calvados'u<a href="../Text/dipnot.xhtml#a7" id="k7"><sup>7</sup></a> getirdikten sonra koridora koşmak zorunda kaldı. Döndüğünde gözleri kızarmış, mendiliyle burnunu siliyordu.</p>

  <p>Kâğıt oynayanlara servis yaparken bir bardak kırdı. Bir şey yiyemeden masasından kalktı.</p>

  <p>Sonunda patronun karısıyla konuştu. Uzaktan sesleri duyulmuyor ama hareketlerinden tahminde bulunulabiliyordu. Therese hastalanmış gibi davranıyor, tavana bakıyordu... Patronun karısı omuzlarını silkiyordu.</p>

  <p>- Git kızım!...</p>

  <p>Therese önlüğünü çıkardı, ortalık toplu mu diye bir göz attı, sonra ısrarla Maigret'ye baktı.</p>

  <p>- Mejat, yatmadan önce hâkimin evinin önünde ve arkasında jandarmanın nöbet tutup tutmadığına bir göz at. Bir başkası da Forlacroix'nın oğlunun evini gözlesin.</p>

  <p>Ayağa kalktı, merdivene yöneldi ve hem tırabzana hem de duvara tutunarak basamakları tırmanmaya başladı. Binanın bu kısmı yepyeniydi. Tahtalar pırıl pırıl, duvar yeni badanalanmış, giysilerine kireç bulaşıyordu.</p>

  <p>Maigret odasına girdi, kapıyı açık bıraktı. Birkaç dakika sonra şaşırmış, hatta kızmış gibi koridora bir göz attı ve gülümsedi.</p>

  <p>Aşağıdakiler daha bir iki saat oturacağa benzerlerdi. Mejat komiserin sesinin kızın odasından geldiğini duyunca varsın sasırsın! Odaya girdi. Kız ayakta onu bekliyordu. Topuzunu açmış, saçlarını dökmüştü. Omuzlarına inen koyu renk saçları yüzünün ince hatlarını daha da belirginleştiriyor, burnunu daha sivrileştiriyor, ama bakışındaki içtenliği gölgeliyordu.</p>

  <p>Maigret demir karyolanın ucuna oturup onu incelemeye başladı, kız konuşmak zorunda kaldı.</p>

  <p>- Emin olun Marcel'e bu kadar yüklenmekle hata ediyorsunuz. Onu herkesten iyi tanırım...</p>

  <p>Bir oyuncu gibi uygun ses tonunu yakalamaya çalışıyor ama bulamıyordu.</p>

  <p>- Bu yaz evlenecektik...</p>

  <p>- Çocuk yüzünden mi? Kız şaşırmadı.</p>

  <p>- Hem çocuk, hem de başka şeyler yüzünden... Çünkü birbirimizi seviyoruz... Bu pek mi olağanüstü?</p>

  <p>- Olağanüstü olan, çocuk ancak üç yaşına bastıktan sonra durumu yasallaştırmayı düşünmeniz. Bana bakın Therese... Emin olun, yalan söylemek hiçbir işe yaramaz... Marcel size telefonda ne dedi?</p>

  <p>Kız ona uzun uzun baktı ve içini çekti.</p>

  <p>- Hata ediyorsam bile vız gelir... Ceplerinde bir kâğıt bulup bulmadıklarını öğrenmek istiyordu.</p>

  <p>- Kimin ceplerinde?</p>

  <p>- Ölünün herhalde!</p>

  <p>- Bu soruya mı hayır diye karşılık verdiniz?</p>

  <p>- Önemli bir şey bulunduğu takdirde bunu duyarım sanmıştım... Yani bunu sordu diye Marcel'in katil olduğunu düşünemezsiniz... Size söylüyorum, biz evlenecektik...</p>

  <p>- Yine de hemen her akşam Lise Forlacroix'nın odasına gidiyordu.</p>

  <p>- Onu sevmiyordu!</p>

  <p>- Sevmediğini garip bir şekilde belirtiyormuş!...</p>

  <p>- Erkeklerin ne olduğunu bilirsiniz... Bu aşktan başka bir şey... Bunu sık sık söylerdi. Onun zayıf tarafıymış, bundan kurtulacağına yemin etmişti.</p>

  <p>- Bu doğru değil!</p>

  <p>Kız titredi, sertleşti, adileşti.</p>

  <p>- Bunun doğru olmadığını ne biliyorsunuz? Oradaydınız herhalde? Hâkimin evinden pencereden değil de kapıdan çıktığını gördüğüm de mi yalan? Hâkimin ona yaltaklandığı da!... Her şeyden haberli olduğu da!... Bütün bunların içinde kimmiş masum olan?... Ben bir çocuk yaptım, evet... Ama herifleri odama almam!...</p>

  <p>- Pardon! Marcel'i hâkimle birlikte ne zaman görmüştünüz?</p>

  <p>- Herhalde birkaç ay oluyor... Bakayım... Noel'den önceydi.</p>

  <p>- Ve çok iyi anlaştıklarını iddia ediyorsunuz! Açıklama istediğinizde Marcel ne karşılık verdi?</p>

  <p>Yine yalan söyleyecekti. Burun kanatlarının titremesinden belli.</p>

  <p>- Bana tasalanmamamı söyledi... Her şey yolunda, dedi... Dört beş aya varmaz evleniriz, karşı yakada, Charron yakınlarında bir ev tutar, bu insanlardan uzak oluruz, dedi... Beni seviyor, anlamıyor musunuz? Hiç tanımadığı bir adamı öldürmesi için hiçbir neden yoktu.</p>

  <p>Merdivende, sonra da koridorda ayak sesleri... Bir kapı. Mejat odasına girmiş, ıslık çalarak soyunuyor.</p>

  <p>- Bana başka söyleyecekleriniz yok mu kızım? İyi düşünün. Bütün söylediklerinizin yarısı doğru, yarısı yalandı. Yalanlarınız yüzünden bana ilettiğiniz doğruları ciddiye almam zor olacak.</p>

  <p>Ayağa kalktı. Odaya göre fazla uzun ve fazla genişti. Birden, en beklemediği bir anda kız göğsüne atılıp hıçkırmaya başladı.</p>

  <p>- Geçti, geçti, diyordu çocuk avutur gibi. Geçti gitti. Şimdi şu yüreğinizdekileri boşaltın bakalım.</p>

  <p>Kız öylesine yüksek sesle hıçkırıyordu ki karşı odadaki Mejat kapısını açtı.</p>

  <p>- Sakin olun yavrum... Bütün evi ayağa kaldıracaksınız... Bugün canınız konuşmak istemiyor mu?</p>

  <p>Başını hayır der gibi salladı, yüzü hâlâ Maigret'nin göğsüne gömülüydü.</p>

  <p>- Hatalısınız!... Neyse... Yatın şimdi! Sizi uyutacak bir şey vereyim mi?</p>

  <p>Yine çocuk gibi başını salladı, bu kez, olur diyordu. Maigret banyodaki bardağa bir uyku hapı attı, biraz da su koydu.</p>

  <p>- Yarın sabah daha iyi olacaksınız.</p>

  <p>Kız, gözleri ve yanakları ıslak, içti, komiser fırsattan yararlanıp geri geri uzaklaşmıştı.</p>

  <p>Sonunda yatağına uzanırken bir "Ufff!" çekti, Therese'in odası gibi bu yatak da ona bir numara küçük geliyordu.</p>

  <h2>********</h2>

  <p>Ertesi sabah hava güneşli ama buz gibiydi. Therese kahvaltısını verirken adamakıllı suratsızdı. Mejat, L'Aiguillon'daki berberde briyantin bulmuş, buram buram kokuyordu.</p>

  <p>Maigret, elleri cebinde, yürüyüşe çıktı, avdan dönen midyecileri, midye dolu sepetleri, yeşilimsi bir mavilikteki denizi, uzakta, bir türlü boydan boya geçemediği köprüyü, onun ilerisindeki sayfiye yerini, çamlar arasındaki orta hallilere göre villaları seyretti.</p>

  <p>Hâkimin evinin önünde bir jandarma volta atıyordu. Panjurlar açıktı. Bütün bunlar artık yabancısı olmadığı sevimli bir dünya oluşturuyorlardı. İnsanların kimileri ona günaydın diyor, kimileri kuşkucu gözlerle ardından bakıyorlardı. Belediye başkanına rastladı, bir kamyona midye yüklüyordu.</p>

  <p>- Size gelmiş bir alay telgraf var. Belediyedeki masanızın üzerine bıraktım. Galiba jandarma üsteğmeni de sizi bekliyor...</p>

  <p>Vakit geç olmuştu. Maigret yatağında tembellik etmişti. Sakin sakin işine gidiyordu, tıpkı eski mutlu günlerinde, Paris'te, Saint-Antoine Mahallesi ve Saint-Louis Adasından geçerek Emniyet Müdürlüğüne gidişi gibi.</p>

  <p>Alçıdan cumhuriyet heykeli yerindeydi. Soba gürüldüyordu. Kuşkusuz belediye başkanı, nazik bir jest yapmış, masanın üzerine bir şişe etiketli beyaz şarap ve bardak bırakmıştı.</p>

  <p>Jandarma üsteğmeni de Maigret'yle odaya girdi. Komiser, pardösüsünü, şapkasını çıkarmış, bir soru sormaya hazırlanıyordu ki çocuk çığlıklarının bir havai fişek gibi patlamasıyla keyifli bir şaşkınlığa kapıldı. Teneffüse çıkan bütün ilkokul penceresinin altındaydı. Su birikintileri buz tuttuğundan çocuklar tahta saboların tok sesleriyle kayıp duruyorlardı. Hepsinde, kırmızı, yeşil, mavi atkılar, kabanlar, şallar.</p>

  <p>- Sizi dinliyorum... Marcel Airaud mu?</p>

  <p>- Onu henüz bulamadık. Bataklık çok geniş. Tek tek kulübeleri gezmek gerek. Bu mevsimde bazı yollara girilemez. Bazı kulübelere ancak kayıkla ulaşılabilir.</p>

  <p>- Hâkim cephesinde yeni bir şey? ,</p>

  <p>- Tam bir sessizlik. Evden ne kimse çıktı, ne kimse girdi, bu sabah gelen iki hizmetçi hariç elbet.</p>

  <p>- Ya Albert Forlacroix?</p>

  <p>- Bu sabah yine her zamanki gibi işe çıktı... Adamlarımdan biri onu bir saniye bile yalnız bırakmıyor. Adı öfkeliye çıkmış zaten, yoktan yere kavga çıkarır hep.</p>

  <p>Masasının üzeri öbek öbek telgraflarla doluyken sobada sırtını ısıtıp, usul usul piposunu yakmak şımarıklık değil de nedir? Belki de her şeyi zamanında ve sırasıyla yapmak merakından, başka yerlerde olup bitenleri öğrenmeden önce L'Aiguillon'la işini bitirmek istiyordu.</p>

  <p>Hoş bir rastlantı, ilk telgraf Madam Maigret'dendi.</p>

  <p>"Otobüse yedek çamaşır, giysi dolu bavulu verdim. Haberini beklerim. Öpücükler."</p>

  <p>- Otobüs kaçta gelir?</p>

  <p>- Birkaç dakikaya kadar...</p>

  <p>- Lütfen benim adıma gelen bavulu alıp Hotel du Port'a bırakıverin.</p>

  <p>Bir başka telgraf, daha uzun, Nantes'dan<a href="../Text/dipnot.xhtml#a8" id="k8"><sup>8</sup></a>.</p>

  <p>Nantes Seyyar Birlik Komutanlığından Komiser Maigret'ye, L'Aiguillon'da bulunan meçhul kişinin kimliği saptandı. (Stop.) Doktor Janin, 35 yaşında, Nantes, Les Eglises Sokağında ikamet eder. (Stop.) 11 Ocak Salı evinden çantasız çıkmış. (Stop.) Soruşturma devam ediyor. (Stop.) Ayrıntılar için telefon edin.</p>

  <p>Üsteğmen yeni gelmişti. Maigret telgrafı uzatırken kayıtsızca ekledi:</p>

  <p>- Yaşından büyük gösteriyordu.</p>

  <p>Sonra telefonun kolunu çevirdi, santraldaki kıza günaydın dedi ve Nantes Seyyar Birliğini bağlamasını istedi.</p>

  <p>Bütün bunlar sıradan küçük işlerdi. Haydi bakalım! Üçüncü telgraf da Versailles'dan, Maigret'ninkine cevap.</p>

  <p>Son bilgilere göre, Madam Forlacroix, doğumu Valentine Constantinesco, ikamet yeri "Roches-Grises" villası, Commandant Marchand Sokağı, Nice<a href="../Text/dipnot.xhtml#a9" id="k9"><sup>9</sup></a>.</p>

  <p>- Alo!... Nantes Seyyar Birliği!... Maigret... Versenize... Guillaume? Evet dostum... iyiyim... Çabuk hallettiniz... Dinliyorum, evet.</p>

  <p>Maigret asla not almazdı. Elinde kalem, önünde kâğıt olduğunda, olayla hiç ilgisi olmayan karışık şekiller çizerdi.</p>

  <p>- ... Emile Janin... Montpellier Tıp Fakültesi... Roussillon'lu orta halli bir aile... İlginç bir ayrıntı: Saint Anne'da iki yıl staj... Demek psikiyatri alanında uzman... Vay vay!... Bağımsız karakterli... Gemi doktorluğuna yazılıyor... Hangisi? Le Vengeur... Bu gemiyle üç dört yıl önce dünya turu yapmış... Panama'dan alınan giysilerin açıklaması... Hep fazla basma buyruk... Sicili pek iyi değil... Sivil hayata dönüyor... Nantes'a yerleşip psikanalizde uzmanlaşıyor.</p>

  <p>- Alo Matmazel... Yine bir numara rica edeceğim... Bana acilen Nice Emniyetini bağlar mısınız?... Teşekkürler... Biliyorum, elinizden geleni yapıyorsunuz, gitmeden önce size çikolata getireceğim... Kestane şekerini mi yeğlerdiniz?... Not ediyorum...</p>

  <p>Ve daha sonra jandarma üsteğmenine dönerek:</p>

  <p>- Bilmem bendeki şu boş tutuklama emrini kullansam mı acaba?</p>

  <p>İçgüdü mü? Sözünü tam bitirmişti ki zil çalmaya başladı, ısrarla. Çocuklar sınıflarına dönüyorlardı. Daha Nice ortada yok...</p>

  <p>- Komiser Maigret?... Bir saniye... Sayın savcı Bourdeille-Jaminet sizi arıyorlar.</p>

  <p>Ve o uzak, yüksek görevli sesi:</p>

  <p>- ... Kimliğini öğrendiniz, değil mi? O zaman, acaba bu şartlar altında... Büyük bir sorumluluk yüklendim... Tutuklama emri hâlâ yanınızda mı? O zaman komiser, sayın sorgu hâkimiyle de hemfikir olarak... Sanırım en iyisi...</p>

  <h2>********</h2>

  <p>Mejat içeri girmiş, uslu uslu köşesine yerleşmiş, beyaz şarap şişesine doğru bakınmaya başlamıştı.</p>

  <p>- Nice!...</p>

  <p>- Sağolun! Emniyet mi?...</p>

  <p>Birkaç kelimeyle talimatını verdi, bitirince masasının üzerinde duran kâğıda takıldı bakışları, az önce çiziktirdikleri meğer Renoir'ın tablolarındakileri andıran etli ve şehvetli dudaklarmış...</p>

  <p>Kâğıdı küçücük parçalara ayırıp ateşe attı.</p>

  <p>- Sanırım... diye başladı.</p>

  <p>Avludan biri geçiyordu. Bu hâkimin evinde çalışan Elisa'nın kızıydı.</p>

  <p>- İçeri alın Mejat.</p>

  <p>- Bay Maigret'ye mektup var.</p>

  <p>Mektubu alıp kızı savdı, usul usul zarfı yırttı.</p>

  <p>Doğru ya! Hâkimin yazısını ilk kez görüyordu, ince, sık, sabırlı, belki biraz fazla zarif. Satırların hepsi aynı boyda. Koyu renk bir mektup kâğıdı, ender bulunan kalitede, pek rastlanmayan bir boyda.</p>

  <p class="softbreak"></p>

  <p>Sayın komiser, ,</p>

  <p>Otelinize ya da belediyedeki büronuza bizzat gelmek yerine bu mektubu yazdığım için özür dilerim. Kızımı başıboş bırakmanın ne kadar zor olduğunu takdir edersiniz.</p>

  <p>Son görüşmemizden bu yana uzun uzun düşündüm. Sonunda size açıklamada bulunmam gerektiği sonucuna vardım.</p>

  <p>Ne zaman, nereye çağırırsanız gelip görüşmeye hazırım. Şeref verip beni ziyaret ederseniz bunu tercih edeceğimi itiraf edeyim.</p>

  <p>Bütün gün evde olduğumu, istediğiniz saatin benim için de uygun düşeceğini eklemem gereksiz.</p>

  <p>Tercihiniz için şimdiden teşekkür ederken, sayın komiser, en derin saygılarımın kabulünü istirham ederim.</p>

  <h2>********</h2>

  <p>Maigret, meraklarını gizleyemeyen üsteğmen ve Mejat'ya aldırmadan mektubu cebine tıkıştırdı.</p>

  <p>- Gazeteler ne zaman geldi? diye sordu.</p>

  <p>- Hemen dağıtıma başlarlar... Siz telefondayken gazeteleri de getiren otobüs geçti...</p>

  <p>- Git bana bir tane getir Mejat. Bu arada, bu sabah hâkime hizmetçilerden başka gelen olup olmadığını da kontrol et...</p>

  <p>Az önceki keyfi kalmamıştı. Bakışları daha ciddiydi. Laf olsun diye odada dolaşıp, eşyaların yerlerini değiştiriyordu. Bir süre telefona baktı, sonra gidip kolu çevirdi.</p>

  <p>- Yine ben Matmazel... Kestane şekerlerinin sayısını arttırmam gerekecek... Postayı elden geçirdiniz mi?... Dağıtım başlamadı mı?... Hâkim Forlacroix'ya bir şey yok mu?... Bakın... Bu sabah hiç ona telefon eden oldu mu, ya da o birini aradı mı?... Hayır mı?... Ya telgraf?... Teşekkürler... Evet, yine Nice'den acil bir telefon bekliyorum...</p>

  <p>Mejat yanında üç kişiyle geliyordu, adamları avluda bıraktı, içeri girerken:</p>

  <p>- Gazeteciler... dedi.</p>

  <p>- Görüyorum!</p>

  <p>- Biri Luçon'dan, ikisi Nantes'dan... İşte yerel gazeteler... Hepsinde cesedin resmi vardı, ama hiçbiri, haklı olarak, kimliğinin tespit edildiğini yazmamıştı.</p>

  <p>- Ne söyleyeyim onlara? - Hiç...</p>

  <p>- Kızacaklar... Yemekte de yanınızda olacaklar, çünkü onlar da Hotel du Port'da kalıyorlar.</p>

  <p>Maigret omuzlarını silkti, sobaya kömür attı, sonra saate baktı, çocuklar okuldan çıkmaya başlamışlardı bile. Bu miskin Nice'liler ne halt ediyorlardı acaba?...</p>

  <p>Bir ayrıntı canını sıkıyor, çözemediği bir noktaya kafası takılıyordu. Hâkim, neden tam cesedin kimliğinin belirlendiği anda yazmıştı mektubunu? Bundan haberli miydi? Haberi olduysa nereden öğrenmişti?</p>

  <p>Telefon... Nice'den daha ses yok... Marans'dakiler, hiçbir yerde Marcel Airaud'nun izine rastlamadıklarını ama bataklıkta araştırmaların sürdüğünü bildiriyordu.</p>

  <p>Pekâlâ... Aynı anda Nice... Hatta üç ses birden.</p>

  <p>- Siz çekilin Marans... Çıksana aradan yahu!... Alo! Nice!... Evet Maigret... O şahıs üç haftadır Nice'den ayrılmamış mı? Emin misiniz? Ne dün ne de bu sabah telgraf yok mu? Nasıl?... Adı iyi duyamadım... Luchet... Van Uchet mi? Kodlayın... Victor'un V'si... Van Usschen... Evet dinliyorum... Hollandalı... Kakao... Evet!... Hepsini postalayın. Ben yoksam müfettişe yazdırın...</p>

  <p>Kendi kendine konuşmaya başlamıştı:</p>

  <p>- Hâkimin karısı yıllardır Nice'de Horace Van Usschen diye biriyle yaşıyormuş... Zengin bir Hollandalı, serveti kakaodan...</p>

  <p>Sonra beyaz şarap şişesini açtı, bir bardak içti, sonra bir daha, görmeyen gözlerle Mejat'ya baktı.</p>

  <p>- Ben gelene kadar buradan bir yere ayrılma...</p>

  <p>Üç gazeteci yolunu kesmeye çalıştı, ama en aksi suratını takınmıştı. Hotel du Port'da aperitif saatiydi, adamlar kapıya çıkıp nereye gittiğine bakıyorlardı. Hâkimin evinin önünde nöbet tutan jandarmayı eliyle selamlayıp zili çaldı.</p>

  <p>- Buyrun..., dedi Elisa. Hâkim bey sizi bekliyor...</p>

  <p>Onca huzurlu ve rahat büyük salonda!... Maigret, adamın boyuna kanı çekilmiş ellerini ovuşturmakta olduğunu fark etti.</p>

  <p>- Oturun sayın komiser... Paltonuzu alayım, belki söyleyeceklerim uzun sürer, oda da çok sıcak... Size porto ikram etmeyeceğim, biliyorum reddedeceksiniz...</p>

  <p>Sesinde biraz burukluk mu vardı?</p>

  <p>- Yok canım.</p>

  <p>- Ya anlattıklarımdan sonra benimle kadeh kaldırdığınıza pişman olursanız.</p>

  <p>Maigret bir önceki gece oturduğu koltuğa kuruldu, bacaklarını uzattı, piposunu doldurdu.</p>

  <p>- Doktor Janin diye birini tanıyor musunuz?</p>

  <p>Hâkim gerçekten belleğini zorluyordu. Numara yapmıyordu.</p>

  <p>- Janin mi?... Durun bakayım... Hayır... Çıkaramadım...</p>

  <p>- Denize atıp yok etmek istediğiniz adamdı. Garip bir hareket yaptı, sanki:</p>

  <p>- O söz konusu değil... Önemi yok..., dercesine Porto<a href="../Text/dipnot.xhtml#a10" id="k10"><sup>10</sup></a> doldurdu.</p>

  <p>- Sağlığınıza diyelim... Sizi kıstırmak istemedim. Önce size bir soru sormak istiyordum...</p>

  <p>Ciddileşmişti. Bir kadınınki gibi kabarık, açık gri saçlarının çevrelediği yüzüne canlılık geliyordu.</p>

  <p>- Eğer bir süre kızımla ilgilenemeyecek durumda kalırsam, onun başına kötü bir şey gelmeyeceği konusunda bana erkek sözü verebilir misiniz?</p>

  <p>- Sanırım... Tahmin ettiğiniz gibi bir durum meydana gelecek olursa kızınızın bakımı annesine mi verilsin?...</p>

  <p>- Şu an onu annesine vermek gibi bir şey söz konusu olamaz... Demek ki...</p>

  <p>- Yasaları çiğnememek şartıyla, onun en iyi şartlar altında yaşamını sürdürmesine göz kulak olabilirim.</p>

  <p>- Teşekkür ederim...</p>

  <p>Yavaşça portosunu bitirdi ve kalkıp bir çekmeceden sigara çıkardı.</p>

  <p>- Siz sadece pipo içiyorsunuz, değil mi?... Rica ederim... İlk nefesi çektikten sonra mırıldandı:</p>

  <p>- Bu şartlar altında, iyice düşündükten sonra, bir süre hapiste, kalmam daha iyi olacak sanırım...</p>

  <p>Beklenmedik bir durum. Aynı anda tepelerinin üstünde piyano notaları uçuştu. Tavana baktı. Tekrar ağzını açtığında, adamakıllı duygulanmıştı, hıçkırığını zor tutuyordu.</p>

  <p>- Ben birini öldürdüm komiser.</p>

  <p>Dışarıdan, jandarmanın sert kaldırım taşlarına çarpan çivili ayakkabısının sesi geliyordu.</p>

  <p>- Şimdi portonuzu bitirecek misiniz?</p>

  <p>Cebinden eski moda altın bir saat çıkarttı, kapağını açtı.</p>

  <p>- Öğle olmuş... Bana göre önemi yok... Ama siz önce yemeğe gitmeyi tercih ederseniz... Sizi soframa davet etmeye çekiniyorum...</p>

  <p>Yine içki doldurdu, sonra Maigret'nin karşısına, ateşin çatırdadığı ocağın önüne oturdu.</p>
</body>
</html>
