<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>I. GÜMRÜKÇÜNÜN KARISI</h1>

  <p>- 56, 57, 58... diye sayıyordu Maigret.</p>

  <p>Aslında saymak istemiyordu. Kendiliğinden oluyordu. Kafasının içi bomboş, gözkapakları taş gibi.</p>

  <p>- 61, 62...</p>

  <p>Dışarıya bir göz attı. Cafe Français'nin camekânının alt tarafı buzlu camdandı, üst kısımdan meydanın çıplak ağaçlan ve yağmur görülüyordu, hep yağmur...</p>

  <p>- 83, 84...</p>

  <p>Ayaktaydı, elinde bilardo sopası, duvarları kaplayan tüm aynalarda kendini görüyordu.</p>

  <p>Ve Le Flem, Cafe Français'nin patronu, sıktığı çenesini açmadan, rahat bir tavırla, sanki çok doğalmış gibi serisini sürdürüyordu. Yeşil çuhanın bir o yanına bir bu yanına geçiyor, eğiliyor, doğruluyor, dalgın bakışlarla topları izliyordu.</p>

  <p>- 122, 123...</p>

  <p>Salon epey genişti. Pencerenin yanında orta yaşlı bir hizmetçi dikiş dikiyordu. Hepsi bu. Yalnızca üçü! Bir de sobanın yanında oturan kedi!</p>

  <p>Ve saat daha ancak üç! Ve günlerden de daha Ocağın 13'ü! Maigret kasanın arkasındaki duvarda asılı takvimden okuyordu bunu. Ve üç aydır bu böyle sürüp gidiyordu. Ve...</p>

  <p>Kimseye yakınmamıştı. Madam Maigret bile onun neden gözden düştüğünü ve merkez komiseri olarak Luçon'a atandığını anlayamamıştı. Bunlar başkalarını ilgilendirmeyen, mesleğin cilvelerindendi.</p>

  <p>Madam Maigret de oradaydı, bir piyano satıcısının üstündeki daireyi kiralamışlar, hatta ev sahibesiyle takışmışlardı bile... Çünkü... Neyse!</p>

  <p>- Kaç puana gidiyoruz? diye sordu Le Flem, ne zaman duracağını bilmek istiyordu.</p>

  <p>- 150...</p>

  <p>Maigret usuldan piposunu çekiştiriyordu. Haydi! 147, 148, 149, 150!... Toplar masada dondu kaldı, beyazlar pis bir san, kırmızılar ölgün bir pembe. Sopalar yerine kondu. Le Flem fıçıdan iki bira doldurdu, tahta bıçakla köpüklerini sildi.</p>

  <p>- Sağlığınıza...</p>

  <p>Daha başka ne konuşabilirlerdi?</p>

  <p>- Hâlâ yağıyor...</p>

  <p>Maigret pardösüsünü giydi, melon şapkasını iyice kafasına geçirip önünü indirdi, birkaç dakika sonra elleri ceplerinde, yağmur altında küçük kentin sokaklarında yürümeye başlamıştı.</p>

  <p>Daha sonra, duvarları resmi bildirilerle dolu küçük çalışma odasına girdi. Müfettiş Mejat'nın kullandığı briyantin nedeniyle burnu karıncalandı, meretin on piponun boğamayacağı pis bir kokusu vardı.</p>

  <p>Buruşuk suratlı, başı boneli küçük bir kocakarı bir sandalyede oturmuş, önünde tuttuğu koca şemsiyenin sularının süzülüşünü izliyordu. Yerde uzunca bir su birikintisi belirmişti, sanki köpek işemiş gibi.</p>

  <p>- Bu ne? diye homurdandı Maigret, tahta parmaklıktan geçip, emrindeki tek polis müfettişine doğru eğilerek.</p>

  <p>- Size gelmiş. Sadece sizinle konuşmak istiyor.</p>

  <p>- Ne demek sadece benimle? Adımı mı verdi?</p>

  <p>- Komiser Maigret'yi istedi.</p>

  <p>İhtiyar kendinden söz edildiğini anlamış olacak ki bilmiş bir tavırla ağzını büzmüştü. Maigret, âdeti üzere, pardösüsünü çıkarmadan masasının üzerindeki evrakları karıştırmaya koyulmuştu; hep aynı gündelik işler, gözaltında tutulması gereken bazı Polonyalılar, kimlik kartları yok, oturma izinleri yok...</p>

  <p>- Sizi dinliyorum Madam... Kalkmayın lütfen... Ama önce bir şeyi öğrenmek istiyorum: Adımı size kim verdi?</p>

  <p>- Kocam, komiser bey... Justin Hulot... Görünce onu mutlaka anımsarsınız, o suratı bir gören bir daha unutmaz... Olay nedeniyle oraya geldiğinizde Concarneau'da gümrük memuruydu... Gazetede sizin Luçon'a atandığınızı gördü... Dün, cesedin hâlâ odada durduğunu görünce bana dedi ki...</p>

  <p>- Pardon! Hangi ceset bu?</p>

  <p>- Hâkim beyin evindeki...</p>

  <p>İşte hiçbir şeyden kolay etkilenmeyecek bir tip!... Maigret o sırada karşısındakini pek de ciddiye almadan dinliyordu, altmış dört yaşındaki Adine Hulot'yla ilerde epey yakınlık kuracağı, hatta ona ötekiler gibi Didine diye hitap edeceğini nereden bilsin?</p>

  <p>- Önce şunu bilin ki kocam emekli oldu ve birlikte, benim memleketim olan L'Aiguillon'a taşındık... Limanda küçük bir evim var, merhum amcamdan miras kaldı... L'Aiguillon'u bilmiyorsunuz kuşkusuz, değil mi? Ben de öyle düşünmüştüm... O zaman anlamakta biraz güçlük çekeceksiniz... Ama başka kime başvurabilirdim ki?... Köy korucusu olmaz, hem gece gündüz sarhoş gezer, hem de bizi çekemez... Belediye başkanı sadece midyelerle ilgilenir...</p>

  <p>- Midyelerle mi? diye sordu Maigret.</p>

  <p>- Merhum amcam gibi midyecilik yapar, zaten L'Aiguillon'da herkes bu işi yapar... Midye yetiştirir...</p>

  <p>Mejat denen budala pis pis sırıtmaya başlamıştı. Maigret ters ters baktı.</p>

  <p>- Evet, ne diyordunuz Sayın Madam?...</p>

  <p>Kadının yüreklendirilmeye hiç ihtiyacı yoktu. Durumunun tadını çıkarıyordu. O da kötü kötü bakarak Mejat'nın gülmesinin ne kadar yersiz düştüğünü belirtti.</p>

  <p>- Mesleğin kötüsü yoktur...</p>

  <p>- Elbette! Devam edin...</p>

  <p>- L'Aiguillon köyü limandan oldukça uzaktır... Zaten topu topu yirmi hanelik bir yer... En büyük ev de hâkiminkidir...</p>

  <p>- Bir saniye. Hangi hâkim bu?</p>

  <p>- Forlacroix derler adına... Zamanında Versailles'da<a href="../Text/dipnot.xhtml#a1" id="k1"><sup>1</sup></a> sulh hâkimliği yapmış... Bana kalırsa bir şeylere bulaşmış, eğer hükümet onu zorla istifa ettirmemişse ne olayım!...</p>

  <p>Hâkimi sevmediği belli! Bu ufak tefek, buruş buruş kocakarı insanlar hakkındaki düşüncelerini dobra dobra söylemekten hiç mi hiç çekinmiyordu.</p>

  <p>- Hele şu cesetten söz edin!... Hâkim miydi?</p>

  <p>- Ne yazık ki hayır! Böyleleri kolay kolay ölmez!...</p>

  <p>Pes doğrusu. Maigret cevabını almış, Mejat kahkahasını bastırmak için mendiliyle ağzını kapatmıştı.</p>

  <p>- Bırakın ben bildiğim gibi anlatayım, yoksa kafam karışıyor. Bugün ayın kaçı?... On üçü... Aman Tanrım!... Bak bunu düşünememiştim...</p>

  <p>Önce derhal tahtaya vurdu, sonra istavroz çıkardı.</p>

  <p>- Evvelki gündü, yani ayın on birinde... Bir gece önce konuk ağırlamışlardı.</p>

  <p>- Kim "onlar"?</p>

  <p>- Forlacroix'lar... Doktor Breneol, karısı ve kızları. Yani karısının kızı... Çünkü... Neyse uzun hikâye... Yani her on beş günde bir olduğu gibi evde alem vardı... Gece yarısına kadar oturup kâğıt oynarlar, sonra da arabalarını çalıştırırken etrafı gürültüye boğarlar...</p>

  <p>- Gördüğüm kadarıyla konu komşuda olup biten hiçbir şey gözünüzden kaçmıyor.</p>

  <p>- Canım söyledim ya, bizim ev... Yani merhum amcamın evi, onlarınkinin tam arkasına düşer... Yani istemesek de...</p>

  <p>Madam Maigret'nin de pek hoşlandığı küçücük bir kıvılcım belirmişti komiserin gözbebeklerinde. Küçük çekişlerle bir tuhaf tüttürür olmuştu piposunu, sobaya gidip ateşi karıştırdı ve sırtını ateşe verip ayakta dikildi.</p>

  <p>- Demek, bu ceset...</p>

  <p>- Ertesi sabah... On biri demiştim değil mi? Ertesi sabah benimki havanın kuruluğundan yararlanıp elma ağaçlarını budamaya çıkmıştı... Ben de merdiveni tutuyordum... Tünediği yerden duvarın öte tarafını görebiliyordu... Hâkimin evinin birinci katının hizasına ulaşıyordu tastamam... Pencerelerden biri açıktı... İşte bizimki birden inip bana: "Didine," dedi (Adım Adine ama herkes bana Didine der)..." Didine," dedi, "Odada biri boylu boyunca yerde yatıyor." 'Yerde mi yatıyor?" dedim, duyduklarıma inanamamıştım. "Neden yerde yatıyor ki, ev yatak dolu?" "Öyle ama... Çıkıp bir daha bakayım." Çıktı... İndi... Benim adam ağzına içki koymaz, bir kez bir şey söyledi mi... Üstelik kafası da çalışır... Adama otuz beş yıl memurluk ettirmezler yoksa... Bütün gün düşünüp durdu... Öğle yemeğinden sonra biraz yürüyüşe çıkar... Hotel du Port'a gider... "Pek garip," dedi döndüğünde. "Dün otobüsten kimse inmemiş. Yabancı bir otomobil gören de olmamış!" Kafasını takmıştı bir kez, anlıyorsunuz ya? Yine bana merdiveni tutturdu... Sonra da, adam hâlâ aynı yerde yatıyor, dedi... Akşam, bütün ışıklar sönene dek bekledi.</p>

  <p>- Hangi ışıklar?</p>

  <p>- Hâkimin evinin ışıklan. Arkadaki odaların panjurlarını hiç kapatmazlar. İçerinin görünebileceğini hiç düşünmezler. Neyse işte! Hâkim o odaya girdi ve epey içeride kaldı. Kocam hemen giyindi ve dışarı fırladı...</p>

  <p>- Neden?</p>

  <p>- Bakarsın hâkimin aklına eser, cesedi suya atmaya filan kalkar... Ama çabuk döndü. "Deniz çekilmiş," dedi. "Gırtlağına kadar çamurda yürümek gerek." Ertesi gün...</p>

  <p>Maigret şaşıp kalmıştı. Meslek yaşamı boyunca çok şeyler görmüştü ama merdiven tepesine çıkıp komşu gözetleyen bu emekli gümrükçüyle Didine gibisini...</p>

  <p>- Ertesi gün ceset hâlâ yerindeydi... Hem de aynı pozisyonda...</p>

  <p>Maigret'ye: "Gördünüz ya, haklıymışız" der gibi baktı.</p>

  <p>- Kocam bütün gün evi gözaltında tuttu. Saat ikide hâkim kızıyla birlikte her zamanki yürüyüşüne çıktı.</p>

  <p>- Ya! Hâkimin kızı var demek?</p>

  <p>- Bir başka sefer anlatırım. O da malın gözüdür. Bir de oğlu vardır. Ama bunlar çok karışık olaylar... Arkamızdaki memur gülmesini keserse sözüme devam ederim.</p>

  <p>Oh olsun Mejat'ya!</p>

  <p>- Dün akşam saat 21.26'da deniz yükselmişti. Harekete geçemezlerdi anlarsınız ya!... Gece yarısına kadar ortalık adam kaynar... Daha sonra da sular alçalır. Biz de kocamla karar verdik, o ötekileri gözaltında tutarken ben sizi ziyarete geldim... Dokuz otobüsüne bindim. Bu bey sizin için, belki bugün gelmez, dedi ama amacının beni başından savmak olduğunu anladım... Kocam bana demişti ki: "Komisere Corcarneau'lu gümrükçü de, hani şu gözünde bir sakatlık olan... Sonra da komisere denizci dürbünüyle baktığımı ve adamın buralı olmadığını söyle," diye ekledi... "Yerde de bir leke var, kuşkusuz kan..."</p>

  <p>- Pardon, diye sözünü kesti Maigret. L'Aiguillon'a kaçta otobüs var?</p>

  <p>- Gitti bile...</p>

  <p>- Kaç kilometre çeker Mejat?</p>

  <p>Mejat duvarda asılı haritaya bakmaya gitti.</p>

  <p>- Otuz kadar...</p>

  <p>- Telefon edip taksi iste...</p>

  <p>Didine'le gümrükçüsü hayal bile görmüş olsalar, geçmiş ola! Taksiyi cebinden öderdi olur biter!</p>

  <p>- Arabayı limandan önce durdursanız iyi olur, ben orada inerim, sizinle görünmek istemem. Birbirimizi tanımazdan gelirsek daha iyi olur... L'Aiguillon'da insanlar o kadar kuşkucudurlar ki... Hotel du Port'da kalabilirsiniz... İki otelin en iyisidir... Akşam yemeğinden sonra orada herkesi görebilirsiniz... Balo salonunun damına bakan odayı tutabilirseniz hâkimin evini bile görebilirsiniz...</p>

  <p>- Mejat, karıma haber verirsiniz...</p>

  <p>Gece olmuştu ve dünya sudan ibaretmiş gibi görünüyordu. Kocakarı otomobili rahat buldu, ne de olsa eskiden bir beyefendiye aitmiş. Tavandaki lamba ve kristal vazo da pek hoşuna gitti.</p>

  <p>- Zenginler amma da şanslıymışlar... Baksanıza neler neler var içinde!...</p>

  <p>Bataklıklar... Kanalların böldüğü sonsuz, sınırsız düzlükler, ara sıra yassı çiftlik binaları, Vendee'de dendiği gibi kulübeler ve kurutulunca yakıt olarak kullanılan inek pislikleri...</p>

  <p>Maigret'nin içinde bir şeyler kıpırdıyordu, umut gibi. Yine de kendini kaptırmak istemiyordu. Sürüldüğü bu ıssız Vendee bölgesinde acaba kader ona yeni bir şeyler...</p>

  <p>- Az kalsın unutuyordum. Bugün deniz seviyesi saat 22.51'de en yüksek noktasına ulaşacak.</p>

  <p>Kocakarının bu kadar kesin bir dille konuşması da şaşırtıcı değil miydi?</p>

  <p>- Eğer cesetten kurtulmak istiyorsa bunu kaçırmaz... Limana dökülen Lay'in üzerinde bir köprü vardır... Saat on birden itibaren kocam köprüde nöbet tutacak... Onunla konuşmak isterseniz...</p>

  <p>Cama vurdu.</p>

  <p>- Beni burada bırakın... Gerisini yayan giderim.</p>

  <p>Ve elinde balon gibi şişmiş şemsiyesiyle sıvılaşmış geceye karışıp gitti. Az sonra Maigret de Hotel du Port'un önünde arabadan iniyordu.</p>

  <p>- Sizi bekleyeyim mi?</p>

  <p>- Hayır! Luçon'a dönün daha iyi...</p>

  <p>Cilalı kızıl çamdan uzun masaların başında mavi iş tulumlu adamlar oturuyordu. Balıkçı ya da midyeciler, önlerinde beyaz ya da roze şarap şişeleri. Sonra bir mutfak. Daha sonra ancak pazar günleri açılan bir toplantı salonu. Bunların hepsi yeniye benziyordu. Beyaz duvarlar. Açık renk köknardan tavan. Pek sağlam olmayan, oyuncak gibi bir merdiven ve kreton perdeli bembeyaz bir oda, parlak boyalı demir bir karyola.</p>

  <p>- Bu gözüken hâkimin evi mi? diye sordu hizmetçi kıza.</p>

  <p>Tahminen merdiveni aydınlatması gereken bir tepe penceresinde ışık vardı. Yazlık müşterilere ayrılan yemek salonuna sokmak istediler, ama o müşterek salonu yeğledi. Maigret'ye istiridye, midye, karides, balık ve kuzu budu sundular, hepsi de erkek olan diğer müşteriler kendi aralarında denizden, özellikle de Maigret'nin hiçbir şey anlamadığı midye sorunlarından konuşuyorlardı.</p>

  <p>- Bugünlerde çok müşteriniz oldu mu?</p>

  <p>- Sekiz gündür kimse yok... Evvelki gün... Hayır daha önceki gündü... Biri indi otobüsten... Uğrayıp akşam yemeğine geleceğini söyledi, ama sonra gelen giden olmadı.</p>

  <h2 class="sigil_not_in_toc">********</h2>

  <p>Maigret birçok şeye tosladı, raylar, sepetler, çelik halatlar, tahta kasalar, istiridye kabuklan. Suyun kenarı midyecilerin alet edevatlarını koydukları kulübelerle doluydu. Bir tür tahtadan köy, ama oturan yok. Her iki dakikada bir böğürme. Balina Burnundaki sis düdüğü, boğazın karşı tarafından, Re adasından geliyormuş, öyle dediler.</p>

  <p>Gökte de ne olduğu seçilmeyen birtakım ışıltılar, bir yanıp bir sönen ışıklar dolanıyordu: Islak havada kaybolup giden iki üç fenerin ışıklan...</p>

  <p>Hareket halindeki suyun mırıltısı. Küçük nehrin suları kabararak akıyordu ve yakında - kocakarıya göre 22.51'de - deniz yükselecekti. İki sevgili, yağmura rağmen, bir barakaya yapışmışlardı, dudak dudağa, ne bir ses, ne bir hareket.</p>

  <p>Köprüye bakındı, uzayıp giden bir tahta köprü, ancak bir otomobil geçecek genişlikteydi. Dalganın havalandırdığı kayıkları, direkleri seçebildi. Arkasına dönünce az önce çıktığı otelin ışıklarını gördü. Yüz metre kadar ötede iki ışık daha vardı, hâkimin evinin ışıklan.</p>

  <p>- Komiser bey siz misiniz?</p>

  <p>Sıçradı. Neredeyse adama çarpıyordu, yanı başına sokulmuş şaşı gözleri gördü.</p>

  <p>- Justin Hulot... Karım dedi ki... Bir saattir buradayım, bakarsın...</p>

  <p>Yağmur buz gibiydi. Limandaki sudan dondurucu bir rüzgâr esiyordu. Makaralar gıcırdıyor, gözle görülmeyen nesneler gecenin içinde kıpırdanıyorlardı.</p>

  <p>- Size bildirmem gerek... Saat üçte merdivene tırmandığımda ceset hâlâ yerindeydi. Saat dörtte, karanlık basmadan bir kere daha göreyim dedim... İşte o zaman yok olmuştu... Onu götürmüştü herhalde. Kuşkusuz, vakti gelince kolayca taşıyabilsin diye kapının ardında hazır tutuyor olmalı... Bilmem nasıl taşıyacak?... Hâkim benden daha zayıf, daha ufak tefektir... Neredeyse karımın boyu ve kilosunda... Ötekiyse tam tersi... Şşşşt!...</p>

  <p>Biri geçti gecenin içinden. Köprünün tahtaları bir bir sallandı. Tehlike geçince gümrükçü devam etti:</p>

  <p>- Köprünün öte yanı La Faute'dur. Köy bile sayılmaz. Yazlıkçıların birkaç villası... Gündüz gözüyle görürsünüz... İlginç olabilecek bir ayrıntı öğrendim... Kâğıt oynadıkları o gece Albert babasını görmeye gelmiş... Dikkat!...</p>

  <p>Bu kez sevgililer köprünün parmaklığına dayanmış, karanlıkta akıp giden nehre bakıyorlardı. Maigret'nin ayaklan üşüyordu. Ayakkabıları su almıştı. Gümrükçünün kauçuk çizme giymiş olduğunu fark etti.</p>

  <p>- Sabah altıda buradaki herkes midye toplamaya çıkar... Kilisedeymiş gibi alçak sesle konuşuyordu. Bu hem etkileyici hem de gülünç düşüyordu. Maigret birden, acaba Luçon'da, Cafe Français'de mi olsaydım, diye düşündü. Patron, Doktor Jamet, tuhafiyeci Bourdeuille ile oturup iskambil oynuyor olabilirdi, arkalarında, seyirci olarak her ele kafa sallayan o bunak Memimot bile olabilirdi.</p>

  <p>- Karım evin arka tarafını gözlüyor.</p>

  <p>Demek küçük kocakarı görevi hâlâ bırakmamıştı.</p>

  <p>- Bilinmez... Bakarsın aklına eser, otomobili çıkartır, cesedi daha uzaklara götürmeye kalkar!...</p>

  <p>Ceset!... Ceset!... Bu olayda gerçekten bir ceset var mıydı?</p>

  <p>Boyuna piposunu çekiştiriyor... Bazen otelin kapısı açılıp kapanıyor, uzaklaşan ayak sesleri, insan sesleri duyuluyordu. Sonra ışıklar söndü. Köprünün altından bir kayık geçti.</p>

  <p>- İhtiyar Bariteau yılan balığı sepetlerini yerleştirmeye gidiyor. İki saatten önce dönmez.</p>

  <p>İhtiyar Bariteau karanlıkta yönünü nasıl bulabiliyordu? Kim bilir? Denizin hemen oracıkta, limanın ağzında olduğunu hissediyordu insan. Soluğunu duyuyordunuz. Şişiyor, kabarıyor, geçiti kapatıyordu.</p>

  <p>Maigret bir an daldı. Nasıl olduğunu kendi de bilemedi. Yakın tarihte Adli Polisle Emniyet'in birleşmeleri, çıkan sürtüşmeler... Luçon!... Onu Luçon'a göndermişlerdi...</p>

  <p>- Bakın...</p>

  <p>Emekli gümrükçünün sinirli eli, kolunu sıkıyordu.</p>

  <p>Haydi canım!... Olacak gibi değil... Bu iki ihtiyarın aklına uymak... Didine'in tuttuğu o merdiven... Denizci dürbünü... Ya o gelgit hesaplan...</p>

  <p>- Işık söndü.</p>

  <p>Gecenin bu vaktinde hâkimin evindeki bütün ışıkların sönmesinde ne gibi bir olağandışılık vardı?</p>

  <p>- Gelin... Buradan iyi görünmüyor...</p>

  <p>Yine de Maigret köprünün tahtalarını gıcırdatmamak için ayaklarının ucuna basarak yürüyordu. Ya o sesi kısılmış inek gibi böğüren siren...</p>

  <p>Su neredeyse tahta barakalara ulaşmıştı. Patlak bir sepete çarptı ayağı.</p>

  <p>- Şşşşt!...</p>

  <p>Ve o zaman hâkimin evinin kapısının açıldığını gördüler.</p>

  <p>Eşikte ufak tefek bir adam belirdi. Sağına soluna bakındı, yine içeri girdi.</p>

  <p>Hemen sonra olan oldu. Küçük adam yine çıktı, bu kez iki büklüm, koskoca bir şeyi çamurda sürüklüyordu.</p>

  <p>Çektiği şey ağır olmalıydı. Dört metre sonra durup soluklandı. Evin kapısı hâlâ açıktı. Denize ulaşmaya daha yirmi, otuz metre vardı.</p>

  <p>- Hıh!...</p>

  <p>Bu "hıh" sesini tahmin edebiliyordu, tüm kaslarının gerildiğini de. Yağmur hâlâ yağıyordu. Maigret'nin kaim paltosunun kolunu tutan gümrükçünün eli titriyordu.</p>

  <p>- Gördünüz ya!</p>

  <p>Evet, her şey emekli gümrükçünün tahmin edip kocakarının söylediği gibi olmuştu. Bu küçük adam kuşkusuz hâkim Forlacroix idi. Çamurun içinde sürüklediği de, kuşkusuz cansız bir insan gövdesi.</p>
</body>
</html>
