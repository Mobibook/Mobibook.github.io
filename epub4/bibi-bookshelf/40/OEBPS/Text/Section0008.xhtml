<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1 class="calibre3">VII. KOMİSERE SORARSINIZ...</h1>

  <p>Sabah saat sekizde, kızıl çamdan tırabzanı güneşte parlayan daracık merdivenden inmek, hanı boş bulmak, her zamanki yerine oturup, masada kaba çiniden kahve fincanını, evde yapılmış salamı ve sabah tutulmuş karidesleri görmek büyük bir zevkti.</p>

  <p>- Therese! diye seslendi otururken. Kahvem... Patronun karısı servis yaptı.</p>

  <p>- Therese kasaba kadar gitti.</p>

  <p>- Baksanıza... Limanda kimseyi göremedim, oysa deniz de müsait... Buralılar soğuktan mı çekiniyorlar?</p>

  <p>- Gelgit az.</p>

  <p>- Nasıl yani?</p>

  <p>- Deniz böyle olunca midye yataklarına gidilmez.</p>

  <p>- Desenize midyeciler ancak yarım gün çalışabiliyorlar.</p>

  <p>- Yok canım! Çoğunun toprağı vardır, hayvanları da... Briyantinine ve cart yeşil atkısına rağmen Mejat bile hoş karşılandı.</p>

  <p>- Otur... Ye... Şimdi anlat bakalım o zavallı kocakarının evinde neler buldun...</p>

  <p>Söz konusu olan Marcel'in annesiydi. Aslında Maigret bu görevi müfettişe yüklediğine memnundu.</p>

  <p>- Eski bir köy evi değil mi? Geçmiş kokan eski mobilyalar... Miskin miskin sallanan bakır sarkacıyla bir duvar saati.</p>

  <p>- Hiç de bilemediniz patron... Ev her yıl boyanıyor... Eski kapıyı çıkarıp yerine sahte dökme demir yeni bir kapı takmışlar... Mobilyalarsa Barbes Bulvarındaki büyük mağazaların birinden alınma...</p>

  <p>- Önce sana bir içki ikram etti...</p>

  <p>- Evet.</p>

  <p>- Ve sen de geri çeviremedin...</p>

  <p>Zavallı Mejat, yöreye has bir bardak erik rakısı içmenin ne gibi kötü bir yanı olduğunu çıkaramıyordu.</p>

  <p>- Kızarma... Bir başkasını düşünüyordum... Belki de kendini, hâkimin evinde yiyip içerken?...</p>

  <p>- Bazıları reddetmesini bilir, bazıları beceremez. Bu kocakarının ağzından oğlu aleyhinde kullanılabilecek bilgiler almaya gittin, ama önce oturup içkisini içtin... Sanırım hâkim reddetmesini bilirdi... Herhangi bir şeyi reddedebilirdi... Kendisi için olsa bile... Anlamaya çalışma... Kadın ağladı mı?</p>

  <p>- Kadın neredeyse oğlu kadar iri ve güçlü... Önce ukalalık etmeye başladı, sonra yüksekten attı. Böyle devam ederse bir avukata gideceğini söyledi... Son zamanlarda oğlunun evden uzak kalıp kalmadığını sordum... Duraksadığını hissettim...</p>

  <p>- Sanırım iş icabı Niort'a<a href="../Text/dipnot.xhtml#a15" id="k15"><sup>15</sup></a> gitti.</p>

  <p>- Niort olduğundan emin misiniz?... Geceyi de orada mı geçirdi?</p>

  <p>- Bilemiyorum...</p>

  <p>- Nasıl bilemezsiniz! Bu evde yalnız ikiniz yaşıyorsunuz... Odalara bir göz atmama izin verir misiniz? Arama iznim yok ama reddederseniz...</p>

  <p>Birinci kata çıktık... Orası, tam sizin az önce dediğiniz gibi eski ev, eski mobilyalar tarifine uygundu, geniş dolaplar, büfeler, büyütülmüş fotoğraflar...</p>

  <p>- Oğlunuz kente gittiğinde nasıl giyinir?</p>

  <p>Askıdan alıp gösterdi. Mavi ince şayaktan bir kostüm. Ceplerini karıştırdım. Nantes'daki bir otelin hesap pusulasını buldum... Tarihe bakın. 5 Ocak, Doktor Janin'in L'Aiguillon'a gelişinden birkaç gün önce...</p>

  <p>- Erik rakısına pişman olmadın mı? diye soran Maigret ayağa kalkıp, telgrafçıyı karşılamaya gitti.</p>

  <p>Tekrar yerine oturduğunda önünde bir sürü telgraf duruyordu, ama adeti üzere, açmakta acele etmedi.</p>

  <p>- Ha, bu arada, İhtiyar Didine'le kocasının hâkime neden kin güttüklerini biliyor musun? Çok uzaklarda aramışım, oysa gerçek, bu köy, şu ilerde görülen fener kadar basitmiş. Hulot'lar emekli olup, hâkimin de L'Aiguillon'a taşındığını görünce, Didine gidip ona eski çocukluk arkadaşı olduklarını hatırlatmış... Aşçı olarak yanında çalışmak istediğini, gümrükçünün de bahçıvanlık edebileceğini bildirmiş... Forlacroix, bence kadını iyi tanıyor, reddetmiş... Hepsi bu.</p>

  <p>Telgraflardan birini açıp Mejat'ya uzattı.</p>

  <p>Marcel Airaud, askerlik görevini denizci olarak "Le Vengeur" muhribinde yapmıştır.</p>

  <p>- Ama artık hâkim itiraf ettiğine göre! dedi Mejat.</p>

  <p>- Ya, itiraf mı etmiş?</p>

  <p>- Bütün gazeteler yazıyor...</p>

  <p>- Ve sen de hâlâ gazetelerin yazdıklarına inanıyorsun, ha?...</p>

  <h2>********</h2>

  <p>Saatin on olmasını sabırla bekledi, ciddi bir şey yapmadan, karaya çekilmiş sandalların arasında gezinip, eve bakmakla yetindi, hava çok soğuk olduğundan iki kez otele girip bir kadeh bir şey içti.</p>

  <p>İki otomobilin peşpeşe gelişleri onu güldürdü, kurallara bunca saygıyı biraz gülünç buluyordu. La Roche-sur-Yon'dan erkenden gelen iki adam eski dostlardı. Okul sıralarına dayanırdı yakınlıkları. Aslında birlikte tek arabayla gelebilirlerdi. Ama içlerinden biri L'Aiguillon soruşturmasıyla görevli sorgu hâkimi, diğeriyse hâkim Forlacroix'nın seçmiş olduğu avukattı. Bu şartlan göz önüne alıp, bir önceki gün, böylesi bir durumun uygun düşüp düşmeyeceğini uzun uzun tartışmışlardı...</p>

  <p>Her ikisi de Maigret'nin elini sıktı. Orta yaşlı olan avukat Courtieux, yörenin en iyi avukatı olarak biliniyordu.</p>

  <p>- Müvekkilim bütün anahtarları size teslim ettiğini bildirmişti...</p>

  <p>Maigret cebindekileri şıngırdattı, sonra üçü birlikte önünde hâlâ bir jandarmanın beklediği eve yöneldiler. Sorgu hâkimi, pek üstünde durmadan, ama hiçbir şeyin gözünden kaçmadığını belirtmek amacıyla:</p>

  <p>- Usulen mühürlenmesi gerekirdi, dedi. Neyse!... Madem Bay Forlacroix anahtarları bizzat komisere verdi, ve...</p>

  <p>Asıl şaşırtıcı olan Maigret'nin sanki kendi evine girermiş gibi içeri dalıp, şapkasını bildiği portmantoya asıp, kütüphaneye girmesiydi.</p>

  <p>- Bir süre kalmamız gerekecek, ateşi yakmakta yarar var. Ocağın önündeki iki koltuk, hâlâ süpürülmemiş pipo külleri ve sigara izmaritlerinin görüntüsü belli belirsiz heyecanlandırmıştı onu.</p>

  <p>- Rahat olmanızı tavsiye ederim beyler.</p>

  <p>- Müvekkilim, diye söze başladı avukat, hafiften sinirli," Komisere sorarsınız..." dedi. Demek sayın komiser, adamı öldürüp gömdükten sonra neler yaptığını sizden öğrenebileceğiz.</p>

  <h2>********</h2>

  <p>- Önden buyrun sayın hâkim, diye mırıldandı Maigret, sanki ev sahibiymiş gibi. Şunu bilin ki heyecan verici bir şey bulunabileceğini sanmıyorum. Evin aranması talebinde bulunmamın nedeni hâkim Forlacroix'nın yaşamının bu son yıllarını saptamak amacına yöneliktir... Bakın bu eşyalar nasıl zevkle seçilmiş ve hepsi, her biblo yerli yerine konmuş...</p>

  <p>Forlacroix, Versailles'ı alelacele terk etmemişti. Eline önemli miktarda bir çek tutuşturarak karısını büyük bir soğukkanlılıkla evden kovmuştu.</p>

  <p>Maigret, adamı gözünün önüne getirebiliyordu. Zayıf, kuru, buz gibi, saçları kabarmış, parmaklan sinirden oynuyor. Komiserin sabah söylediği gibi, kabul etmek istemediklerini zorla kabul edenlerden değildi. Didine de bunu iyi biliyordu; aradan geçen yıllara rağmen, nasıl buz gibi bir sükûnetle tekliflerinin reddedildiğini, reddedilmek de değil, yok sayıldığını unutmamıştı!</p>

  <p>- Karınız, sizin ve çocuklarınızın yanında kalma konusunda ısrarlı davranmadı mı? diye sormuştu Maigret, şöminenin önünde karşı karşıya otururlarken.</p>

  <p>Elbette diretmişti! Hiç de hoş olmayan sahneler! Kendini yerlere atmıştı. Sonra da aylar boyu yazıp durmuş, yalvarmış, tehditler savurmuştu.</p>

  <p>- Asla cevap vermedim. Bir gün, Cote d'Azur'de bir Hollandalıyla yaşadığını öğrendim.</p>

  <p>Versailles'daki evi satmış, L'Aiguillon'a yerleşmişti. Ya sonra...</p>

  <p>- Bu evin havasını hissedebiliyor musunuz? Her yandan huzur ve yaşama sevinci yükseliyor, diye içini çekti Maigret. Bu adam, günlerini, yıllarını çocuklarının kendisinden olup olmadıklarını gözlemekle geçirmişti. Öte yandan, oğlan çocuk büyüdükçe etrafını saran esrarı çözmeye çalışıyor, annesi ve doğumu konusunda sorular soruyordu.</p>

  <p>Bir odanın kapısını açtı, içeride bir sürü oyuncak hâlâ yerli yerindeydi, bir köşede açık renk meşeden bir öğrenci sırası duruyordu...</p>

  <p>Daha ilerideki Albert'in eski odasıydı, dolapta hâlâ giysileri asılıydı. Bir başka dolap ise Lise Forlacroix’nın bebekleriyle doluydu...</p>

  <p>- On yedi, on sekiz yaşlarında, diye konuşmasını sürdürdü komiser, nedenini Tanrı bilir, Albert babasından nefret etmeye başladı...Kız kardeşini kapalı tutmasını anlayamıyordu... Oysa Lise ilk krizini geçirmişti. İşte o aralık Albert annesinin eski mektuplarından birini eline geçirdi, faciadan hemen sonra yazılmış bir mektup... Bakın... Bu çekmecede olmalı... anahtarı bende...</p>

  <p>Sadece bu Louis XIV tarzı çalışma masasının değil, ama yıllar boyu birbirlerini yiyip durmuş bütün bu kişilerin anahtarı ondaydı. Piposunu içiyordu. Hâkimle avukat peşindeydi. Bu kaba elli, iri adam kendinden beklenmeyecek bir incelikle birtakım şeylere dokunuyor, birtakım konulara değiniyordu.</p>

  <p>- Dosyaya koyabilirsiniz, dedi okumadan. Kelimesi kelimesine biliyorum... Kocasını hapse attırmakla tehdit ediyordu... Albert hesap sordu... Forlacroix cevap vermek istemedi... O günden beri birbirlerine yabancı kesildiler... Askerliğinden sonra Albert kendi başına yaşamak istedi, ama garip bir merak onu L'Aiguillon'a bağlıyordu, burada kalıp midyeciliğe başladı... Onu gördünüz... Fiziğine rağmen endişeli bir tipti, şiddete eğilimli, asi... Genç kıza gelince...</p>

  <p>Kapı çalındı. Komiser gidip açtı. Elinde bir telgrafla Mejat duruyordu, içeri girmek isterdi ama patronu teklif bile etmedi. Maigret yukarı çıktığında haberi bildirdi:</p>

  <p>- Telgrafla yaptığım çağrıya cevap verdi... Gelecekmiş...</p>

  <p>- Kim?</p>

  <p>- Madam Forlacroix... Dün öğleyin Nice'den otomobille yola çıkmış.</p>

  <p>Maigret'yi incelemek çok etkileyiciydi. Gerçekten garip bir tavır takınmıştı. Kendinin olmayan bu evde dolanıp, kendi yaşamadığı hayatları hikâye ederken, o bildik, ağır, sakin, kaba saba Maigret olmaktan çıkıyor, kendi de farkında olmadan, davranış ve konuşma biçimiyle biraz Forlacroix'laşıyordu. Tanrı bilir ya, iki adamın birbirleriyle en ufak bir benzerlikleri yoktu aslında, ama bu yeni durum, bazen avukatı bile şaşırtıyordu.</p>

  <p>- Eve ilk geldiğimde lise uyuyordu... Bakın... Bu başucu lambası yanıyordu... Forlacroix kızına tapıyordu... Hem tapıyor, hem de çok acı çekiyordu, çünkü içinde birtakım kuşkular uyanıyordu. Ne malum, kızın kendi kızı olduğu, ya o yağlı saçlı şarkıcı gibi gelgeç aşıklardan birinin kızıysa! Kıza çok da bağlıydı, çünkü o da kimselere benzemiyordu, babasına ihtiyacı vardı, sevilmekten hoşlanan uçan bir hayvan yavrusu gibiydi... Krizlerinin dışındaki durumunu tahmin edebiliyorum, altı yaşında bir kız çocuğu gibi, sevimli, şaşkın... Babası dört bir yandan uzmanlar getirtti. Şunu söyleyebilirim beyler, genelde Lise gibi kızlar on altı, on yedi yaşlarını pek aşamazlar... Assalar da krizler çoğalır... Daha sonra kolu kanadı kırık, güvensiz kalıverirler... Yerliler abartıyorlar, ama şu da kesin ki Marcel Airaud'dan önce birçok adam, en aşağı iki kişi bu kızdan yararlandı. Sonunda Marcel ortaya çıktı.</p>

  <p>- Özür dilerim, diye sözünü kesti sorgu hâkimi, sanığı daha sorgulamadım. Marcel Airaud'nun geceleri kızıyla buluştuğunu bilmediğini mi iddia ediyordu?</p>

  <p>Maigret bir an pencereden baktı, sonra döndü.</p>

  <p>- Hayır...</p>

  <p>Rahatsız edici bir sessizlik.</p>

  <p>- Demek bu adam... diye konuştu tekrar hâkim.</p>

  <p>Ve avukat şimdiden, bu ürkütücü durumu La Roche-sur-Yon'daki adli mercilere nasıl takdim edeceğini soruyordu kendi kendine.</p>

  <p>- Bu adam biliyordu, dedi Maigret. Danışılan doktorların hepsi aynı fikirdeydi:</p>

  <p>"Evlendirin! Çünkü tek şansı..."</p>

  <p>- Evlendirmekle Airaud gibi bir herifi sineye çekmek arasında...</p>

  <p>- Böylesine bir illete tutulmuş bir kızı evlendirmek kolay mı olurdu sanıyorsunuz, sayın hâkim? Forlacroix göz yummayı yeğledi. Airaud'yu soruşturdu. Therese'le olan ilişkisine rağmen adamın temiz olduğu kanısına vardı... Bir başka sefer sözünü ederim... Bu arada Marcel de Therese'in çocuğunun kendinden olduğundan emin değildi... Kadın başının etini yiyip duruyordu... Airaud Lise'e gerçekten, her şeye rağmen onu eşi yapmayı düşünecek kadar aşıktı...</p>

  <p>Sustu, piposunu topuğuna vurdu ve yumuşak bir sesle konuştu:</p>

  <p>- Yakında evleneceklerdi.</p>

  <p>- Ne dediniz?</p>

  <p>- İki aya kadar Marcel'le Lise'in evleneceklerini söyledim. Forlacroix'yı daha iyi tanımış olsanız anlardınız... Yıllarca sürdürdüğü hayata tahammül etmiş bir adam... Uzun süre Marcel'i inceledi. Bir gün, Airaud evin önünden geçerken kapı açılıverdi. Eşikte duran Forlacroix, ürken gence seslendi: " Biraz içeri gelir miydiniz?"</p>

  <p>Maigret birden kalkıp, duran bir saati çalıştırdı.</p>

  <p>- Bunun aynen böyle olduğundan eminim, çünkü ben de şöminenin önünde, onunla yan yana oturdum... Sakin bir sesle konuşmuş olmalı... Özenle kristal kadehlere porto doldurmuştur... Dedi ki... Ne gerekiyorsa onu dedi... Lise konusundaki gerçeği... Şaşıran Airaud ne cevap vereceğini bilemedi. Düşünmek için birkaç gün izin istedi. Kuşkusuz cevabı evet olacaktı... Onun gibi sağlam ve saf insanları tanır mısınız hâkim bey? Onlara panayırlarda rastlamışsınızdır. Nasıl pazarlık edip el sıkıştıklarını görmüşsünüzdür. Ben de diyorum ki, Airaud, Le Vengeur'deki doktoru anımsadı, belki bir zamanlar dost olmuşlardı... Nantes'a gitti...</p>

  <p>Bir otomobil kornası. Beklenmedik, ısrarlı sesler. Pencereden, lüks bir otomobilin durduğunu gördüler, üniformalı bir şoför çıkıp kapıyı açtı.</p>

  <p>Maigret'yle yanındakiler piyanonun durduğu, Lise'in oturma odasındaydılar. Üçü de pencereden bakıyorlardı.</p>

  <p>- Horace Van Usschen! dedi Maigret önden inen ihtiyarı göstererek, adam sanki mafsalları yağsız kalmış gibi kuru, robota benzer hareketlerle ilerliyordu.</p>

  <p>Sokağın köşesine insanlar toplanmıştı. Açık renk flanel kostümü, beyaz ayakkabıları, beyaz kasketi ve kareli geniş pardösüsüyle Van Usschen tam onların dalga geçebileceği bir tipti. Bu haliyle Cote d'Azur'e ters düşmezdi, ama yaz aylarında tek tük orta halli turistlerin boy gösterdiği L'Aiguillon için beklenmedik bir tipti.</p>

  <p>Sıskalığı ve kırışıklıkları biraz Rockefeller'i akla getiriyordu. Arabanın içine doğru elini uzattı ve kürklere sarınmış, devasa bir kadın ortaya çıktı, evi yukardan aşağı şöyle bir süzdü. Şoföre bir şeyler söyledi. O da zili çaldı.</p>

  <p>- Beyler, sizler de benim gibi düşünüyorsanız... Şu Hollandalıyı dışarıda bırakalım. Hiç değilse şimdilik...</p>

  <p>Gidip kapıyı açtı ve ilk bakışta hâkimin yalan söylemediğine karar verdi, Valentine Forlacroix, kızlık adı Constantinesco, gerçekten güzeldi, hâlâ hayranlık uyandırabilecek gözleri, kenarlarının çökmüş olmasına rağmen Lise'inkileri anımsatan şehvetli dudakları vardı.</p>

  <p>- İşte geldim! dedi kadın. Celin Horace...</p>

  <p>- Pardon Madam, ama şimdilik yalnız sizin girmenizi rica edeyim... Hem, belki sizce de böylesi daha uygun olur, değil mi?</p>

  <p>Canı sıkılan Horace arabaya döndü, bir battaniyeye sarındı ve otomobilin camlarına üşüşüp kendisini izleyen çocuklara aldırmaksızın, hiç kıpırdamadan oturdu.</p>

  <p>- Evi biliyorsunuz... İsterseniz kütüphanede oturalım, orada ateş de yanıyor.</p>

  <p>- Bu adamın cinayetiyle benim ne alakam olabileceğini merak ediyorum, dedi odaya girerken. Kocam, evet. Ama yıllardır ayrıyız, dolayısıyla onun bugün yaptıkları beni hiç ilgilendirmiyor.</p>

  <p>Hâkimle avukat da aşağı inmişlerdi.</p>

  <p>- Sayın sorgu hâkiminin de size anlatacakları gibi, söz konusu olan onun bugün yaptıkları değil, ama birlikte yaşamakta olduğunuz döneme ait olaylar...</p>

  <p>Odayı ağır bir parfüm kaplamaya başlamıştı. Valentine Forlacroix, yüzüklerle dolu, kan kırmızısı ojeli parmaklarıyla masadaki sigara kutusunu açtı ve kibrit arandı.</p>

  <p>Maigret bir kibrit yakıp uzattı.</p>

  <p>Sorgu hâkimi müdahale zamanının geldiğine karar verip rolünü oynamaya başladı.</p>

  <p>- Kuşkusuz Madam, adaletin görevleri arasında suça katılmış olmamakla birlikte suçun işlendiğini görüp de yetkililere haber vermeyenleri de izlemek bulunduğunu siz de bilirsiniz.</p>

  <p>Kadın güçlüydü! Forlacroix yalan söylememiş! Bir süre ağzını bile açmadan sigarasından nefesler çekmeyi sürdürdü. Vizon mantosunun aralığından siyah ipek giysisi ve pırlantalı iğnesi görünüyordu. Odada biraz dolaştı, ateşin önüne gitti, eğilip maşayı aldı ve kütükleri doğrulttu.</p>

  <p>Döndüğünde rol yapmayı bırakmıştı. Mücadeleye hazırdı. Bakışı parlaklığını yitirmiş ama derinleşmişti. Dudakları gerilmişti.</p>

  <p>- Pekâlâ, dedi bir sandalyeye oturup, dirseğini masaya dayarken. Sizi dinlemeye hazırım. Size gelince komiser, bana kurmuş olduğunuz tuzaktan dolayı sizi kutlamayacağım...</p>

  <p>- Ne tuzağı? diyen sorgu hâkimi hayretle Maigret'ye döndü.</p>

  <p>- Tuzak bile değildi, diyen Maigret piposunu söndürdü. Madam'a çektiğim telgrafta gelip, bir ay önce kocasına yapmış olduğu ziyareti açıklamasını istemiştim. Hem sayın hâkim, izin verirseniz sizin ilk soracağınız sorunun...</p>

  <p>- Duydunuz mu Madam?... Hem zaten zabıt kâtibim olmadan bu sorgulamanın resmi bir sıfatı olamaz, şu gördüğünüz Sayın Courtieux de kocanızın avukatıdır.</p>

  <p>Kadın küçümser bir tavırla dumanını üfleyip, omuz silkti.</p>

  <p>- Boşanmak istiyordum! dedi birden.</p>

  <p>- Neden şimdi? Neden daha önce değil?</p>

  <p>Forlacroix'nın işaret ettiği garip durum gerçekleşti. Bir anda pırlantalar içindeki kadın odadakileri rahatsız edecek kadar bayağılaşmıştı.</p>

  <p>- Çünkü Van Usschen yetmiş sekizine vardı, anlıyor musunuz? diye itirafta bulundu.</p>

  <p>- Ve siz de onunla evlenmek istiyorsunuz?</p>

  <p>- Altı ay önce buna karar vermiştik, rulette yüz binler kaybeden haylaz yeğeni gelip ondan para tırtıklamaya çalıştığında...</p>

  <p>- Demek buraya onun için geldiniz... Kocanız sizi kabul etti mi?</p>

  <p>- Koridora aldı...</p>

  <p>- Ne dedi?</p>

  <p>- Beni tanımadığını dolayısıyla boşanma diye bir hususun söz konusu edilemeyeceğini...</p>

  <p>Maigret neredeyse alkışlayacaktı, tam Forlacroix'ya göre bir cevap. Bir kâğıda bir şeyler karalayıp hâkime uzattı, bundan böyle ön planda onu bırakmak istiyordu.</p>

  <p>- Daha sonra ne yaptınız? - Nice'e döndüm.</p>

  <p>- Pardon! L'Aiguillon'da hiç kimseyi görmediniz mi?</p>

  <p>- Ne demek istiyorsunuz?</p>

  <p>- Oğlunuzu, örneğin... Komisere kin dolu bir bakış.</p>

  <p>- Gördüğüm kadarıyla bu bey tam bir muhbir... Oğlumu gördüm, evet.</p>

  <p>- Nerede? - Evine gittim.</p>

  <p>- Onca yıl sonra sizi tanıdı mı? Omuzlarını silkti.</p>

  <p>- Ne önemi var... Kendisine Forlacroix'nın oğlu olmadığını söyledim.</p>

  <p>- Bundan emin misiniz?</p>

  <p>- İnsan hiçbir şeyden tam emin olamaz! Ona boşanmak istediğimi, kocamın bunu reddettiğini, onun zalim bir adam olduğunu, vicdanının epey yüklü olduğunu, kendisinin yani Albert'in onu boşanmaya ikna edebileceğini söyledim...</p>

  <p>- Kısacası, oğlunuzu kendi tarafınıza çektiniz... Ona para da teklif ettiniz mi?</p>

  <p>- İstemedi...</p>

  <p>- Size yardım edeceğine söz verdi mi? Başıyla onayladı.</p>

  <p>- Eski cinayetten söz ettiniz mi?</p>

  <p>- Hayır... Sadece, eğer istersem Forlacroix'yı uzun bir süre için hapse attırabileceğimi bildirdim...</p>

  <p>- Daha sonra ona mektup yazdınız mı?</p>

  <p>- İşlerin ne vaziyette olduğunu öğrenmek için...</p>

  <p>- Doktor Janin'den söz edildiğini duydunuz mu?</p>

  <p>- Asla!</p>

  <p>Hâkim soran bakışlarını Maigret'ye yöneltti ve komiser mırıldandı.</p>

  <p>- Madam yorgunsa sanırım gidip bir öğle yemeği yemesine izin verebiliriz... Herhalde Van Usschen de otomobilde epey sıkılmıştır.</p>

  <p>Tutuklanıyor muyum?</p>

  <p>- Henüz değil, dedi sorgu hâkimi. Sadece sizden adaletin emrinde bulunmanızı rica edeceğim. Örneğin bana La Roche-sur-Yon'da bir adres verebilirseniz...</p>

  <p>- Bakalım!... Hotel des Deux Cerfs... Sanırım en iyisi orasıdır.</p>

  <p>Hepsi ayağa kalktılar. Kadın çıkarken sorgu hâkimine ve avukata gülücükler yolladı, ama Maigret'ye dil çıkarmamak ya da suratını buruşturmamak için kendini zor tuttu herhalde. Maigret de büyük bir keyifle piposunu yaktı.</p>
</body>
</html>
