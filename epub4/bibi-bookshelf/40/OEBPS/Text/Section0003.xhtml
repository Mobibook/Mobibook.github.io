<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>II. “BAKIN, DOSTUM...”</h1>

  <p>Bu sahneye sinsi bir hava veren, hâkimin gözetlendiğinden haberi olmamasıydı. Gecenin ıssızlığında kendini yalnız sanıyordu. Bazen bir fener ışığına yakalanıyor, fötr şapkası, eski gabardini aydınlanıyordu. Maigret dudaklarının arasında bir de sigara olduğunu gördü, herhalde yağmurdan sönmüştür.</p>

  <p>Aralarında ancak dört metre vardı. Komiserle Didine'in kocası bir tür nöbetçi kulübesine sığınmışlardı. Saklanmayı düşünmüyorlardı. Hâkim başını çevirse onları görebilecekti. Eli ayağına dolanıyordu adamın. Sürüklediği yük, yerden yirmi santim yüksekliğe gerilmiş bir halata çarptı. Üzerinden geçirmesi gerekiyor ama beceremiyordu. Güç gerektiren işlere alışık olmadığı belli oluyordu, terlemiş olacak ki eliyle alnını sildi.</p>

  <p>İşte o anda Maigret, zamanın uygun olup olmadığını düşünmeden, ne şekilde davranması gerektiği konusunu kafasında evirip çevirmeden konuşuverdi.</p>

  <p>- Bakın, dostum...</p>

  <p>Hâkim başını çevirince iki adamı gördü. Dev gibi Maigret ve minnacık gümrükçü. Ortalık simsiyahtı. Yüzünden hiçbir şey okunamıyordu. Birkaç saniye uzadı da uzadı. Sonra bir ses duyuldu. Hatta sanki biraz titreyen bir ses.</p>

  <p>- Pardon! Kimsiniz?</p>

  <p>- Komiser Maigret.</p>

  <p>Yaklaşmıştı, ama yine de yüzü belirsizdi. Ayaklan neredeyse, çuvallara sarılmışa benzer cesede değecekti. Neden böyle bir anda, hâkimin gösterdiği tepki, saygıyla karışık bir şaşkınlıkla, "Adli Polis'ten Maigret mi?" demek oldu.</p>

  <p>Çevre evlerde insanlar uyuyordu, ihtiyar Bariteau, uğultulu gecede, yılanbalığı sepetlerini yerleştirmek için deniz dibindeki çukurları arıyordu.</p>

  <p>- Belki de böylesi daha iyi... Konuşan yine hâkimdi.</p>

  <p>- Evime gelir misiniz?</p>

  <p>Yükünü unutmuş gibi birkaç adım attı. Etraflarında ezici bir sessizlik vardı, sanki yaşamları ağır çekimde akıp gidiyordu.</p>

  <p>- Cesedi getirmek daha uygun olur sanırım, dedi hâkim pişmanmış gibi.</p>

  <p>Ve yere eğildi. Maigret yardım etti. Kapı aralıktı. Gümrükçü eşikte kalmıştı, Forlacroix onu tanımamıştı, içeri girip girmeyeceğini bilemiyordu.</p>

  <p>- Teşekkürler Hulot, dedi Maigret. Sizinle yarın sabah görüşürüm. Bu arada olaydan söz edilmesini istemiyorum... Telefonunuz var mı Mösyö Forlacroix?</p>

  <p>- Evet ama akşam dokuzdan sonra bağlantımız kesiliyor.</p>

  <p>- Bir saniye Hulot! Postaneye gidin, Luçon'u arayın, 23 numarayı. Oteldir. Müfettiş Mejat'yı çağırtın ve en kısa zamanda buraya yanıma gelmesini söyleyin.</p>

  <h2>********</h2>

  <p>İşte böyle! Artık yalnızdılar, bir koridorda yüz yüze duran iki adam. Hâkim elektrik düğmesini çevirdi. Kenarından sular süzülen şapkasını, yağmurluğunu çıkardı. Gecenin sırları ortadan kalkmıştı. Aydınlıkta, ufak tefek, düzgün hatları olan bir adam ortaya çıkmıştı, incecik telli sanlı grili uzun saçları peruğa benziyordu.</p>

  <p>Kirli ellerine baktı, sonra da yüküne. Maigret cesedin iki kömür çuvalına sarılmış olduğunu fark etti, baş ve gövde birine, bacaklar bir diğerine, iki çuval bir sicimle birbirine dikilmişti.</p>

  <p>- Hemen görmek ister misiniz?</p>

  <p>- Kim bu? diye sordu Maigret.</p>

  <p>- Ne bileyim? Paltonuzu çıkarın, şöyle buyurun lütfen. Mendiliyle ellerini sildi, kapıyı açtı, bir elektrik düğmesi daha çevirdi ve kendilerini geniş bir odanın eşiğinde buldular, dipteki şöminede çıtır çıtır kütükler yanıyordu.</p>

  <p>O anda Maigret'yi en çok şaşırtan odanın tatlı sıcaklığı, aydınlığı ve içerdeki uyumlu düzen oldu. Meşe kirişler tavanın çok alçak olduğu izlenimim veriyorlardı. Hem zaten iki basamak inilerek odaya giriliyordu. Zemin beyaz taşlarla kaplıydı, üzerlerine iki üç halı serilmişti. Bembeyaz duvarlar, binlerce kitabın yer aldığı kitap raflarıyla kaplıydı.</p>

  <p>- Oturun komiser... Yanılmıyorsam sıcağı seversiniz. , Eski bir masanın üzerinde yine yığın yığın kitaplar. Ocağın önünde iki koltuk. Nasıl olur da kapının ardında iki kömür çuvalına sarılmış.</p>

  <p>- Sizin gibi birine düşmüş olmak benim için bir şans. Aslında pek bir şey anlayamıyorum. Sizi Paris'te sanıyordum ve...</p>

  <p>- Luçon'a atandım.</p>

  <p>- Benim kısmetime. Sıradan bir polise durumu anlatmak daha zor olurdu... İzin verir misiniz?</p>

  <p>Rönesans stili bir büfeden gümüş bir tepsi, bir şişe ve kristal kadehler çıkardı, bütün bunlar iyi ayarlanmış bir ışıkta şıkır şıkır parlıyorlardı. Huzur dolu, ince bir zevkin hakim olduğu tatlı bir hava yayılıyordu hepsinden.</p>

  <p>- Bir kadeh armagnac<a href="../Text/dipnot.xhtml#a2" id="k2"><sup>2</sup></a> lütfen... Ha... Aklıma gelmişken... O tek gözlü, kötü gümrükçü nasıl karıştı bu işlere?</p>

  <p>İşte Maigret tam o an durumu kavradı. Koltuğuna rahatça kurulmuş, bacaklarını ateşe uzatmış, avucunda armagnac kadehini ısıtırken gördü kendini. Ve fark etti ki sorup soruşturan kendisi değil, az önce denize doğru bir ceset sürükleyen şu sakin ve zarif küçük adamdı.</p>

  <p>- Kusura bakmayın Sayın Forlacroix ama sanırım size birkaç soru sormanın sırası geldi.</p>

  <p>Hâkim ona döndü, maviş gözlerinde hayretle karışık sitem okunuyordu. Sanki, "Neden?" demek ister gibiydi. "Sizi başka türlü sanırdım!... Neyse!... Nasıl isterseniz..."</p>

  <p>Ama bir şey demedi. Daha iyi duyabilmek için kibarca başını eğdi. Hep yaptığı bir hareketti bu, ağır işittiğini gösteriyordu.</p>

  <p>- Az önce bu... Bu adamı tanımadığınızı söylemiştiniz. Aman ne kadar zormuş! Böyle bir huzur atmosferinde en basit şeyler bile nasıl bir hassaslık yaratıyorlardı.</p>

  <p>- Söylediğim gibi hiç mi hiç tanımıyorum.</p>

  <p>- O zaman, neden...</p>

  <p>Söylemesi gerek! Haydi! Maigret, neredeyse acı bir ilaç yuttuğu zamanlarda yaptığı gibi gözlerini yumacaktı.</p>

  <p>- Neden onu öldürdünüz?</p>

  <p>Baktı. Ve hâkimin yüzünde aynı şaşkın ve sitem dolu ifadeyi gördü.</p>

  <p>- Ama onu ben öldürmedim ki komiser! Ne münasebet! Neden tanımadığım, sağken yüzünü bile görmediğim bu adamı öldüreyim ki? Biliyorum, böyle bir durumu kabullenmek biraz güç, ama sizin gibi birinin bana inanacağından eminim.</p>

  <p>İşin asıl garip tarafı Maigret de ona inanıyordu! Sadece odunların çıtırtısının duyulduğu ve sessizlik anlarında uzaktan denizin uğultusunun kulaklarına geldiği bu sakin ev onu büyülüyordu adeta.</p>

  <p>- İzin verirseniz size olayların nasıl geliştiğini anlatayım. Biraz daha armagnac? Bunu, uzun süre Versailles'da savcılık etmiş olan eski bir dostum Gers'deki şatosundan gönderir.</p>

  <p>- Siz de Versailles'da yaşamıştınız, değil mi?</p>

  <p>- Hayatımın büyük kısmı orada geçti. Çok hoş bir yerdir. İnsanlar da tarihin etkisini taşır gibidirler, hepsi son derece saygın ve kibar kişilerdir. Küçük bir grubumuz vardı ve...</p>

  <p>Gereksiz anılan savarmış gibi elini salladı.</p>

  <p>- Önemi yok artık... Evet... Günlerden Salıydı...</p>

  <p>- Salı, ayın 10'u, dedi Maigret. Yanılmıyorsam dostlarınız gelmişti.</p>

  <p>Hâkim usuldan gülümsedi.</p>

  <p>- Bakıyorum bilgi toplamışsınız bile... Az önce Hulot'yla birlikteydiniz. Didine'i de görmüşseniz hiç şaşmam... Evimde olup bitenleri benden iyi bilir.</p>

  <p>Birden Maigret'nin aklına bir şey geldi. Sanki bu evde bir şeyler eksikmişçesine etrafına bakındı.</p>

  <p>- Hizmetçiniz yok mu?</p>

  <p>- Evde yatan yok. L'Aiguillon'da oturan yaşlı bir kadınla kızı her sabah gelirler ve akşam yemeğinden hemen sonra giderler. Salı günü, her on beş günde bir olduğu gibi dostlarım geldi... Bir kilometre uzakta oturan Doktor Breneol, eşi ve Françoise...</p>

  <p>- Françoise da Madam Breneol'un kızıydı, değil mi?</p>

  <p>- Doğru. İlk kocasından. Bu Breneol dışında kimseyi ilgilendirmez.</p>

  <p>Ve yine dudaklarında belli belirsiz bir gülümseme dalgalandı.</p>

  <p>- Saint-Michel-en-l'Hermitage'da oturan Marsac'lar daha sonra geldiler. Briç oynadık...</p>

  <p>- Kızınız da sizinle miydi?</p>

  <p>Bir saniyelik bir kararsızlık, duraksama. Bakışlarda biraz ciddiyet.</p>

  <p>- Hayır! O yatmıştı.</p>

  <p>- Ya bu akşam? - Yattı...</p>

  <p>- Hiçbir şey duymadı mı?</p>

  <p>- Hiç... Mümkün olduğunca ses çıkartmamaya çalıştım... Salı günü gece yarısına doğru dağıldık.</p>

  <p>- Ve sonra bir başka ziyaretçiniz oldu, dedi Maigret ateşe doğru dönerek. Oğlunuz.</p>

  <p>- Albert, evet. Birkaç dakika kaldı.</p>

  <p>- Oğlunuz sizinle oturmuyor mu?</p>

  <p>- Belediye binasına yakın oturur... Zevklerimiz farklıdır... Oğlum midyecidir... Yörenin en önemli faaliyetinin bu olduğunu size anlatmışlardır sanırım.</p>

  <p>- Oğlunuzun sizi gece yarısı ziyaret etmesinin nedenini sorsam densizlik mi etmiş olurum?</p>

  <p>Hâkim bakışlarını kadehine dikti, bir an öylece durdu, sonra konuştu.</p>

  <p>- Evet!,</p>

  <p>Ve bekledi.</p>

  <p>- Oğlunuz birinci kata çıktı mı?</p>

  <p>- Ona orada rastladım zaten...</p>

  <p>- Herhalde kız kardeşini görmeye gitmişti?</p>

  <p>- Hayır... Onu görmedi...</p>

  <p>- Nereden biliyorsunuz?</p>

  <p>- Çünkü, nasıl olsa başkalarından duyacaksınız, iyisi mi ben şimdiden söyleyeyim, çünkü kızımı gece odasına kilitlerim... Diyelim uykuda gezer...</p>

  <p>- Oğlunuz neden yukarı çıkmıştı?</p>

  <p>- Beni bekliyordu, çünkü dostlarım daha gitmemişlerdi. Merdivenin son basamağına oturmuştu. Kısa bir konuşma geçti aramızda...</p>

  <p>- Merdivende mi?</p>

  <p>Ve hâkim başını salladı. Yine etraflarında bir acayiplik kol gezmeye başlamıştı. Maigret bir dikişte kadehindekini bitirdi, Forlacroix hemen doldurdu.</p>

  <p>- Kapının zincirini takmak için aşağı indim. Bir iki sayfa bir şeyler okuduktan sonra hemen yattım. Ertesi sabah yemişliğe girdim... Söylemesi güç ama ne için oraya gittiğimi şimdi anımsayamıyorum. Biz bu odaya yemişlik deriz çünkü orada meyveleri sıkar suyunu çıkarırız, ama orda bir sürü de hırdavat vardır... Bir nevi sandık odası yani... Yerde bir adam yatıyordu, o ana dek hiç görmediğim biri... Adam ölmüştü, ağır bir şeyle kafasına vurulmuştu... Ceplerini karıştırdım, az sonra neler bulduğumu size göstereceğim... Ama cüzdan yok... Kimliğini belirtecek tek bir kâğıt yok.</p>

  <p>- Benim anlayamadığım, diye başladı Maigret.</p>

  <p>- Biliyorum! İşte bunu anlatabilmek çok zor. Polise haber vermedim. Cesedi üç gün evde sakladım. Gece vakti, bir katil gibi gizlice cesetten kurtulabilmek için denizin yükselmesini bekledim... Oysa size söylediğim gerçeğin ta kendisi... Bu adamı ben öldürmedim. Böyle yapmam için hiçbir nedenim yoktu zaten... Evime neden geldiğini kesinlikle bilmiyorum. Buraya sağ olarak mı girdi, cesedini mi getirdiler, bilemiyorum...</p>

  <p>Sessizlik çöktü. Yine sis düdüğünün uzaktan gelen böğürtüsü duyuldu. Denizde gemiler olmalı. Balıkçılar, balık kaynayan sürtme ağlarını güverteye indiriyorlardı. Acaba gümrükçü Hulot telefonu bağlatabilmiş miydi? Eğer öyleyse, vıcık vıcık briyantinli saçlarıyla hiç de çekilmeyen Mejat alelacele giyiniyor olmalıydı. Yoksa sorulmadan övünerek anlattığı gibi yatağında tavladıklarından biri mi vardı?</p>

  <p>- Haydi bakalım! diye söylendi Maigret, sıcaktan adamakıllı uyuşmuştu, bu iş kolay olmayacak.</p>

  <p>- Korkarım öyle. Olayların vardığı bu safhada, yani demek istiyorum ki madem adam öldü, acaba...</p>

  <p>Cümlesini bitiremedi, pencereye takılmıştı bakışları. Sular kapar götürür, mesele de kapanırdı. Maigret kıpırdanmaya başladı, önce bir bacağını oynattı, sonra diğerini, sonunda o derin koltuğundan kalkabildi, başı neredeyse kirişe değecek gibiydi.</p>

  <p>- Yine de gidip bir baksak fena olmaz!</p>

  <p>Bu alçak tavanlı odayı pek sevmişti doğrusu, her şeyin yerli yerinde olduğu bu odada yaşamak pek hoş olurdu. Tavana baktı; geceleri odasına kapatılan bu genç kız da neydi acaba?</p>

  <p>- Çamaşırlığa indirebiliriz, diye bir teklifte bulundu küçük hâkim. Koridorun dibindedir...</p>

  <p>Şimdi ikisi de üstlerini kirletmekten çekinmiyorlardı. Islak gece gerilerde kalmıştı. Yeniden uygar kişiler olmuşlardı.</p>

  <p>Kırmızı taşla kaplı çamaşırlık epey genişti. Tellerde hâlâ çamaşırlar asılıydı.</p>

  <p>- Makasınız var mı? diye homurdandı Maigret, kömürle karışık kara bir suyun sızdığı çuvalları çekiştirirken.</p>

  <p>Hâkim makas bulamamış olmalı ki elinde bir mutfak bıçağıyla geldi. Ateş sönmüştü. Hava soğumuştu. Islak parmaklan kızarmıştı.</p>

  <p>İşin en tuhaf yanı durumun hiç de trajik olmayışıydı. Hâkim, az önce çuvallara sarmış olduğu adamın yüzünü görmekle dehşete kapılacağa benzemiyordu. Maigret en inatçı, en bet havasındaydı ama aslında sürgün edildiği bu Luçon’da, gökten tepesine düşen bu soruşturmanın keyfini çıkarıyordu. Yıllarca sirklerde hokkabazlık edip sonunda Kuzey denizlerinin buzlu sularına kavuşan bir fok balığı gibi!</p>

  <p>Az önce yaptığı gibi bir eve dalıp, sağı solu koklayıp, orayı burayı karıştırıp, sabır ve sebatla, insanların ve eşyaların hiçbir sırrı kalmayana kadar ruhlarına nüfuz etmeyeli ne kadar olmuştu?</p>

  <p>Ya o Didine ve Hulot'su!... Ya o gece vakti merdivene tüneyip babasını bekleyen oğul?</p>

  <p>Gelelim ötekine! Kurbana! Onu bu leş gibi torbalardan kim çekip çıkaracak?</p>

  <p>Bir an durum adeta gülünçleşmişti! İnsan her şeyi bekliyor, ama gerçeğin fantezileri biraz aşın kaçıyor! Üstteki çuval çekilip çıkarıldığında kapkara bir surat çıkıvermişti ortaya! Kömür yüzünden tabii. Bu gayet mantıklıydı. Yine de iki adam bir an bakışmış ve ikisi de aynı şeyi düşünmüşlerdi: Bir an için karşılarındakini zenci sanmak gibi bir hafifliğe kapılmışlardı.</p>

  <p>- Bir havluyla biraz da su getirebilir misiniz? Musluktan bir cayırtı koptu. Gürültü kesilince Maigret kulak kabarttı. Dışarıdan bir ses daha geliyordu, motor sesi gibi! Bir araba kapısı sertçe kapandı. Birden koridorda bir zil sesi yankılandı.</p>

  <p>Mejat işe hızlı girişmişti!</p>

  <p>- Komiser nerede?</p>

  <p>Karşısına dikiliverdi. Müfettişin burnu kızarmış, saçı başı dağılmıştı.</p>

  <p>- Çabuk geldim mi? Taksiyi tutayım mı patron? Sahiden ceset var mı? Kaçık kocakarı nerede?</p>

  <p>Üzerinde, giysilerinin kıvrımlarında dışarının soğuk ve nemli havasını da getirmişti, bir de atmosferin kalitesini değiştiren bir çiğlik! Bundan böyle her şey daha az sessiz, daha az yumuşak olacaktı. Gürültülü Toulouse<a href="../Text/dipnot.xhtml#a3" id="k3"><sup>3</sup></a> aksanıyla Mejat, ayrıntılara karşı duyarlı değildi.</p>

  <p>- Kim olduğunu saptadınız mı patron?</p>

  <p>- Ne gezer!</p>

  <p>Maigret bile sözlerine şaşırmıştı, bu sözleri ancak iyice karmaşık ve yoğun soruşturmalarda, işin içinden çıkamadığı zamanlarda sarfederdi, ha bir de Mejat gibi salaklara.</p>

  <p>- Kafasına adamakıllı bir darbe yemiş, vay canına! Hâkim Maigret'ye baktı. Maigret de ona, her ikisi de aynı şeyi düşündüler, az önceki, o neredeyse içten huzurun bozulmasına üzüldüler. Mejat ölünün ceplerini karıştırıyor ve elbet, hiçbir şey bulamıyordu.</p>

  <p>- Kaç yaşında dersiniz patron? Bence kırk vardır... Giysilerinde marka var mı? Soymamı ister misiniz?</p>

  <p>- Tamam! Soy!</p>

  <p>Oysa kendisi piposunu doldurup, çamaşırlıkta volta atmaya başlamıştı. Alçak sesle, kendi kendine konuşuyordu.</p>

  <p>- La Roche-sur-Yon'a... Cumhuriyet savcısına telefon etmeliyim... Bakalım neye karar verecek?</p>

  <p>Ve küçük hâkim karşısında durmuş, söylediklerinin gülünçlüğünü fark etmeksizin ciddi ciddi konuşuyordu.</p>

  <p>- Beni hapse atmaları çok üzücü olur...</p>

  <p>Bunun üzerine, adeta ağzından kötü kokulu bir duman bulutu çıkarırcasına patladı.</p>

  <p>- Baksanıza, sayın hâkim Forlacroix... Şu adam için, yaşamdan ölüme geçip, böyle taşların üzerine uzatılıvermek üzücü olmadı mı?... Nereye kaybolduğunu merak edip duran karısı, ne bileyim, çocukları için üzücü olmadı mı? Üstelik biri kalkıp kendini kurtarmak için bunu yok etseydi, durum daha üzücü olmayacak mıydı?</p>

  <p>Yiyip içtiklerine teşekkürü bu muydu? Unutulmaz bir armagnac, ilaç gibi gelen bir odun ateşi, bir tatlı huzur sunulmuştu kendisine, oysa şimdi ev sahibine cephe alıyor, Emniyet'in o insafsız Maigret'si oluyordu yine...</p>

  <p>Munis Forlacroix sadece sitem dolu bir bakışla karşılık verebildi.</p>

  <p>- Cekette bir marka var!... Mejat'dan bir zafer çığlığı... Okuyayım... Pa... Pana...</p>

  <p>- Panama! diye söylendi Maigret elinden ceketi kaparak. Bu bizim işimizi ne de kolaylaştırır değil mi? Panama Cumhuriyetinde yapılmış giysileri olan bir beyefendi! Neden Çin'den giyinmesin!</p>

  <p>Çıkarabilmek için ayakkabının ön kısmını kesmek gerekti. Hep Mejat yapıyordu bu işleri. Bu iki dirhem bir çekirdek delikanlı, kadınların sevgilisi, süslü harflerle rapor yazar gibi aynı rahatlıkla yapıyordu bu angaryaları.</p>

  <p>- Ayakkabılar Paris'ten, Capucines Bulvarından... Topuklar biraz aşınmış... En azından bir aydır giyiyormuş... Bu ne olabilir sizce patron? Bir Fransız mı? Bence bu bir Fransız'dı. Elleriyle iş görmeyen, hali vakti yerinde biri... Ellerine bakın...</p>

  <p>Dışarıda bekleyen taksiyi ve ısınmak için volta atıp duran şoförü düşünen yoktu. Birden kapı açıldı. Koridorun ucunda bir adam belirdi. Maigret kadar iri yarı, ayaklarında baldırlarına çıkan çizmeler. Kafasında bir denizci başlığı. Sımsıkı sarındığı muşambasının altından birkaç kalın kazak giydiği belli oluyordu.</p>

  <p>Kaba ve kuşkucu, içeri daldı. Maigret'ye baktı, sonra Mejat'yı süzdü tepeden tırnağa, cesede eğildi ve nihayet hâkime döndü.</p>

  <p>- Bu nedir? diye sordu, aksi hatta biraz tehditkâr. Forlacroix Maigret'ye döndü.</p>

  <p>- Oğlum... diye takdim etti. Sizden rica edeyim, açıklayıverin.</p>

  <p>Sonra da küçük fare adımlarıyla çamaşırlıktan çıkıp, komiseri konuk ettiği o basık tavanlı odaya döndü.</p>

  <p>- Bu nedir? diye bu kez Maigret'ye yineledi sorusunu. Kim bu? Kim öldürmüş? Siz polissiniz, değil mi? Evin önünde otomobili görünce...</p>

  <p>Saat sabahın beşi olmuştu bile! Albert Forlacroix midye toplamaya giderken otomobili görmüştü.</p>

  <p>- Şoför Luçon'dan bir müfettiş getirdiğini söyledi. Sonra birden kaşlarını çattı.</p>

  <p>- Kız kardeşim... Kız kardeşime ne yaptı?</p>

  <p>Genç adamın kapıldığı endişe Maigret'yi şaşırttı. Acaba?... Forlacroix'yla beraber o yumuşak koltuklara gömülmüş, çıtır çıtır odunları izlerken...</p>

  <p>- Ben de kız kardeşinizi görmek istiyordum, dedi sesinin tonunu değiştirerek. Odasının anahtarı sizde mi?</p>

  <p>Öteki Herkül gibi geniş ve güçlü omuzlarını göstermekle yetindi.</p>

  <p>- Mejat... Sen aşağıda kal.</p>

  <p>Adımları önce merdivenleri gürültüye boğdu, daha sonra kıvrılıp giden uzun koridoru...</p>

  <p>- Burası... Geri çekilin biraz...</p>

  <p>Ve Albert Forlacroix kapıya yüklendi.</p>
</body>
</html>
