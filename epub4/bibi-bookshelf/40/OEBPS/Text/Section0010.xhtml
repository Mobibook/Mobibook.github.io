<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>IX. "ÖTTÜRME"</h1>

  <p>Emniyet Müdürlüğünden birinin, örneğin bir Lucas ya da bir Janvier'nin anlamak için uzun uzadıya Maigret'yi incelemesine gerek kalmazdı. Sırtından bile durum anlaşılırdı! Kamburunu mu çıkarmış? Omuzları mı çökmüş? Adli Polis koridorlarında Maigret bu sırtıyla dolaşıyorsa ve de üstelik hiç konuşmadan adamın birini odasına sokuyorsa, müfettişler bakışırlardı.</p>

  <p>- Hımmm!... İşte içeri girince neler olacağını bilen bir tanık...</p>

  <p>İki üç saat sonra Brasserie Dauphine'den bir garsonun, elinde sandviç ve bira dolu bir tepsiyle odaya girmesi kimseleri şaşırtmazdı.</p>

  <p>Burada, bu karanlık sokakta Maigret'yle yanındakini gözleyecek kimseler yoktu. .</p>

  <p>- Bir saniye beni bekler misiniz?</p>

  <p>Komiser garip kokuların kol gezdiği küçük bakkal dükkânına girip tütün ve kibrit aldı.</p>

  <p>- Bir paket de sigara verin... Hatta iki!...</p>

  <p>Bir kavanozda çocukken pek sevdiği şekerlerden vardı, almaya cesaret edemedi. Yolda yürürken Albert Forlacroix umursamaz havalar takınmaya kendini zorlayarak susuyordu.</p>

  <p>Demir parmaklıklı kapı, belediyenin avlusu ve nihayet çalışma odası, karanlıkta kıpkırmızı bir soba, bir sıcak hava dalgası.</p>

  <p>- Girin Forlacroix... Rahatınıza bakın...</p>

  <p>Maigret lambaları yaktı, şapkasını, pardösüsünü çıkardı, sobayı doldurdu, odada bir iki tur attı, böyle durumlarda yüzünden tasalı ifadeler gelip geçerdi. Oraya buraya gidiyor, bir eşyanın yerini değiştiriyor, piposunu çekiştiriyor, homurdanıyor, sanki bir türlü gelmek bilmeyen bir şeyi bekliyordu.</p>

  <p>Aslında beklediği - esin sözcüğünü kullanmaktan çekiniyordu - kendini rahat hissetmekti.</p>

  <p>- Oturun... Sigara içebilirsiniz...</p>

  <p>Forlacroix'nın tüm köylülerin yaptığı gibi ceketinin cebindeki paketten bir sigara çekmesini bekledi sonra ona ateş verdi, kendi oturmadan önce aklına pencere geldi, panjuru kapatmak istedi, pencereyi açmayı beceremedi ve tozlu storu indirmekle yetindi.</p>

  <p>- Tamam işte!... diye içini çekerek rahatlamış bir havada koltuğuna yerleşti. Neler anlatacaksınız Forlacroix?</p>

  <p>Emniyette söylendiği gibi "ötme" faslı başlayacaktı. Albert kuşkuluydu. Bacakları sandalyeye göre fazla uzun olduğundan kendini geriye çekmiş, komiseri gözlüyor ve kızgınlığını saklamaya çalışmıyordu.</p>

  <p>- Annemi siz mi getirttiniz? diye sordu uzun bir sessizlikten sonra.</p>

  <p>Demek otomobilden inerken, ya da binerken kadını görmüştü. Hollandalı Horace Van Usschen'i de görmüştü.</p>

  <p>- Annenizin ifadesi gerekiyordu, diye cevap verdi Maigret. Şimdi La Roche-sur-Yon'da. Herhalde birkaç gün kalacak. Belki gidip kendisini görebilirsiniz. '</p>

  <p>Aslında kafasından şöyle geçiriyordu:</p>

  <p>- Sen evlat, babandan ya da öyle bildiğin adamdan nefret ettiğin nispette annene karşı akıl dışı bir hayranlık duyuyorsun.</p>

  <p>Sonra birden konuşuverdi:</p>

  <p>- Son görüşmenizde Forlacroix'nın babanız olmadığını söylemişti, değil mi?</p>

  <p>- Bunu daha önceden biliyordum! diye homurdanan Albert, bakışlarını çizmelerine dikmişti.</p>

  <p>- Hem de çok uzun zaman önceden... Bakalım!... Kaç yaşında bunu keşfettiniz?... Size pek ağır gelmiş olmalı, değil mi?</p>

  <p>- Tam tersi!...</p>

  <p>- Bunu öğrenmeden önce mi nefret ediyordunuz Forlacroix'dan?</p>

  <p>- Onu sevmiyordum!...</p>

  <p>İhtiyatlıydı kerata. Pazarlık yapan bir köylü gibi sözlerini tartıyor, öfke krizlerini iyi bildiğinden, duygularına kapılmaktan kaçmıyordu.</p>

  <p>- Kaç yaşındaydınız?...</p>

  <p>- On altı yaşlarında... Luçon lisesindeydim. Beni birkaç gün okula göndermediler... Babam, yani Forlacroix, Paris'ten ünlü bir hekim getirtmişti... Önce kız kardeşim için olduğunu sanmıştım ama aynı zamanda benim içindi de...</p>

  <p>- Kız kardeşiniz o zamanlar da... böyle miydi?</p>

  <p>- Başkalarına benzemezdi.</p>

  <p>- Ya siz?</p>

  <p>Albert ürperdi, gözlerinin içine baktı.</p>

  <p>- Kimse bana anormal olduğumu söylemedi... Lisedeyken çok iyi bir öğrenciydim... Doktor beni saatlerce muayene etti, tahliller yapıldı... Hâkim onun arkasında durmuş, hem heyecanlı, hem endişeli, anlamadığım bir şeylerden söz edip duruyordu... Daha doğrusu kan gruplarından, A grubundan, B grubundan söz ediyordu... Günlerce sabırla tahlil sonuçlarının gelmesini bekledi, sonunda kâğıt geldi, bir Paris laboratuvarının başlığını taşıyordu. Yüzünde donmuş bir tebessümle soğuk soğuk bana baktı, sanki büyük bir yükten kurtulmuş gibiydi.</p>

  <p>Albert yavaş yavaş konuşuyor, sözlerini tartıyordu.</p>

  <p>- Lise son sınıftakilere sordum... Çocuğun anababasının kan gruplarından birini taşıdığını, bazı ülkelerde babalığın tespiti için mahkemelerce bu kararların alındığını öğrendim. Oysa benim kanım hâkiminkinden değildi...</p>

  <p>Bunu zafer kazanmış bir edayla söylüyordu.</p>

  <p>- Kaçmayı düşündüm, ama param yoktu... Annemin yanına gitmek isterdim, ama adresini bilmiyordum, hâkim de onun adı geçer geçmez sessizliğe gömülüyordu... Öğrenimimi sürdürdüm... Askerlik hizmetimi yaptım... Sonunda özgür kaldığımda, buralılar gibi yaşamayı yeğledim...</p>

  <p>- Oysa mizacınız sizi daha sert işlere yöneltiyordu değil mi? İyi ama neden hâkimle aynı köyde kalmayı seçtiniz?</p>

  <p>- Kız kardeşim nedeniyle... Bir ev kiraladım ve midyeciliğe başladım... Hâkime gidip kız kardeşimi de yanıma vermesini istedim...</p>

  <p>- Reddetti elbet!</p>

  <p>- Neden elbet, dediniz? Bakışlarına yine kuşku yerleşmişti.</p>

  <p>- Çünkü gördüğüm kadarıyla hâkim kızına tapıyor!</p>

  <p>- Ya da ondan nefret ediyor! diye homurdandı Albert, ağzının içinde.</p>

  <p>- Öyle mi dersiniz?</p>

  <p>- Her halükârda benden nefret ediyordu... Birden ayağa kalktı.</p>

  <p>- Bütün bunların bu olayla ilgisi ne? Beni konuşturmak istediniz, değil mi?</p>

  <p>Eli cebine gitti, sigara bulamadı, Maigret onun için almış olduğu paketi uzattı.</p>

  <p>- Oturun Forlacroix...</p>

  <p>- Hâkimin her şeyi itiraf ettiği doğru mu? - Neyi itiraf ettiği?</p>

  <p>- Neden söz ettiğimi biliyorsunuz...</p>

  <p>- Eski bir cinayeti itiraf etti... Bir zamanlar Versailles'da annenizi bir adamla yakalamış ve öldürmüş...</p>

  <p>- Ya!</p>

  <p>- Bakın Forlacroix...</p>

  <p>Sessizlik. Maigret'den ısrarlı bakışlar.</p>

  <p>- Marcel Airaud ile arkadaş mıydınız?</p>

  <p>Yine sessizlik. Belediye başkanı adet üzere masaya şarap şişeleri koydurtmuştu, Maigret bir bardak doldurdu.</p>

  <p>- Bundan size ne?</p>

  <p>- Hiiç... Elbet pek önemi yok... Hemen hemen aynı yaştasınız... O da sizin gibi, midyeci... Herhalde denizde, eğlencede filan rastlaşırdınız, değil mi?... Pencereden kız kardeşinizin odasına girdiği dönemden öncesinden söz ediyorum.</p>

  <p>- Arkadaştık, evet...</p>

  <p>- Yalnız yaşıyorsunuz, değil mi? Sizin yaşınızda yalnızlıktan hoşlanmak olağanüstü bir durum... Eviniz oldukça büyük...</p>

  <p>- Her gün bir gündelikçi gelip temizler...</p>

  <p>- Biliyorum... Ya yemekler?... Kendi yemeğinizi kendiniz pişirdiğinizi söylemeyeceksiniz herhalde?</p>

  <p>Bakışları kararan Albert Forlacroix, komiserin nereye varmak istediğini soruyordu kendi kendine.</p>

  <p>- Ara sıra olur... Yemek meraklısı değilimdir... Bir dilim jambon, yumurta filan... Yemekten önce istiridye... Ara sıra da Hotel du Port'da yerim...</p>

  <p>- Garip...</p>

  <p>- Neymiş garip olan?</p>

  <p>- Hiç... Siz!... Kısacası siz L'Aiguillon'da, sanki kuş uçmaz kervan geçmez bir yerde yaşarmış gibi yaşıyorsunuz... Hiç evlenmek gelmedi mi aklınıza?</p>

  <p>- Hayır...</p>

  <p>- Ya dostunuz Airaud'nun?</p>

  <p>- O dostum değil...</p>

  <p>- Artık dostunuz değil, evet... Herhalde kardeşinizle buluştuğu dedikoduları çıktıktan sonra bozuştunuz onunla?</p>

  <p>Bu kez Forlacroix'nın huzursuzluğu gözle görülür bir hale gelmişti. Başlangıçta, kuşkuculuğuna rağmen, Maigret'nin sorularına pek önem vermemişti. Oysa şimdi kapana kısıldığı izlenimine varıyordu. Komiser nereye varmak istiyordu? Ona şarap dolduruyor, sigara paketini önüne itiyordu.</p>

  <p>- İçin... Sigara da buyrun... Rahat olun... Daha bir süre burada kalabiliriz...</p>

  <p>Albert Forlacroix içinden küfürler savuruyor ve bu da yüzünden okunuyordu:</p>

  <p>- Hiçbir şey söylemeyeceğim!... Sorularınızın hiçbirini cevaplamayacağım...</p>

  <p>Maigret odada küçük bir tur attı, gidip bir süre cumhuriyet heykelini inceledi.</p>

  <p>- Acıkmadınız mı?</p>

  <p>- Hayır!</p>

  <p>- Belki de yemeğinizi yediniz?... Bana gelince, çok acıktım, keşke biraz patates getirseydim.</p>

  <p>Evet! Evet!... Titre oğlum titre! Soğukkanlı olduğunu biliyoruz.</p>

  <p>- Airaud'yla siz, bu boyunuz poşunuzla herhalde köyün horozlarısınızdır... Kızların hepsi peşinizde olmalı...</p>

  <p>- Ben kızlarla ilgilenmem.</p>

  <p>- Ama Airaud ilgileniyor!... Hatta çocuk bile yapıyor!... Kız kardeşinizin sevgilisi olduğunu öğrendiğinizde gücenmişsinizdir... Neden pek hasar çıkmadığını anlayamıyorum?</p>

  <p>- Dövüştük.</p>

  <p>- Pek çok kez, sanırım?... Çünkü durumunu sürdürdü... Karışık bir iş... Onu iyi tanımıyorum. Siz ki onu benden iyi tanırsınız, Marcel gerçekten kardeşinizi seviyor olamaz mı?</p>

  <p>- Bilemem...</p>

  <p>- Hiç değilse bazıları bunu iddia ediyorlar... Evlenmeye niyetli olduğu, hâkimle de bu konuda anlaştığı söyleniyor... Bu durumda onunla barışabilirdiniz, değil mi? Enişteniz olurdu... Kaçıp gitmekle yazık etti, bu onun aleyhine oluyor... Size itiraf edeyim, onu tutuklama emri çıktı... Madem suçsuzdu ne demeye kaçıp bataklıkta saklanıyor?</p>

  <p>Sigaralar birbirini izliyordu. Ara sıra yoldan, Cafe du Port'a, oyuna gidenlerin ayak sesleri duyuluyordu...</p>

  <p>Ve "öttürme" faslı devam ediyordu. Ara sıra, duvara doğru döndüğünde Maigret'nin suratında umutsuz bir ifade beliriyor-du. Saatler boyu karşısında kimler kimler oturmamıştı ki: kurnazlar, dümenciler, hazır cevaplar.</p>

  <p>Emniyetteki sorgulama rekoru yirmi yedi saatti, üç kişi sırayla karşılarındaki adama nefes aldırmamışlardı.</p>

  <p>Ama belki de şimdiye dek Albert Forlacroix kadar yerinden oynatılması zor birine rastlamamıştı.</p>

  <p>- Marcel tek çocuktur değil mi? Ve anası da dul... Kadının geçimi var mı? Bunu sormamın nedeni oğlu tutuklandığı takdirde zavallı kadının durumunun ne olacağı?</p>

  <p>- Onun için tasalanmayın... L'Aiguillon'da oturanların çoğundan daha varlıklıdır.</p>

  <p>- İyi öyleyse... Çünkü düşündükçe... Bakın!... Bence neler olup bittiğini size anlatayım. Ama önce bir telefon edeceğim... Az kalsın unutuyordum ve bu da çok kötü olurdu... Alo Matmazel... Evet, benim... Çikolata borcum... Hayır! Haklısınız kestane şekerlerini tercih ediyordunuz... Neyse, borcum giderek kabarıyor... Büro kapalı, biliyorum... Yine de siz bana Nantes'ı bağlayın... Seyyar jandarma evet... Teşekkürler Matmazel...</p>

  <p>Haydi bakalım! İpin ucunu kaçırmamalı. Forlacroix'yı azapta bırakmalı.</p>

  <p>- Başlangıçta sırf eğlenmeyi düşündü, o yaştaki bir genç için anlaşılabilir bir durum... kardeşinizin başkaları gibi olmadığına aldırdığı yoktu... Sonra âşık oldu... Evlenmeyi düşündü... O dönemde bundan size söz etmedi mi?</p>

  <p>- Konuşmuyorduk!</p>

  <p>- Unutmuşum! Babanıza gittiği gibi size de gelebilir, niyetinin iyi olduğunu belirtebilirdi... Neyse!... Madem bunu yapmadığını söylüyorsunuz... Alo! Evet!... Ben Maigret!... Baksanıza... Bana bir yardımda bulunmanızı istiyorum... Doktor Janin'in hizmetçisinin adresi var mı? İyi!... Dinleyin... Biraz usule aykırı ama...</p>

  <p>Kendi isteğiyle kabul etmesi gerek, yoksa yarını bekleyip sorgu hâkiminden celp kâğıdı çıkarırım... Onu bana getirmenizi istiyorum... Bu gece, evet... Ancak yirmi kilometre çeker... Nereye?.., Herhalde belediyede olacağım... Hayır! Ona hiçbir şey söylemeyin... Sağolun!</p>

  <p>Kapattı ve en babacan ifadesini takındı.</p>

  <p>- Kusura bakmayın!... Unuttuğum bir formalite... Diyelim jandarma Airaud'yu yakaladı... Eninde sonunda bulunacak... Bataklık çöl değil ya... Neyse biz konumuza dönelim... Marcel evlenmeyi düşünüyor... Anası anormal bir gelin istemediğinden onu vazgeçirmeye çalışıyor... Bütün sevgisine rağmen o da biraz endişeli...</p>

  <p>Ortalık iyice ısınmış, soba gürül gürül yanıyordu. Ama acaba Forlacroix'nın alnında beliren ter damlalarının nedeni sıcak mıydı?</p>

  <p>- Birden aklına, Le Vengeur gemisindeyken arkadaş olduğu bir doktorun Nantes'a yerleştiği geliveriyor... Gidip onu buluyor... Fikrini soruyor... Janin kızı görmeden önce bir şey söyleyemiyor... İkisi de doktorun gelip kızı görmesine karar veriyorlar...</p>

  <p>Albert sigarasını topuğuyla söndürüp bir yenisini yaktı.</p>

  <p>- Psikolojik açıdan söylediklerimin uygun olduğunu kabul edin... Eski dostunuz Airaud'yu sizin kadar iyi tanımam... Her şeyden evvel o bir köylü... Doğası itibarıyla ihtiyatlı... Evlenmeyi istiyor, ama müstakbel eşinin tam bir kaçık olup olmadığını da bilmek istiyor... Ne diyorsunuz?</p>

  <p>- Bilmiyorum! diye kestirip attı Forlacroix.</p>

  <p>- İçkinizi için... Hâlâ acıkmadınız mı?... Bana kalırsa... Belki de yanılıyorum... Ama bana kalırsa Marcel babanızla konuşmaktan çekiniyor... Açık konuşursak adam kızını veriyor, ama olduğu gibi... Üstelik kız sağlıklı ve normal olsaydı hiç onu bir midyeciye verir miydi?...</p>

  <p>Maigret birden bayağılaşmıştı, açık saçık hikâyeler anlatan taşra tüccarı ağzıyla konuşup gülüyordu.</p>

  <p>- Gözünüzün önüne geliyor mu, bizim Airaud müstakbel kayınpederinin karşısına dikilip: "Anladık! İyi adamsınız, kızınızı alıyorum ama bilirkişi raporu isterim..." diyor!...</p>

  <p>Albert'den kötü bir bakış, kin dolu. Komiser görmezlikten geliyor.</p>

  <p>- Demek hâkime duyurmadan kızı muayene ettirmek lazım... İşte bence Salı gününün seçilmesinin nedeni de bu... O akşam, Forlacroix dostlarıyla birlikte saatlerce salona kapanıyor... Yüksek sesle konuşuluyor, gülünüyor, içiliyor... Kimsenin yukarıda olup bitenlerden haberi olmuyor... Ama bir şey kafamı kurcalıyor Albert... Size Albert diye hitap edebilir miyim?... Evet bir ayrıntı zihnime takılıyor... Janin'in değişik bir tip olduğunu biliyorum, deli dolu... Yine de doktorların titizce uymaları gereken birtakım kurallar vardır... Şimdi bakalım olaylar nasıl birbirine bağlanıyor, aksayan bir durum görürseniz beni uyarın.</p>

  <p>Maigret de terlemişti, alnını kuruladı, piposunu yaktı. Böyle anlarda, seyircinin ilgisini sürdürmek için ellerinden geleni yapan sanatçıların gayretlerini iyi anlardı.</p>

  <p>Önünde tek bir kişi vardı. Ama ne kötü bir seyirci!... Daha başlangıçta:</p>

  <p>- Bu gösteri çok budalaca!... Bana yutturamazlar!... diyenlerden.</p>

  <p>- Beni dinleyin oğlum... Janin otobüsten iner... Airaud ona herhalde, Hotel du Port civarında, ama sokakta randevu vermiştir... Kimsenin bu ziyaretten haberdar olmasını istemez... Neden Janin kahveye girip, akşam için yemek siparişi vermeyi düşünmüş ki? Neyse, dışarı çıkar... Marcel'i görür... Forlacroix'lara gitmenin vakti değil... Hâkimin konukları daha gelmemişlerdir... Akşam dokuzdan önce kızı yalnız görebilmek imkânsız... Baksanıza, sizce iki adam o kadar vakti nerede geçirmişlerdir? Üstelik yağmur da yağıyormuş. Saatlerce karanlıkta dolaştıklarını hiç sanmıyorum... L'Aiguillon'da kimsenin onlara rastlamış olmaması da tuhaf... Üstelik yemek de yemişler! Hiç değilse Janin açısından bu ispatlandı, sırdır ama size söylüyorum... Otopsi yapılınca adamın midesinin tıka basa dolu olduğu ortaya çıktı. Nerede yemek yediler sizce? Ha?</p>

  <p>Ve yürümekte olan Maigret bir an durdu ve Forlacroix’nın sırtına bir şaplak indirdi.</p>

  <p>- Hepsi bu kadar da değil, dostum!... Evde konuklar. Breneol, karısı, kızı, sonra Marsac'lar. Tam tekmil... Şimdi bir de Lise'in birinci kattaki odasına girebilmek sorunu var... Marcel duvara tırmanmaya alışık... Ne kadar deli dolu olursa olsun Doktor Janin de mi duvara tırmandı yani? Tek varsayım bu kalıyor... Airaud hep onunla mıydı? Gece yarısında olayın olup bittiği kesin, delili sizsiniz...</p>

  <p>- Ben mi?</p>

  <p>- Elbette dostum!... İfadenizi unuttunuz mu? Üstelik hâkim de bunları kelimesi kelimesine doğruladı... Konukları gidince, yani gece yarısına doğru, yukarı çıktığında sizi merdivenin en üst basamağında oturuyor bulmuş...</p>

  <p>Sessizlik. Pipoya tütün, sobaya kömür...</p>

  <p>- Baksanıza, hâkimle aranız bozuk olduğu halde neden evin anahtarını sakladınız?</p>

  <p>- Arada gidip kız kardeşimi görmek için...</p>

  <p>- O akşam da gördünüz mü?</p>

  <p>- Hayır!</p>

  <p>- Ve hiçbir gürültü de duymadınız, ne yatak odasında ne yemişlikte, ne de dayanmış olduğunuz kapının ardında... İşte bu nedenle o vakte kadar her şeyin olup bittiğini söylüyorum...</p>

  <p>Bardağı kafasına dikti, uzun uzun içti, sonra ağzını kuruladı.</p>

  <p>- Bu durum hâkim Forlacroix’yı temize çıkarır gibi görünürse de... Konuklar gitmeden önce ne kadar kaldınız evde? Çok olduğunu sanmam, çünkü genelde kaçta gittiklerini bilirsiniz.</p>

  <p>- Beş on dakika...</p>

  <p>- Beş on dakika... Oysa briç oynuyorlardı... Elini yere açtığında Forlacroix yukarı kadar uzanıp her şeyin yolunda olup olmadığını kontrol etmiştir... Tanımadığı bir adamla karşılaşınca eline geçen çekici kafasına yapıştırır...</p>

  <p>- Nereye varmak istiyorsunuz? diye sordu Albert Forlacroix.</p>

  <p>- Hiçbir yere... Laflıyoruz... Uzun süredir sizinle bu konuda laflamak istiyordum... Sorum şu? Acaba Marcel Airaud eve doktorla birlikte mi girdi?</p>

  <p>- Bana mı soruyorsunuz?</p>

  <p>- Hayır canım... Siz nereden bilebilirsiniz?... Belki de eve onunla beraber girmiş ve muayene sırasında orada bulunmuştur... Ya da kriz anları dışında mantıklı bir kız olan Lise'e doktorun geleceğini bildirmiştir... Görüyorsunuz ya dostum, her türlü varsayıma açığım... Eğer Airaud da girdiyse, doktorla atışmış olabilirler... Örneğin Janin: " Bu kızla evlenemezsiniz..." dediyse!... Onu seviyordu! Doktordan tavsiye istedi. Ama açıklamada bulunulduğunda... Hatta kız kardeşiniz bile bizzat...</p>

  <p>- Kardeşimin böyle bir şey yapabileceğini...</p>

  <p>- Sakin olun! Konuşuyoruz, dedim ya. Bütün olasılıkları gözden geçiriyoruz, Janin kızı muayene ediyor, ona kesin sorular soruyor, hatta sadece doktorların sorabileceği çok özel sorular... Bir kriz!... Marcel'le evlenebilmesinin engelleneceği korkusuyla...</p>

  <p>Of!... Yanakları kızarmış, gözleri parlamıştı.</p>

  <p>- İşte bu nedenle Airaud'nun evde mi olduğu yoksa dışarıda mı beklediği... Kaçması lehine olmadı, bu açık. Suçsuz biri kaçıp saklanmaz... Ama eğer...</p>

  <p>Derin derin düşünür gibiydi, bir kez daha karşısındakinin omuzuna şaplak indirdi.</p>

  <p>- Tabii ya!... Tutuklandığında verilecek çok cevaplan olacak... Diyelim dışarıda kaldı... Bekliyor... Arkadaşı bir türlü dönmüyor... Gecenin geç bir vakti duvara tırmanıyor, yemişliğe giriyor ve doktorun cesedini buluyor... Lise'in öldürdüğünü sanıyor... Soruşturma başlıyor... Kızdan kuşkulanılacağından korkuyor... Onu seviyor... Ve sevgilisini zan altında kalmaktan kurtarmak için kaçar gibi yapıyor... Bu bir zaman kazanma vesilesi, belki bu arada dosya kapatılır, soruşturma da sona erer? Ne dersiniz?</p>

  <p>- Hiçbir şey demiyorum!</p>

  <p>- Elbet Airaud'nun nerelerde saklanabileceği konusunda hiçbir fikriniz yok! Hemen cevap vermeyin... Onun arkadaşıydınız... Enişteniz olacaktı... Onu adalete teslim etmek istememeniz anlaşılabilir... Yani insani açıdan anlaşılabilir demek istiyorum, yoksa polis açısından... Anlıyor musunuz? Farzedelim kaçtıktan sonra Airaud'yu gördünüz ama kimseye söylemediniz... Bu bir varsayım sadece... Belki buralarda dolanıyordur... Birtakım sonuçlar çıkarmamak imkânsız...</p>

  <p>- Ne biçim sonuçlar? diye sordu Albert yavaş sesle, üst üste attığı bacaklarını değiştirdi, sigarasının külü ceketine düşmüştü.</p>

  <p>- Örneğin sizin de kardeşinizi kurtarmak istediğiniz ve... Beş on dakika sahanlıkta kalmışsınız ama bu konuda delilimiz yok... O akşam kahveye de uğramadınız, değil mi?</p>

  <p>- Dokuzdan sonra hayır...</p>

  <p>- Kız kardeşinizin odasının anahtarı da vardı sizde değil mi? Onu ziyaret için sokak kapısının anahtarını sakladığınızı söylemekle bunu da kabullenmiş oluyorsunuz, içerininki olmasa dış kapınınki de bir işe yaramaz... Ama herhalde onun kapısınınkini kaybettiniz, çünkü o akşam sizi kapıyı omuzlarken gördüm... Belki çok heyecanlıydınız, yoksa birilerini mi kandırmak istiyordunuz?</p>

  <p>Sessizlik. Genç adam bakışlarını tozlu parkeye dikmiş, düşünüyordu. Başını kaldırdığında bir karara varmış olduğu belliydi.</p>

  <p>- Bu bir sorgulama mı?</p>

  <p>- Nasıl isterseniz öyle...</p>

  <p>- Cevap vermeye mecbur muyum?</p>

  <p>- Hayır!</p>

  <p>- O zaman, söyleyecek bir şeyim yok.</p>

  <p>Ve çizmesiyle sigarasını söndürdü.</p>

  <p>Maigret yine odada bir iki tur attı, şişede şarap kalıp kalmadığına baktı, telefonun kolunu çevirdi.</p>

  <p>- Ah!... Daha yatmamış mıydınız Matmazel? Bana Cafe du Port'u bağlar mısınız? Sağolun!... Alo! Therese siz misiniz? Bana müfettiş Mejat'yı çağırın kızım. Mejat sen misin? Baksana... Albert Forlacroix’nın evine uğrar mısın? Avluyu geç... Dipte bir kulübe göreceksin... Yerdeki döşekte bir adam uyuyor... Hayır! Tehlikeli olacağını sanmam... Yine de sen tedbirini al. Evet, kelepçele, böylesi daha emin olur... Ve onu bana getir... Hepsi bu... Forlacroix mı? Karşı çıkmaz, hayır... O burada... Onaylıyor.</p>

  <p>Maigret gülerek kapadı.</p>

  <p>- Müfettiş Mejat haneye tecavüzden şikâyetçi olacağınızdan korktu... Aslında, özellikle böyle gece vakti, elimizde izin olmadan bunu yapmaya hakkımız yok... Sigara ister miydiniz? Rahat olun... Eğer oraya ben gitseydim, ocağın üstünde asılı duran o nefis sucuklara dayanamazdım.</p>

  <p>Sonra nazikçe ekledi:</p>

  <p>- Domuzu öldüreli çok mu oldu?</p>
</body>
</html>
