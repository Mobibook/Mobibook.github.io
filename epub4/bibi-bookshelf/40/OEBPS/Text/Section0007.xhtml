<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>VI. VERSAILLES'LI İKİ İNGİLİZ</h1>

  <p>Saat bire doğru, hâkimin evinin önünde nöbet tutan jandarma sabırsızlanmaya başlamıştı; pencerenin önünden her geçişinde biraz daha yaklaşıp içeriyi görmeye çalışıyordu.</p>

  <p>Bir buçuğa doğru, yüzünü cama yapıştırdı, bir an, koltuklara gömülmüş karşı karşıya oturan iki adamı seçer gibi oldu, kafaları garip bir biçimde bir duman bulutunun içinden çıkıyordu.</p>

  <p>Hemen aynı saatlerde, bitişik odalardan birinden çatal bıçak sesleri ve kadın mırıltıları duyulmaya başlamıştı; Maigret, Lise Forlacroix'nın yemeğe oturduğu sonucuna vardı.</p>

  <p>Bazen bacak bacak üstüne atıyordu. Daha sonra bacaklarını indirip, topuğuna vurarak piposunu temizliyordu. Taş döşeli zemine küller sıçrıyordu. Ne önemi vardı artık? Hâkim sigaralarını yeşil bir porselen tablada söndürüyordu, bütün o beyaz ve kahverengi izmaritler çok şey söylüyordu.</p>

  <p>Sesler yavaşça yükseliyordu. Maigret bir soru soruyor, bir itirazda bulunuyor, Forlacroix son derece berrak, yazısı kadar özenli bir sesle cevap veriyordu.</p>

  <p>Saat ikiyi çeyrek geçe çalan telefonun sesi ikisini de yerlerinden sıçrattı, sanki her ikisi de dış dünyayı unutmuşlardı. Forlacroix bakışıyla sordu. Telefonu açmaya hakkı var mı? Maigret, evet, dedi.</p>

  <p>- Alo!... Evet!... Veriyorum. Size, sayın komiser.</p>

  <p>- Alo patron... Özür dilerim... Belki yanılıyorum ama endişelenmeye başlamıştım... Kötü bir şey yok, değil mi?</p>

  <p>Hâkim yerine oturmuş, kütüklere bakarak ellerini ovuşturuyordu.</p>

  <p>- Bana bir araba bul... Evet hemen... Yarım saate kadar gelsin... Hayır! Önemli bir şey yok.</p>

  <p>Ve tekrar yerine oturdu.</p>

  <p>Taksi kapıda durup, Mejat zili çaldığında, komiser koca odada tek başına bir aşağı bir yukarı yürürken ciğer ezmeli sandviçini yiyordu. Masada, yan boş bir şişe Bourgogne<a href="../Text/dipnot.xhtml#a11" id="k11"><sup>11</sup></a> şarabı duruyordu.. Öylesine sigara içmişlerdi ki, odanın havası adamakıllı ağırlaşmıştı.</p>

  <p>Mejat, patronuna bakarken pek budala görünüyordu.</p>

  <p>- Tutukluyor musunuz? Bitti mi? Sizinle geleyim mi?</p>

  <p>- Burada kalacaksın.</p>

  <p>- Ne yapmam gerek?</p>

  <p>- Bir kâğıt al... Yaz... Otelde çalışan Therese... İki Hulot'lar, Didine ve gümrükçüsü... Albert Forlacroix... Bir de ne yapıp edip Marcel Airaud'yu bulsunlar...</p>

  <p>- Ya saydığınız ötekiler, onları gözetleyeyim mi? Merdivende ayak sesleri.</p>

  <p>- Gidebilirsin...</p>

  <p>Mejat istemeyerek çekildi. Hâkim göründü, sırtında pardösüsü, başında şapkası, çok düzenli, çok titiz bir burjuva.</p>

  <p>- Sağlık yurdu için Doktor Breneol'a telefon etmeme izin verir misiniz? ,</p>

  <p>Tepelerindeki odada iki hizmetçiyle Lise Forlacroix gidip geliyorlardı.</p>

  <p>- Siz misiniz Breneol? Hayır önemli bir şey yok... La Roche-sur-Yon civarında iyi bir sağlık yurdu var mı, onu öğrenmek istiyordum... Evet... Albert villası?... Kente gelmeden hemen önce mi?... Sağolun... Hoşça kalın.</p>

  <p>Önce ihtiyar Elisa indi, iki elinde iki valiz, arabaya taşıdı. Sonra da kızı, daha küçük çantalarla. Ve nihayet Lise, yumuşacık bir kürk mantonun içinde adeta kaybolmuş, yakasını da kaldırmıştı.</p>

  <p>Her şey çok çabuk bitti. Lise'le babası arkaya kuruldu. Maigret şoförün yanına oturdu. Didine köşede durmuş onları izliyor, gelip geçen durup bakıyordu. Ana caddeyi boydan boya aşmak, otelin, postanenin, belediyenin önünden geçmek gerekiyordu. Perdeler oynuyor, otomobilin ardından çocuklar koşuşuyordu.</p>

  <p>Maigret, dikiz aynasından Lise'le babasını görüyordu, galiba bütün yol boyunca el ele tutuşmuşlardı. La Roche-sur-Yon'a yaklaştıklarında akşam olmuştu. Birkaç kez durup Albert I Villasının adresini sormak zorunda kaldılar. Sonra da vizitedeki müdürün dönüşünü beklediler.</p>

  <p>Herşey beyazdı, doktor ve hemşirelerin önlükleri gibi, bembeyaz.</p>

  <p>- Yedi numara... Çok iyi.</p>

  <p>Lise, bir hemşire, Maigret, hâkim ve müdür, beş kişi içeri girdiler.</p>

  <p>Sonra üçü koridora çıktı. Lise hemşireyle kapının öteki tarafında kalmıştı. Ağlamamıştı. Baba kız birbirlerine sarılmamışlardı bile'.</p>

  <p>- Bir saate kadar, bir müfettiş gelip bu koridora yerleşecek...</p>

  <p>Üç kilometre sonra kentteydiler: Hapishane kapısı, kayıt, birkaç formalite. Rastlantı kuşkusuz: Hâkimle Maigret vedalaşacak fırsat bulamadılar.</p>

  <p>Bir birahane... Şişman bir kasiyer. Tren tarifesi. Soğuk bir bira.</p>

  <p>- Bir jambonlu sandviç, bir de yazacak bir şeyler verin... Ha, bir bira daha...</p>

  <p>Savcıya resmi bir rapor yazdı, sonra birkaç telgraf hazırladı, trenine ucu ucuna yetişti. Gece yarısından sabahın ikisine kadar</p>

  <p>Saint-Pierre garında beklemek zorunda kaldı.</p>

  <p>Orsay garı... Sabah sekizde, sinek kaydı tıraşlı, Richard Lenoir Bulvarındaki apartmanından çıkıyordu. Paris'e güneş doğuyordu. Adli Polis merkezinden biraz önce otobüs değiştirdi, uzaktan eski bürosunun pencerelerini görebiliyordu.</p>

  <p>Saat dokuzda, hep o ısıtmayan kış güneşi altında Versailles'da arabadan indi, ağzında piposu, Paris Caddesinde yürümeye koyuldu.</p>

  <p>O andan itibaren kendini çift şahsiyetli gibi hissetmeye başlamıştı, iki ayrı dünyada yaşıyordu. Maigret'ydi, hafif tertip kızağa çekilmiş, Luçon'a sürülmüş komiser. Elleri Maigret'nin pardösü- sünün cebinde, Maigret'nin piposunu tüttürüyordu.</p>

  <p>Dekorsa, yine bu sabahın Versailles dekoru, yani yıllar öncesininki değil.</p>

  <p>Cadde sakindi, özellikle de geniş demir kapıların, yüksek duvarların dünyanın en güzel iki katlı konaklarını gizlediği aşağı kısım.</p>

  <p>Ama sanki bir film gerçeğiydi bu... Örneğin bir belgeselin... Ekranda resimler akıp gidiyordu. Fonda bir ses açıklamalarda bulunuyor, bir spiker...</p>

  <p>Ses, hâkim Forlacroix'nın boğuk sesiydi. Versailles görüntülerinin üstüne L'Aiguillon'daki büyük salonun, kütüklerin, taş zemindeki pipo küllerinin, yeşil porselen tabladaki izmaritlerin görüntülerinin düşmemesi neredeyse imkânsız gibiydi.</p>

  <p>- Üç nesildir Versailles'lıyız... Babam Adalet Bakanlığında görevliydi, bütün yaşamı boyunca babasından miras kalan Paris Caddesindeki evinde oturmuştu... Beyaz bir duvar... İki yanında taştan sıkıntılarıyla araba kapısı... Yaldızlı bakanlık görevlisi levhası... Adımızın yazılı olduğu bakır levha...</p>

  <p>Burası işte. Maigret evi görebiliyordu ama yaldızlı levhadan da bakır levhadan da eser yoktu. Kapı açıktı. Çizgili yelekli bir uşak kaldırımda halı silkiyordu.</p>

  <p>- ... Sokak kapısından girince, pek de geniş olmayan bir avlu gelir... Versailles Sarayının avlusundakilere benzeyen, kral kaldırımı denilen küçük yuvarlak taşlarla döşelidir... Aralarında otlar... Camlı bir sundurma... Küçük cam karolardan oluşan yüksek pencereler... Her taraf ışık içinde... Ortasında bronz bir çeşme olan holü geçince çimenlikleri, gülleriyle Trianon üslubunda bir bahçe gelir... Ben orada doğmuşum, babam gibi... Sanat, edebiyat, biraz eğlence ve güzel yemeklerden başka hiçbir şeyle ilgilenmeden yıllarımı geçirdim... Hırstan uzak, sulh hâkimi olmakla yetindim...</p>

  <p>L'Aiguillon'daki inzivadan çok buraya yakışıyordu hâkim.</p>

  <p>- Birkaç iyi dost... İtalya 'ya, Yunanistan 'a yolculuk... Yeterli bir servet... Birkaç güzel mobilya ve kitap... Babam öldüğünde otuz beş yaşındaydım ve bekârdım...</p>

  <p>Civar evlerde sadece huzurlu ve hoş bir hayat isteyen başka Forlacroix'lar yok mu sanki?</p>

  <p>Uşak, efendilerinin evini ısrarla gözleyen bu kalın pardösülü adamdan huylanmaya başlamıştı. Maigret'nin ziyareti için biraz erken miydi ne?...</p>

  <p>Usul usul yoluna devam etti, önce sağa, sonra sola saptı, sokak adlarını okudu, sonunda koskoca, dört katlı, kiracılarla dolu olduğunu tahmin ettiği bir binanın önünde durdu.</p>

  <p>- Matmazel Dochet hâlâ burada mı oturuyor? diye sordu kapıcıya.</p>

  <p>- Bakın! İşte elinde pazar torbasıyla merdivenleri tırmanıyor.</p>

  <p>Kadını birinci katta, bakır bir kapı tokmağını çevirirken yakaladı. O da ev kadar yaşlıydı.</p>

  <p>- Pardon Matmazel... Siz binanın sahibisiniz, değil mi? Bir zamanlar burada oturmuş birini arıyorum, hemen hemen yirmi beş yıl önce...</p>

  <p>Kadın yetmişlikti.</p>

  <p>- Buyrun girin... İzin verin mutfaktaki gazı kapatayım... Sütüm yanacak...</p>

  <p>Vitraylı pencereler... Kırmızı halılar...</p>

  <p>- Bir sanatçı... Constantinesco adlı ünlü bir virtüöz.</p>

  <p>- Hatırlıyorum! Tam üstümüzdeki katta otururdu. Demek doğruymuş. Bu kez yine hâkimin sesi düşmüştü üzerlerine.</p>

  <p>- Bir bohem, aslında bir dahi olabilirdi... Meslek hayatinin başında büyük başarılar elde etmiş. Hemen her yerde, Amerika 'da resitaller vermiş... Sonra bir yerlerde evlenip bir kızı olmuş, anasına boş verip onu kapıp getirmiş. Versailles'a demir atmış, her tarafı dökülen bir apartman dairesinde keman dersleri vererek geçinirdi... Oda müziği yapmak için bir alto eksik olduğundan arkadaşlar bir akşam onu bize getirmişlerdi...</p>

  <p>Hâkim, beyaz ellerine bakarken hafiften kızarmıştı.</p>

  <p>- Ben de biraz piyano çalarım...</p>

  <p>- Yaşlı kız kurusu anlatıyordu:</p>

  <p>- Yarı delinin biriydi... Müthiş öfke krizlerine kapılırdı... Haykırarak merdivenlerden indiği çok duyulmuştur...</p>

  <p>- Ya kızı?</p>

  <p>Ev sahibi ağzını büzdü.</p>

  <p>- Artık evli olduğuna göre... Hem de duyduğum kadarıyla iyi bir evlilik yapmış... Hukukçu muymuş ne? Bazıları başarıya ulaşır, üstelik bunlar en iyileri de...</p>

  <p>Değil midirler?... Maigret cümlenin sonunu asla öğrenemeyecek, çünkü kadın susmuştu.</p>

  <p>Burada öğrenecek bir şey kalmamıştı. Biliyordu. Hâkimin sesi yalan söylemiyordu.</p>

  <p>Valentine Constantinesco... On sekiz yaşında bir genç kız, vücudu şimdiden olgunlaşmaya başlamış, şahane gözleri var, her sabah elinde notaları, Paris'e, konservatuara gitmek üzere yola çıkıyor. Piyano öğreniyor. Babası da evde keman öğretiyor...</p>

  <p>Ve işte ufak tefek bir hâkim, bekâr, ehlikeyif, onu sokağın köşesinde bekleyip peşine düşüyor, uzaktan izleyip onunla aynı trene biniyor.</p>

  <p>Paris Caddesi... Uşak içeri girmiş, kapıyı da kapatmış, o kapı, birkaç ay sonra Valentine'in beyaz gelin elbisesiyle gireceği kapı...</p>

  <p>Fevkalade yıllar... Önce bir oğlan doğuyor, sonra da bir kız... Yazları, bazen birkaç haftalığına L'Aiguillon'daki küçük, eski, dededen kalma yazlığa gidiyorlar.</p>

  <p>- Emin olun komiser, ben safın teki değilim... Mutluluğun gözlerini kör ettiği o tiplerden değilim... Çoğu kez ona endişeyle bakardım... Ama değişmediğini sandığım gözlerini gördüğünüzde anlayacaksınız beni... Onlardan daha saf, daha aydınlık bir şey olamaz... Musiki gibi bir ses... Su yeşili, soluk mavi, hep açık ve nötr renklerdeki giysileriyle bir pastel resimden inmiş gibiydi...</p>

  <p>İri kemikli, sağlam yapılı, kaba bir oğlan çocuğuna, gerçek bir köylü tohumuna hayat vermiş olmasına şaşmaya cesaret edemiyordum... Kızım annesine benzer...</p>

  <p>Hep eve tıkılıp yaşayan baba Constantinesco'nun haberdar olduğunu çok sonraları öğrendim.</p>

  <p>Durun... Size sözünü edeceğim dönemde Albert on iki yaşındaydı, Lise ise sekiz...</p>

  <p>Saat dörtte, müzik tarihi konusunda epey eser yazmış bir dostumla bir konsere gidecektim ... Dostum bronşit olduğundan yatıyordu... Evime döndüm...</p>

  <p>Belki evi görebilirsiniz?... Büyük araba kapısının içinde bir de küçük kapı vardır... Anahtarım vardı... Holden-geçmek yerine doğrudan yatak odalarının bulunduğu birinci kata çıkan sağdaki merdivenden çıktım... Karıma benimle gelmesini teklif edecektim...</p>

  <h2>********</h2>

  <p>Maigret bakır düğmeye bastı, manastırlardaki gibi tok bir çan sesi yankılandı. Ayak sesleri. Şaşkın uşak.</p>

  <p>- Bu evin sahipleriyle görüşmek istiyordum, lütfen...</p>

  <p>- Hanımların hangisiyle?</p>

  <p>- Hangisi olursa...</p>

  <p>Aynı anda, zemin katın penceresinden bakan, canlı renkli sabahlıklar giymiş iki kadını fark etti. Biri uzun ağızlıkla sigara içiyor, diğeriyse küçük bir pipo tüttürüyordu, Maigret gülümsedi.</p>

  <p>- Ne var Jean?</p>

  <p>Belirgin bir İngiliz aksanı. Kadınların ikisi de kırkla elli arasındaydı. Atölyeye dönüşmüş olan, bir zamanlar Forlacroix'ların büyük salonunda resim sehpaları, aşırı modern tablolar, bardaklar, şişeler, Çin ve Afrika kökenli heykelcikler, kısacası tam Montparnasse'a<a href="../Text/dipnot.xhtml#a12" id="k12"><sup>12</sup></a> uygun ıvır zıvır göze çarpıyordu.</p>

  <p>Maigret kartını uzattı.</p>

  <p>- Buyrun, girin komiser bey... Kötü bir şey yapmadık umarım? Arkadaşım Madam Perkins... Ben de Angelina Dodds... Hangimizle görüşmek istiyordunuz?</p>

  <p>Epey zarafet, bir nebze de alay.</p>

  <p>- Ne zamandır burada oturduğunuzu öğrenebilir miyim?</p>

  <p>- Yedi yıldır... Bizden önce oturan yaşlı senatör ölmüş... Daha önceki de bir hâkimmiş, öyle dediler...</p>

  <p>Yaşlı senatörün ölmesi ne yazık!... Kuşkusuz o, Forlacroix'nın mobilyalarını ve biblolarının bir kısmını bıraktığı bu evin dekorunu pek değiştirmemişti.</p>

  <p>Şimdiyse, üzeri ejderhalarla süslü yaldızlı ve kırmızılı Çin işi bir divan, en zarifinden bir Louis XVI aynanın önünde sırıtıyordu.</p>

  <p>Neyse!... Belli ki resim delisi, bu iki yan kaçık İngiliz'i buraya çeken Versailles'ın büyüleyici ve ünlü dekoruydu.</p>

  <p>- Bahçıvanınız var mı?</p>

  <p>- Elbette! Neden sordunuz?</p>

  <p>- Rica etsem, bahçenizi görebilir miyim?</p>

  <p>İkisi de merakla eşlik ettiler. Trianon bahçelerine özenilerek düzenlenmiş bir dönem bahçesi.</p>

  <p>- Güllerimle bizzat ilgilenirdim, demişti hâkim. Belki o çukuru düşünmemin bir nedeni de budur.</p>

  <p>Tarif edilen yerde üç çukur. Ortadaki çıplak, herhalde yazın sardunya ya da başka çiçekler dikiyorlardır.</p>

  <p>- Hanımlar, şu çukuru biraz kazmamın bir mahzuru olur mu? Evet biraz zarar vereceğim. Aslında bunu yapabilmek için gerekli teçhizatım yok ama...</p>

  <p>- Define mi var? diye kıkırdadı İngilizlerden biri... Urbain... Bir kazma alıp gelin...</p>

  <h2>********</h2>

  <p>L'Aiguillon'da hâkim hep o sakin sesiyle anlatıp duruyordu, sanki söz konusu olan kendi değilmiş gibi...</p>

  <p>- Suçüstü ne demek bilirsiniz değil mi?... Otel odalarında, kuşkulu birtakım garsoniyerlerde bunu saptamışsınızdır... Bu tür vakalara rastlanır... Sanırım her şeye neden olan, adamın suratındaki bayağılık ve bana meydan okurcasına bakmasıydı... Oysa kendisi gülünç durumdaydı, iğrenç, yarı çıplak, saçı başı dağılmış, sol yanağı dudak rujuna bulanmış...</p>

  <p>- Üzerinizde silah var mıydı?</p>

  <p>- Hayır, ama yatak odamızdaki komodinin çekmecesinde vardı. Çekmece tam yanı basımdaydı... İtiraf edeyim, son derece soğukkanlıydım... Hatta, şu andan bile daha sakindim... Okuldan dönecek çocukları düşünüyordum... Sonradan bir kahve şarkıcısı olduğunu öğrendim... Yakışıklı da değildi... Ensesinde toplar oluşturan, yağlı saçları vardı...</p>

  <p>Maigret çabucak bahçıvana yaklaştı.</p>

  <p>- Önce toprağı kaldırın. Sanırım yirmi santimlik kadar bir tabaka oluşturuyor... Ve altında...</p>

  <p>- Taş, çimento... dedi Urbain.</p>

  <p>- İşte o taşlan ve çimentoyu kazmak gerek. Ve sakin ses giderek büyüleyici oluyordu.</p>

  <p>- Güllerin altı aklıma geldi... Adamı, giysilerini, üzerinde ne buldumsa hepsini taşıdım. Çukur pek geniş değildi. Cesedi zar zor sığdırdım... İri taşlarla kapattım üstünü... Sonra da birkaç torba çimento döktüm... Ama önemli olan bu değildi...</p>

  <p>İşte tam o sırada jandarma suratını cama yapıştırmış, hâkim de omuz silkinişti.</p>

  <p>- Bir anda karım bir öfke krizine tutuldu... Yarım saat içinde, benimle evlenmezden önce neler yaptığını bir bir anlattı, başvurduğu kurnazca oyunlar, babasının suç ortaklığı... Sonraki bir alay sevgili, nerelerde buluştukları...</p>

  <p>Onu tanıyamıyordum... Tam anlamıyla ağzından salyalar akıyordu...</p>

  <p>"Ve ben bunu seviyordum, anladın mı, seviyordum!" diye haykırıyordu, çocukların okuldan dönmüş olabileceklerini, duyabileceklerini düşünmeden.</p>

  <p>Polisi çağırmalıydım, değil mi? Gerçeği anlatmalıydım... Serbest bırakılırdım. Ama oğlum, bilhassa kızım, bütün hayatları boyunca analarının ne mal olduğunu bilerek.</p>

  <p>İyi düşündüm, emin olun, çabucak... Böyle anlarda bütün bunların gayet net bir biçimde zihnimizde canlanması, inandır gibi değil!...</p>

  <p>Geceyi bekledim... Haziran ayındaydık... Geç saatlere kadar beklemek zorunda kaldım... Göründüğümden daha güçlüyümdür... Özellikle de o dönemde...</p>

  <h2>********</h2>

  <p>Saat on bir. Gece boyunca donmuş olan toprak güneşi görünce ılık bir nemle kaplanmıştı.</p>

  <p>- Ne var, ne yok? diye sordu Maigret.</p>

  <p>- Kendiniz bakın...</p>

  <p>Komiser eğildi. Kazma beyaz bir şeye takılmıştı. Bir kafatası.</p>

  <p>- Bunca rahatsızlık verdiğim için özür dilerim hanımlar... Endişelenecek bir şey olmadığına inanın... Çok, çok eski bir cinayet... Resmi tespitler yapılana kadar, masrafları ödeyeceğim...</p>

  <p>Hâkim yalan söylememişti. Bir adam öldürmüştü. Ve on beş yıl boyunca kimsecikler bir şey bilmemişti, Cote d'Azur'de<a href="../Text/dipnot.xhtml#a13" id="k13"><sup>13</sup></a>, Nice'de, Roches-Grises villasında, Hollandalı kakao tüccarı Horace Van Usschen'le birlikte yaşayan karısı dışında...</p>

  <p>- Bir viski alır mıydınız komiser?</p>

  <p>Bundan nefret ederdi. Hele bu olaydan söz etmek daha da beteri.</p>

  <p>- Öğleden önce Versailles'daki adli yetkilileri görmem gerek.</p>

  <p>- Tekrar gelecek misiniz?</p>

  <p>Ne münasebet! İlgilendiği bu cinayet değildi ki, ilgilendiği L'Aiguillon'daki bir evde öldürülen, Doktor Janin adında birinin ölümüydü.</p>

  <p>Güneş öylesine ince ve keskindi ki, sanki Paris Caddesine altın tozu serpilmişti. Ama şimdi acelesi vardı. Bir taksi geçiyordu.</p>

  <p>- Adalet Sarayına...</p>

  <p>- İki adım ötede.</p>

  <p>- Size ne bundan?</p>

  <p>Adını bildirmek. Sıkıntıyla karışık bir kuşkuculukla kendisini süzen insanları görmek...</p>

  <p>Çok eski bir olay! Gerçekten gerekli miydi?...</p>

  <p>Brasserie Suisse'de tek başına choucroute<a href="../Text/dipnot.xhtml#a14" id="k14"><sup>14</sup></a> yedi. Gazeteye öylesine göz attı.</p>

  <p>- Garson! La Roche-sur-Yon'da 41 numarayı bağlayın... Polis, acil... Bir saniye... Hapishaneyi de bağlasınlar...</p>

  <p>Bira iyiydi, yemek de fena değil, bir çift sosis daha istedi. Dört dörtlük bir yer değilse de, eh ne yapalım!</p>

  <p>- Alo!... Evet... Kız sakin mi? Çok iyi... Ne dediniz?... Piyano mu istedi?... Ona bir tane kiralasınlar... Elbette!... Ben kefil oluyorum... Babası ne gerekirse öder... Ama, ya siz koridorda yokken çıkarsa, ya da pencereden kaçarsa...</p>

  <p>Hapishanede önemli bir durum yok. Saat on birde hâkim Forlacroix'nın avukatı gelmiş, yarım saat kadar görüşmüşler.</p>
</body>
</html>
