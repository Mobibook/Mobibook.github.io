<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1 class="calibre3">IV. SORUŞTURMA BAŞLIYOR</h1>

  <p>Aslında Maigret'nin sızlanmaya hakkı yoktu. Her şey yolunda, hatta beklenenden de yolunda gidiyordu ve Sayın Bourdeille-Jaminet sonunda tebrik anlamına gelebilecek bir şeyler mırıldanmak lütfunda bulundu.</p>

  <p>Jandarma karakolu gerçekten çok karanlık olduğundan ve lahana çorbası, çürümüş meşin ve iyi yıkanmamış çocuk koktuğundan Maigret belediye binasını seçmişti. Belediyenin salonu daha geniş, duvarları beyaz badanalıydı. Bir köşede bir bayrak, şöminenin üstünde cumhuriyeti temsil eden heykel ve masanın yeşil çuhası üzerinde bir dizi evlenme cüzdanı duruyordu.</p>

  <p>Beyler iki arabayla geldiler, önce savcı, Sayın Bourdeille-Jaminet, öylesine uzundu ki sanki bakışları yere ulaşamıyordu, yardımcısı, sonra Maigret'nin adını anlayamadığı bir sorgu hâkimi, bir zabıt kâtibi, adli tabip, bir jandarma üsteğmeni...</p>

  <p>Daha sonra Luçon'dan başka jandarmalar da geldi, bunların amacı gerekirse yola gerçek bir barikat kurmaktı, sonunda her şeyden habersiz insanlar bile toplaşıvereceklerdi.</p>

  <p>Ceset çoktan getirilmiş, avluya konmuştu. Adli tabip açık havada çalışmak için izin istemişti. Ziyafetlerde kullanılan dört ayaklı tahta destekler getirilmişti. Sonunda Doktor Breneol gelebilmişti, oldukça heyecanlıydı. Savcıyla uzaktan akrabaydılar.</p>

  <p>Birbirlerine hal hatır sorup, uzak bir kuzinlerinin vasiyetinden konuşmuşlardı.</p>

  <p>Herkes sigara yakmıştı. Camlı kapının ardında çeşitli şenliklerin tertiplendiği balo salonu uzanıyordu, son balodan kalma kâğıt süslemeler hâlâ duruyordu, annelerin oturduğu tahta sıralar duvara dayanmıştı...</p>

  <p>- Özür dilerim beyler... Sevgili meslektaşım, acaba sizden bir ricada...</p>

  <p>Hâkimler avluda, hukukçular salonda, kâtip bir kâğıt tomarının önünde. Belediye başkanına gelince, önemli havalarda, eşikte durmuş bir jandarmayla gevezelik ediyordu.</p>

  <p>Bir an geldi ve Maigret kimsenin olaydan söz edip etmeyeceğini merak eder oldu, herkes faciadan o kadar uzaktı ki. Hâkim, L'Aiguillon burnunda geçen kış katıldığı bir ördek avını anlatıyordu.</p>

  <p>- Bari biz ikimiz başlayalım şu işe, dedi Maigret kâtibe.</p>

  <p>Ve beyleri rahatsız etmemek için alçak sesle yazdırmaya başladı. Sabahtan bu yana ne yenilik olmuştu? Hiç, sadece Therese Salı günü otobüsten inen yolcuyu tanımıştı, otobüs sürücüsü de hemen hatırlayıvermişti, ama adamın Luçon'dan mı yoksa Triaize'den mi bindiğini çıkaramamıştı.</p>

  <p>Fotoğraflar dört bir yana dağıtılacaktı… Bütün jandarmalara verilecek, hancılara, otelcilere gösterilecekti. Ertesi sabah gazetelerde de çıkacaktı. Kısacası her zamanki hay huy...</p>

  <p>- Bize iyi bir soruşturma sunacaksınız, demişti hâkim kibarca, sanki Maigret'ye iyi puan verirmiş gibi.</p>

  <p>Doktorlar geldiler, mideleri kalkmamıştı, belediye başkanının odasının arkasındaki çeşmede ellerini yıkadılar... Tahmin edildiği gibi sert bir cisim kullanılmış... Çok şiddetli bir darbe... Kafatası çatlamış... Daha sonra da damarların durumuna bakılacak...</p>

  <p>Sağlıklı bir herif... Karaciğer biraz büyük... Yiyip içmesini sevenlerden...</p>

  <p>- Sayın savcı, o akşam birlikte briç oynadığım dostum Forlacroix'nın bu cinayetle bir ilişkisi olmadığına eminim...</p>

  <p>- Artık gitsek beyler!...</p>

  <p>Kortej halinde, yürüyerek gitmeli, otomobillere binmeye gerek yok... Ve peşlerinde onları izleyen halk! Ve hepsinin tepesinde, şıkır şıkır bir güneş...</p>

  <p>- Önden buyurun sayın savcı...</p>

  <p>Kapı çalmadan açıldı. Yaşlı Elisa beyleri içeri aldı. Hâkim Forlacroix boynunu bükmüş büyük odanın bir köşesinde duruyordu, durum tatsızdı, kimse gidip el sıkıp selamlaşmak konusunda bir karar veremiyordu.</p>

  <p>- Bütün kapıların anahtarları üstlerindedir beyler.</p>

  <p>Maigret bir koltukta evin kızı Lise'i gördü, şaşkın gözlerle onlara bakıyor ve akşam güneşi kızıl perçemini alevlendiriyordu. Vay canına!... Dün gece genç kızın saçlarının kızıl olduğunu fark etmemişti, alev kızılı!...</p>

  <p>Savcı, insanların evine dalıp, neden olduğu rahatsızlığı bir an önce bitirmek isteyen görgülü bir beyfendi edasıyla:</p>

  <p>- Komiser, siz bizi gezdirin, dedi.</p>

  <p>- Buradan... İşte genç kızın odası... Hâkiminki koridorun dibinde... Burası da yemişlik...</p>

  <p>Pardösülü, şapkalı altı adam etraflarına bakmıyor, eğilip ona buna dokunuyor, kafa sallıyorlardı.</p>

  <p>- Dolapta alet edevat var. İşte katilin kullanmış olabileceği bir çekiç, ama üzerinde parmak izi bulamadım.</p>

  <p>- Eldivenli miymiş? diye bir soru patlattı sava, sanki çok zekice bir şey söylemiş gibi.</p>

  <p>Durum, bir konakta yapılan açık arttırmaya benzemişti. Hâkimin odası da ziyaret edilecek miydi? Maigret kapısını açtı. Orta karar bir odaydı, ciddi ama zevkli döşenmişti. Hep aynı, biraz köylümsü bir sadelik ve incelik.</p>

  <p>Müfettiş Mejat dışarıdaydı. Maigret onu meraklıları gözlemek, bazılarının tepkilerini incelemek, konuşulanları dinlemekle görevlendirmişti. Didine ilk safta yer alanlardandı, her şeyi tezgâhlayan kişi olarak, halkın arasında bırakılmış olmak ağırına gitmişti.</p>

  <p>Sorgu hâkimiyle savcı bir köşeye çekilmiş fısıldaşıyorlardı. Savcı kafa sallayarak söyleneni onaylıyordu. Maigret'ye yaklaştı.</p>

  <p>- Bana, hiç değilse bir iki gün ona özgürlük tanınmasını istediğiniz bildirildi... Nazik bir durum değil mi, çok nazik, çünkü hiç değilse cesedi sakladığı tesbit edildi... Neyse!... Sorumluluğu siz üstleniyorsunuz!.,. Sizin ününüz... Size bir tutuklama emri bırakırız. Belki de boş bir tutuklama emri...</p>

  <p>Rahatlamış olacak ki gözlerini kırpıştırdı, bu onun gülümseme biçimiydi.</p>

  <p>- Evet, beyler...</p>

  <p>Gidiliyor. Bitti. Doktor Breneol izin isteyip dostu Forlacroix'nın yanında kalacağını bildirdi. Ötekilere arabalarına binmek kalıyordu. Şapkalar çıkarılıp selam verildi. Eller sıkıldı.</p>

  <p>Maigret'den derin bir ohhhh!...</p>

  <p>Artık soruşturmasına başlayabilirdi.</p>

  <h2>********</h2>

  <p>Kadın karşısına dikilivermişti, kupkuru, dudakları büzülmüş...</p>

  <p>- Beni görmek istediğinizde belki size anlatacak şeylerim olabilir...</p>

  <p>- Elbette Madam Didine. Hatta... Akşama kalmadan size uğrayacağım.</p>

  <p>Şalını göğsüne bastırarak uzaklaştı. Orada burada gruplar oluşmuştu. Herkes Maigret'ye bakıyordu. Çocuklar peşi sıra geliyorlar ve içlerinden biri Maigret'nin hantal yürüyüşünü taklit ediyordu.</p>

  <p>Küçük dünya kendi içine kapanıyordu. Formaliteler bitmiş, yetkililer gitmiş, köy kendi hayatına dönmeye başlamıştı, tek fark Maigret'yi de içine almış olmasıydı. Ona da alışılacak!...</p>

  <p>Belediye başkanını kapısının önünde görünce, merhaba demek üzere yaklaştı.</p>

  <p>- Az önce düşündüm de sayın komiser... Kuşkusuz çok işiniz var... Belediyenin anahtarını almak isterseniz...</p>

  <p>Fevkalade bir fikir!... Bembeyaz oda Maigret'nin hoşuna gidiyordu. Havaya alışmak için hemen içeri girdi. Sağda soba. Her sabah yaktırıp, ara sıra kontrol etmeli. Piposunu, tütününü koyacağı yer. Pencerenin ötesinde ıhlamur ağacı dikili bir avlu, sonra parmaklık ve denize inen sokak.</p>

  <p>Kim o hızlı hızlı yürüyen? Ha Mejat'ymış!... İçeri girdi soluk soluğa,</p>

  <p>- Bakın patron... Sanırım yeni haberlerim var... Marcel Airaud...</p>

  <p>- Eeeee?...</p>

  <p>- Halkın arasında dolanırken kulağıma çalınanlara göre... Az önce sizden ayrıldıktan sonra teknesine gitmiş... Bir motoru var... Görenlere göre, teknesi, körfezin dibine doğru, Brault Köprüsü'ne doğru yönelmiş... Oysa o yanda hiçbir işi yok... Denizin yükselme zamanı değil...</p>

  <p>Masada bir de telefon vardı. Maigret yokladı.</p>

  <p>- Alo Matmazel... Brault Köprüsü'nde telefon var mı?... Orada yalnızca bir ev mi var? Bir han mı?... Bana orayı bağlayabilir misiniz?... Evet komiser Maigret... Belediyedeyim ve sizi sık sık rahatsız edeceğim.</p>

  <p>Sarımsı bir ışık yayan ampule baktı.</p>

  <p>- Yüz mumluk bir ampul bul Mejat... Alo!... Brault Köprüsü hanı mı? Sizden bir bilgi rica edeceğim Madam... Hayır ben bira satıcısı değilim... Bugün öğleden sonra küçük bir motor gördünüz mü?... Evet, L'Aiguillon'dan. Tam önünüzde mi demirledi? Bir bisiklet mi? Alo... Kesmeyin... Sizin orada bir kadeh şarap mı içti? Nereye gittiğini bilmiyor musunuz?... Marans'a doğru... Mersi Madam... Evet... Dönerse... Acilen L'Aiguillon Belediyesini istersiniz...</p>

  <p>Kapıya koştu. Karanlıklar arasında, Luçon'a dönmeye hazırlanan jandarma üsteğmenini gördü.</p>

  <p>- Üsteğmen!... Birazcık gelebilir misiniz?... Brault Köprüsünü bilirsiniz sanırım... Ne biçim bir yerdir?...</p>

  <p>- Taa diptedir, bataklığın ortasında... Bir kanal körfezin dibinden Marans'a kadar uzanır, yani karanın on kilometre içine girer... Üç kilometrede bir, bir kulübeye ya rastlarsınız ya rastlamazsınız...</p>

  <p>- Rica etsem adamlarınızla bölgeyi tarar mısınız? Marcel Airaud diye birini arıyorum, 1.80'lik iri yarı bir genç, tam bir balıkçı tipi, dikkati çekmemesi olanaksız... Teknesiyle buradan yola çıkmış ve onu Brault'daki hanın önüne bağlamış... Bir de bisiklet götürmüş...</p>

  <p>- Yani sizce?...</p>

  <p>- Şimdilik bir şey söyleyebilmek için çok erken üsteğmen... Size güvenebilir miyim?</p>

  <p>Didine'i görmeye yemekten önce mi gidecekti, sonra mı? Önce gitti. Akşam çökmüştü. Bocurgatlar gıcırdamaya, iki fenerin ışığı birbiriyle çakışmaya başlamıştı.</p>

  <p>Duvar boyunca çarpık çurpuk bir asma uzanıyordu. Kapı ve panjurlar yeşile boyanmıştı.</p>

  <p>- Girin komiser bey. Size bir şey mi yaptım, diye soruyordum kendi kendime...</p>

  <p>Hasır koltuktan bir kedi fırladı. Hulot köşesinden kalktı, saygı gereği, lületaşı piposunu ağzından çıkardı.</p>

  <p>- Oturun, sayın komiser... Bir şey içer miydiniz? Justin!... Dolaptan bardakları çıkart.</p>

  <p>Kadın bardakları kuruladı. Masada bir muşamba geriliydi, köşede yüksek bir yatak, üstünde koskoca kırmızı bir kuştüyü yorgan.</p>

  <p>- Koltuğu komisere ver... Elbet!... Bu olaylar yüzünden dalıp ateşi geçirmişim... Şapkanızı çıkartmayabilirsiniz...</p>

  <p>Laf olsun diye konuşuyordu, ama kafasında başka şeyler olduğu, nereye varmak istediğini gayet iyi bildiği hissediliyordu. Bir yere oturmadı. Durmaksızın kıpırdanan ellerinden de rahatsız oluyordu. Ve Maigret hiç yardıma olmadığından bizzat soru sormak zorunda kaldı.</p>

  <p>- Çocuğu buldunuz mu?</p>

  <p>Ne?... Bu olayda bir de çocuk mu vardı?</p>

  <p>- Size bundan söz etmeyeceklerini tahmin etmiştim zaten. Buralılar pek konuşmayı sevmezler, hele de yabancılarla. Bir süre sonra... Yani size alıştıklarında... Ben, Hulot'ya da söylediğim gibi sizden yanayım... Therese'i sorguya çektiğinizi gördüm...</p>

  <p>Nasıl görmüş? Perdelerin arasından Maigret'yi mi gözetliyordu? Yapardı bu kadın!... O ve kocası Maigret'yi bir an gözden kaçırmıyor, bütün yaptıklarından haberleri oluyordu.</p>

  <p>- Bizim gibi işi gücü olmayan ihtiyarlar vakitlerini düşünmekle geçirirler, anlıyorsunuz ya!... Bir kadeh daha... Olur, olur... Kimseye zararı dokunmaz bunun... Sana yok Justin... Biliyorsun sen bunu kaldıramıyorsun...</p>

  <p>Ve şişeyi kocasından uzaklaştırdı.</p>

  <p>- Therese kaç yaşındadır dersiniz? İlk bakışta gencecik görünür, ama yirmi üçündedir. Hatta yirmi dörtse hiç şaşmam!... İşte bu kız, on altı yaşından itibaren Marcel'in peşinden koşmaya başladı... Evet! Onun da sizinle konuştuğunu gördüm... Boyu poşu gösterişi bir yana, malı mülkü de vardır, iki evi var, midye yatakları vs... Eh kız bulmakta hiç zorluk çekmez... Therese ise garibanın teki... Yazları anası, suyun öteki yakasında kapı kapı dolaşıp midye, istiridye filan satar... Ama kız sonunda işi becerdi... Üç yıl oluyor, herkes kızın karnının şiştiğini gördü. Ama bu insanlar gururludur... Kentte çalışacağım bahanesiyle kaybolup gitti. Birkaç ay sonra döndüğünde zayıflamıştı!... Hem ben, her ay iki günlük iznini aldığında nerelere gittiğini de bilirim... Luçon'a, çocuğunu baktırdığı demiryolu bekçisi o dadıya gider. Ya buna ne dersiniz?</p>

  <p>Şimdilik hiçbir şey demiyordu. Therese ve Marcel!... Pekâlâ!... Therese adamı avucunda tutuyor.</p>

  <p>- Taa üç yıl öncesinden söz ediyorum, yanlış anlamayın!... İşte o zaman bu zamandır Marcel gecelerini hâkimin evinde geçirmeye başladı. Bunu keşfettiğinizi sanırım... Ondan önce de başkaları olmuştu. Belki sonra da... Ama ben size fikrimi belirtmek istiyorum... Bu oğlan başkaydı... Ötekiler fırsattan yararlanıyorlardı... Anladınız mı? Böyledir erkekler...</p>

  <p>Gümrükçüsüne doğru fettanca bir bakış, adam da masum pozu takınırken iyice şaşılaşmıştı.</p>

  <p>- Marcel'in âşık olduğundan eminim, kız farklı olmasına rağmen, imkânı olsa mutlaka onunla evlenirdi. Şimdi diyelim Therese Luçon'dan birini getirtti, intikamını alabilecek tanıdık birini... Hana girer gibi girilip çıkılır hâkimin evine... Şuradan bakın hele... Etraf kapkara ama terasın beyazlığı nasıl kolayca seçiliyor. Herhangi bir adam oraya tırmanabilir... Taş pervazı aştığı gibi yemişliğe gelir, oranın camı hemen her zaman aralıktır... İstediği kadar kızın odasını kilitlesin, bunun avucumda su tutmaya çalışmaktan farkı yok...</p>

  <p>Maigret kendi düşüncelerinin akışının bilincine varınca ürperdi. Bir süredir, ihtiyarın mırıltı gibi sesini dinlerken kendi de hayallere kapılıp gitmiş, birtakım tuhaf düşlere dalmıştı, evet kafasında beliren şekiller şimdilik bulanıktı, ama dikkat etmezse bunlar adamakıllı canlanacaktı.</p>

  <p>- Hana girer gibi girilir hâkimin evine...</p>

  <p>Didine'i Luçon'daki bürosunda görüyordu yeniden, sesini gayet net bir biçimde duyuyordu, görmemiş olduğu bir dramı inanılmaz bir kesinlikle tasvir edişi...</p>

  <p>Mantığı kusursuz... Denizin ne zaman yükselip ne zaman alçalacağının kesin hesabı... Profesyonel bir polisin gurur duyabileceği bir çalışma... Ve birinin önden diğerinin arkadan evi gözaltına almaları... Denizci dürbününe kadar!...</p>

  <p>Bu da inanılır gibi değildi. Bütün bu fikirleri kafadan atmalı, bu yoksul köylü odasına, yatağa, kuştüyü yorgana, muşamba kaplı masadaki kalın cam bardaklara, Didine'in beyaz başlığına bakmalı...</p>

  <p>- Kısacası siz hâkimi buraya taşındıktan sonra tanıdınız! Bir ışık yandı. Bundan emindi. Belli belirsiz bir şok, yüz kaslarının kimilerinde bir kıpırdanma!...</p>

  <p>- Yani bu neyi kastettiğinize bağlı... Onu tanıdığımda küçücük bir kızdım... Belediyenin karşısındaki evde doğmuşum... Hâkim de tatillerini kuzeninde geçirirdi... Kuzeni ölünce bu ev ona kaldı...</p>

  <p>- Evlendikten sonra da gelmeyi sürdürdü mü?</p>

  <p>- Her yıl değil, diye kısaca cevap verdi.</p>

  <p>- Karısını tanıdınız mı?</p>

  <p>- Herkes gibi ben de onu gördüm. Güzel kadındı!</p>

  <p>- Yanılmıyorsam Forlacroix ile hemen hemen aynı yaştasınız.</p>

  <p>- Ben ondan bir yaş daha küçüğüm.</p>

  <p>- Siz kocanızla Concarneau'ya yerleştiniz, o da Versailles'a gitti... Sizler L'Aiguillon'a döndüğünüzde, hâkim de eve taşınmıştı ve duldu.</p>

  <p>- Dul değil, diye kestirip alıverdi kadın. Maigret hasır koltuğundan fırlayıverdi.</p>

  <p>- Karısı onu terk etti ama dul değil.</p>

  <p>- Emin misiniz?</p>

  <p>- Emin olduğum bir ay öncesine kadar dul olmadığıdır, kendi gözlerimle gördüm, şu an sizi gördüğüm gibi... Kadın bir otomobilden indi ve kapıyı çaldı... Bir süre koridorda ayakta durdular ve sonra kadın çekip gitti...</p>

  <p>Neredeyse kadının otomobilinin plaka numarasını bildirmesini bekliyordu. Ne matrak olurdu ama!</p>

  <p>- Bütün bunları daha önce öğrenememişseniz bu sizin suçunuz... Sağa sola koşturacağınıza bana geleydiniz, ya da kocamla konuşaydınız... Şimdi her şeyi anlatabilirim... Adamcağızı çok üzdünüz!... Değil mi Justin?... Komisere söyleyebilirsin... Açık sözlülerin, hiç kimseden korkusu olmayanların dillerinin de keskin olduğunu bilir... Bardağınızdakini için komiser bey... Daha başka neler öğrenmek istiyordunuz?... Bende malzeme bitmedi daha... Sabaha kadar anlatacaklarım bitmez... Ama usul usul geliyor aklıma...</p>

  <p>Yeterliydi! Hatta fazla bile! Bu ufak tefek kocakarı şeytan kadar kurnazdı.</p>

  <p>- Doktora gelelim... Bilmem ilginizi çeker mi ama hâkimin en iyi dostudur... Karısını gördünüz mü? İriyarı, çok boyalı bir esmer... Gözalıcı şeyler giyer... İlk kocasından bir kızı var... Göreceksiniz... Kızın dış görünüşü beş para etmez. Ama Doktor Breneol ona tapıyor, karısını almadan, arabasıyla onu sağa sola götürüyor... Hem de epey uzaklara gidiyorlar... Buna rağmen buralı biri, adını da söyleyebilirim, onları La Rochelle'de<a href="../Text/dipnot.xhtml#a6" id="k6"><sup>6</sup></a> bir otelden çıkarlarken görmüş.</p>

  <p>Maigret ayağa kalkmıştı. Uzun bir yürüyüş yapmış kadar yorgundu.</p>

  <p>- Sizi görmeye mutlaka geleceğim... Sağolun...</p>

  <p>Kadın herhalde artık işbirliği yaptıkları kanısına varmış olacak ki elini uzattı, kocasına da aynı şeyi yapması için işaret etti.</p>

  <p>- Gelmekten çekinmeyin... Ve şundan emin olun söylediklerimin hepsi doğrudur.</p>

  <p>Hâkimin evinin pencerelerinden birinin ışığı yanmıştı. Lise'in odası... Acaba yatmış mıdır? Evin etrafını dolandı. Bu saatte hizmetçiler evlerine gitmişlerdir. Duvarlar arasında sadece iki kişi kalmış!...</p>

  <p>Hotel du Port'un artık hiç de yabancı gelmeyen salonuna girdiğinde Therese'in kendisine fırlattığı bakışla irkildi. Kadın besbelli endişeliydi. Galiba yeni bir haber olup olmadığını komiserin yüzünden okumaya çalışıyordu.</p>

  <p>Mejat, tezgâha yaslanmış, patronla birlikte içki içiyordu.</p>

  <p>- Baksanıza Therese, Marcel'in Marans'a gitmesi gerektiğini biliyor muydunuz?</p>

  <p>- Marans'a mı? diye tekrarladı, dikkat kesilmiş, açık vermemeye çalışan biri gibi.</p>

  <p>- Birlikte iyi anlaştığınıza göre, belki size bundan söz etmiştir, diye düşünmüştüm.</p>

  <p>- Bana hesap vermek zorunda değil!</p>

  <p>- Yemekte ne var?</p>

  <p>- Çorba, pisi balığı ve isterseniz lahanalı domuz pirzolası...</p>

  <p>- Yemeğe, Mejat.</p>

  <p>Bunda iyi haberler vardı. Luçon'daki bütün otelcilere kurbanın fotoğrafı gösterilmiş, sonuç olarak adamın o kentte gecelemediği kanısına varılmıştı. Beklemek gerekiyordu. Özellikle de gazeteleri...</p>

  <p>- Sizin uykunuz gelmedi mi patron?</p>

  <p>- Yemekten hemen sonra yatacağım ve sabah sekizden önce kalkmaya da hiç niyetim yok.</p>

  <p>Acıkmıştı. Therese'in geliş gidişlerini izlerken fazla düşünmüyordu. Kadın pek sıradandı, pek sağlıklı görünmüyordu. Siyah elbisesi, siyah çorapları, beyaz önlüğüyle genellikle hiç dikkat çekmeyen küçük bir otel hizmetçisi. Salon boştu. Erkekler akşam çorbalarını içmeye evlerine yollanmışlardı, bir saat sonra kahve içmeye gelirlerdi.</p>

  <p>Telefonun zili ortalığı çınlattı. Alet merdivenin altındaydı. Therese açtı.</p>

  <p>- Alo... Evet... Sen ne...</p>

  <p>- Bana mı? diye sordu Maigret. Kız dinliyordu.</p>

  <p>- Evet... evet... Bilmiyorum... Konuşulmadı…</p>

  <p>- Neymiş? diye bağırdı patron mutfaktan. Kız alelacele kapatırken:</p>

  <p>- Hiç, dedi. Banaymış.</p>

  <p>Maigret telefonu kapmıştı bile.</p>

  <p>- Alo!... Komiser Maigret, Matmazel! Az önce bağladığınız telefon neredendi, söyleyebilir misiniz? Ne?... Marans'tan mı?... Tam numarayı sorun, evet. Sonra da beni arayın...</p>

  <p>Masaya döndü. Therese'in beti benzi uçmuş, hiç konuşmadan servis yapıyordu. Az sonra yine telefon çaldı.</p>

  <p>- Bir kahveden mi?... Cafe Arthur? Bana Marans jandarma karakolunu bağlayın Matmazel. Alo?... Başçavuş?... Komiser Maigret... Cafe Arthur'a koşun... Biliyor musunuz? Çok iyi... Biri telefon etti... Marcel Airaud diye biri... Onu merkeze alın ve hemen beni arayın...</p>

  <p>Ağır bir sessizlik. Pirzolalar. Lahana. Maigret'nin yüzüne bakamadan gidip gelen Therese. Yarım saat geçti. Zil...</p>

  <p>- Alo!... Evet... Ya!... Hayır... Talimat bekleyin... Tamam...</p>

  <p>Bir süre geçti. Therese hâlâ Maigret'ye doğru dönmekten kaçınıyordu. Komiserin koca sırtı görünüyordu merdivenin altında. Komiser hattı kesti ama yine konuşmasını sürdürdü.</p>

  <p>- Yaralı mı? Siz yine de onu Luçon hapishanesine götürün... Sağolun... İyi akşamlar başçavuş.</p>

  <p>Ağır ağır yerine döndü, içini çekti, peynir yiyip yememekte kararsızdı, Mejat'ya göz kırptı ve Therese'in mutfakta olmasından yararlanarak müfettişe fısıldadı:</p>

  <p>- Namussuz herif telefondan hemen sonra yok olmuş... Kıza neler söylediğini merak ediyorum...</p>
</body>
</html>
