<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_24" id="calibre_pb_22">BAB 01<br class="calibre1" />
  TEZKERE</p>

  <p class="block_11">&nbsp;</p>

  <p class="block_23">Akkapıdan çıktım dönmedim, erenlere baktım görmedim...</p>

  <p class="block_23">Adana ağıdı</p>

  <p class="block_1">&nbsp;</p>

  <p class="block_1">&nbsp;</p>

  <p class="block_">Ne elmalarla ayvalar ne de Otuzbeş’in kurguladığı filmler işe yarıyor. İnsanlar hakikati idrak etmek şöyle dursun, dillerinde bin-bir yalan hikâye, bellerinde türlü çeşit nafile silah, kitleler halinde kutuplara göç etmeye başlıyor. Fakat buzdağları hızla eridiğinden, karşılarında yutucu sellerden başka bir şey bulamıyorlar, hepsi telef olup gidiyor.</p>

  <p class="block_">Yamukların yarısından çoğunu kaybediyoruz, durmadan yanan fırın sinemayı iyice cehenneme çevirmiş, yaktıklarımızın külleriyle dolmuş her yer, göz gözü görmüyor, kardeşlerimiz boğazımıza kaçıyor, hakikat fena öksürtüyor.</p>

  <p class="block_">Kalanlar işi gücü bırakmış, yerlere serilmiş, son nefesini vereceği anı bekliyor. Bu arada sinemanın deposunda bulduğumuz eski makaraları takmışız makineye, sıcak komediler, ateşli melodramlar, terli seks filmleri seyredip duruyoruz.</p>

  <p class="block_">Ben arada sırada, kendimde biraz güç bulduğumda, Onüç’ün odasına dalıp üzerine saldırıyorum. “Ben öyle mi yazdım lan, bütün dörtlükleri kafanıza göre değiştirmişsiniz, belki değiştirmeseydin şimdiye kurtulmuştuk,” diye bağıra çağıra yığılıyorum yere. Sıcağın etkisiyle halisünasyonlar görmeye başlamışım, orada öyle, dilim bir karış dışarıda yalarken, Önüç karşımda tütüp duruyor, arada bir dağılıp bulut oluyor, sonra tekrar toplanıp cisim kazanıyor.</p>

  <p class="block_1">&nbsp;</p>

  <p class="block_">Perişan halde Onüç. “Nerde hata yaptık, nerde çuvalladık,” diye kendi kendine söylenip deli gibi dolaşıyor odasında. Bir akşam Otuzbeş, kucağında doğar doğmaz ölen bebeğiyle çıkıp geliyor istasyondan. Onüç’ün karşısına dikiliyor.</p>

  <p class="block_">Bağırmıyor bu kez, gözyaşları içinde, yılan gibi tıslıyor sadece:</p>

  <p class="block_">“Şimdi gidip bebeğimi yakıcam... Sonra da gelip seni...”</p>

  <p class="block_">Onüç’e dokunmuyor ama, doğruca Çiçek’in yanına gidiyor. Onüç, emekleyerek istasyona ilerleyen Otuzbeş’e dalıyor bir süre, ardından yavaşça başını eğiyor, “Keşke öldürebilse...” diye mırıldanıyor.</p>

  <p class="block_">Sonra bana dönüyor ve kederle gülerek saplıyor bıçağı kalbime:</p>

  <p class="block_">“Sen de öğren artık, dörtlükleri değiştirdim diye kızıp durma bana... Seçilmiş değilsin, vazifen falan da yok... Kandırdık seni... Hepsini uydurduk... Seçilmiş olan kardeşindi...”</p>

  <p class="block_">Acı ve öfke, zehir gibi akıyor içime.</p>

  <p class="block_">“Yalancı yalancııı!” diye bağırıyorum yattığım yerden. Onüç acıyarak bakıyor bana. Son bir gayretle yekinip okkalı bir tükürük konduruyorum suratına. Tiksintiyle temizlenmeye çalışırken. “Hay Başşal görsün yüzünü,” diyor ve put gibi çakılıyor olduğu yere, dalıp gidiyor.</p>

  <p class="block_">“Ne var, ne oldu?” diye soruyorum.</p>

  <p class="block_">Cevap vermiyor, başını ellerinin arasına alıp düşünüyor bir süre.</p>

  <p class="block_">Derken kendi kendine konuşmaya başlıyor:</p>

  <p class="block_">“Başka çaremiz yok, başka çaremiz yok... Ona çağıracaz...”</p>

  <p class="block_">“Kimi?” diye soruyorum tekrar.</p>

  <p class="block_">“Başşal’ı!” diye yanıtlıyor ve bunu der demez acayip bir titreme sarıyor vücudunu, devriliyor yere.</p>

  <p class="block_">Hemen başına toplanıyoruz, fakat Onüç’ün çevresinde görünmez bir ağ var, hiçbirimiz yaklaşamıyoruz yanına. Ağzından köpükler fışkırıyor, gözlerinden sel gibi yaşlar akıyor, boğazından anlaşılmaz sesler yükseliyor. Saçları tutam tutam dökülmeye, yüzü buruşmaya, gövdesi kurumaya başlıyor.</p>

  <p class="block_">Hızla yaşlanıyor, yaşlandıkça buharlaşıyor.</p>

  <p class="block_">Dayanılmaz bir manzara. Yamukyedi’ye hemen istasyona koşup Otuzbeş’ten kutsal kitapları almasını söylüyorum. Aklıma başka bir şey gelmiyor. Yamukyedi’nin gitmesiyle dönmesi bir oluyor. Kitapları Sonyamuk’a veriyorum, “Hemen okumaya başla, ben duvarı aşmaya çalışıcam,” diyorum.</p>

  <p class="block_">“Ama benim gözlerim bozuk, okuyamam ki ben bu karınca gibi yazıları,” diye sızlanıyor Sonyamuk.</p>

  <p class="block_">“Gözlerin bozuk da niye gözlük takmıyosun be adam,” diye basıyorum fırçayı.</p>

  <p class="block_">“Lens takıyorum, ama bu sıcakta durmuyo ki yerinde,” diyor.</p>

  <p class="block_">“Tamam kes,” diyorum, “sen okur gibi dudaklarını kıpırdat, yeter.”</p>

  <p class="block_">Sonyamuk’un dudakları harekete geçerken, Onüç’ün de çırpınması yavaş yavaş azalıyor, nihayet duruyor, gövdesi eski haline dönüyor, etrafındaki görünmez duvar kalkıyor.</p>

  <p class="block_">Hemen koşuyorum yanına, tutuyorum elini.</p>

  <p class="block_">Eli elimde, bir müddet öylece yatıyor.</p>

  <p class="block_">Doğruluyor sonra, sırtını duvara veriyor, halsizlikten belli belirsiz çıkıyor sesi:</p>

  <p class="block_">“Gelecek...”</p>

  <p class="block_">“Böyle olacaksa, aman gelmesin yahu...”</p>

  <p class="block_">“Hazırlık yapmamız lazım...”</p>

  <p class="block_">“Biraz ortalığı toplayalım o zaman, çay koyalım, Güzel gözleme yapsın bize...”</p>

  <p class="block_">“Öyle hazırlık değil lan,” diyor zorlukla.</p>

  <p class="block_1">&nbsp;</p>

  <p class="block_">Birkaç saat sonra matbaanın ortasına, yere bir daire çizmiş, içine oturmuşuz. İleri geri sallanıyor, bir yandan da, “Gel artık, davetimiz sana... Karanlık aşkına gel, kurşun aşkına gel, kan ve ölüm aşkına gel...” şeklinde mırıldanıyoruz. İçimden hem gülmek hem küfretmek geliyor, ne olur ne olmaz diye tutuyorum kendimi.</p>

  <p class="block_">Dayanamıyorum fakat, itiraz ediyorum: “Beni niye oturttun ki bu daireye... Madem ki seçilmiş falan değilim...”</p>

  <p class="block_">“Sallan sen, gelmek üzere, hissediyorum,” diyor Onüç. Susuyorum, sallanıyorum. Sonyamuk da, elinde kitap, az otemizde dudak kıpırdatıyor.</p>

  <p class="block_1">&nbsp;</p>

  <p class="block_">Saatlerce böyle devam ediyoruz, ikimiz de tere batmışız, terlerimiz dere olup akıyor dairenin dışına.</p>

  <p class="block_">Sonunda Onüç patlıyor, ayağa fırlıyor ve başını kaldırıp bağırıyor:</p>

  <p class="block_">“Ne nazlıymışsın be... Hadi lan, sıkıysa in...”</p>

  <p class="block_">Cevap yukarıdan gökgürültüsü misali geliyor. Öyle bir gürültü ki, dudaklarım o saniye uçukluyor:</p>

  <p class="block_">“İndim diyelim, ne yapıcaksın? Ne var elinde?”</p>

  <p class="block_">“Hakikat var, gel sen...”</p>

  <p class="block_">“Pek de severim ya hakikati... Neyse geleyim bari...”</p>

  <p class="block_1">&nbsp;</p>

  <p class="block_">“Bari” kelimesinin hemen ardından önümüzde gözlüklü bir cüce bitiveriyor.</p>

  <p class="block_">Biter bilmez de beni gösterip soruyor:</p>

  <p class="block_">“Bu mu Büyük A’ya yutturmaya çalıştığın aday?”</p>

  <p class="block_">“Bu...”</p>

  <p class="block_">“Benden bile çirkinmiş doğrusu...”</p>

  <p class="block_">“Gevezeliği bırak, işimize bakalım…”</p>

  <p class="block_">“Tabi tabi, bakıcaz... Ama yavrum, şunu söylemeliyim ki iyi dayandınız, aferin... Nerdeyse diriltiyodunuz hakikati, direkten döndü... Sürekli takip etlim sizi, hiç çağırmıycaksınız diye korkmaya başlamıştım... Hep başka çare kalmayana dek beklersiniz zaten...”</p>

  <p class="block_">Onüç cüceye nefretle bakıyor, “Biz senin yavrun falan değiliz pezevenk!” diye çıkışıyor.</p>

  <p class="block_">Cücenin yüzünü kederli bir gülüş kaplıyor:</p>

  <p class="block_">“Biliyo musun, rüyalarımda hâlâ kendimi yeşil sislerin arasında, en yüksek ilahi katlarda süzülürken, sağa sola emirler yağdırırken görüyorum ve bu hakaretlere maruz kalabildiğime şaşıyorum... Ama işte, kader...”</p>

  <p class="block_">Onüç, “Bırak edebiyatı, odaya geçelim,” derken, çaktırmadan Sonyamuk’a dönüp yerinden kıpırdamamasını işaret ediyor. Bana da, “Sen burda bekle, sallanmaya devam et,” talimatını veriyor.</p>

  <p class="block_">Cüce fark ediyor Onüç’ün Sonyamuk’a yaptığı işareti.</p>

  <p class="block_">“Merak etmeyin,” diyor sırıtarak. “Size bi şey yapacak değilim... Ayrıca o kitaplarla, o tuhaf kelimelerle hakkımdan gelemezsiniz siz benim... Gelseydiniz çoktan gelirdiniz...”</p>

  <p class="block_">Odaya doğru yürüyorlar, cüce topallıyor.</p>

  <p class="block_1">&nbsp;</p>

  <p class="block_3">*</p>

  <p class="block_1">&nbsp;</p>

  <p class="block_">Saatler sonra çıkıyorlar odadan.</p>

  <p class="block_">Cüce, gözlüklerini silerken motor gibi konuşuyor:</p>

  <p class="block_">“Bak, bi daha düşünün... Ben yanarsam siz de yanarsınız... Büyük A kafaya koydu... Yeryuvar’ın işi bitti... Azar azar ısıtmak suretiyle tahliye ediyo burayı... İklim falan yok artık... Başka bi gezegene taşınacaklar ve sadece yakınlaştırılmış meleklerle cinlere gitme izni var... Büyük A orda tamamen farklı bi nizam kuracak diyolar... Bu kez bitkilere dikmiş gözünü... En sorunsuz mahlûklar onlar, kendi kendilerine çıkarlar, kendi kendilerine ölürler, kimseye zararları dokunmaz, kafa ağrıtmazlar diyesiymiş...”</p>

  <p class="block_">Onüç sıkıntıyla kıvranıyor.</p>

  <p class="block_">Cüce nefes almadan devam ediyor:</p>

  <p class="block_">“Artık ne size ne bana iş var... Cinler kadar güzel de olmadığımıza göre... İnsanlar zaten çoktan boku yedi, onlardan yana hiç umut yok... Yani cümleten yanıcaz, cayır cayır... Ama kafa kafaya verirsek...”</p>

  <p class="block_">Onüç düşünceli bir edayla kesiyor cücenin lafını:</p>

  <p class="block_">“Hayır, bizim anlamadığımız, bu kadar çok ruhu nasıl cehennem yıldızına nakledecekler? Peki ya cennetlikler ne olacak? Büyük kurtuluş ve mutluluk vaadine riayet edenlere ne olacak? Onlar da çılgın ateşin halkından mı kılınacak?”</p>

  <p class="block_">Cüce tiz bir kahkaha atıyor:</p>

  <p class="block_">“Var mı aralarında öylesi?”</p>

  <p class="block_">Onüç’ün gözlerine ateş hücum ediyor cevap verirken:</p>

  <p class="block_">“Ne demek lan var mı? Var tabii... Doğu onlarla dolu... Kadınlar, çocuklar...”</p>

  <p class="block_">“Tamam canım, kızma hemen... Şöyle izah edeyim: Nakliyat falan yok, cehennemi direk burda inşa ediyolar, nasıl, zekice değil mi? Bi taşla iki kuş…”</p>

  <p class="block_">Onüç gözlerini kısıp bakıyor cüceye:</p>

  <p class="block_">“Ya cennet?”</p>

  <p class="block_">“İnsan o hakkını kaybetti canım...”</p>

  <p class="block_">“Nasıl olur? Ahde aykırı...”</p>

  <p class="block_">Cüce bu laf üzerine çileden çıkıyor, bas bas bağırmaya başlıyor:</p>

  <p class="block_">“Ulan avanaklar, ahid mi kalmış, düzen mi kalmış? Bi sikindirik hakikat kitabı yazdınız diye Yeryuvar’a nizam vereceğinizi mi sandınız? Binlercesi yazıldı da insan bana mısın demedi... Büyük A da çileden çıktı haliyle... Bu salaklar yüzünden olan bize oldu...”</p>

  <p class="block_">Heyecanla atılıyor Onüç:</p>

  <p class="block_">“Yoksa okudun mu bizim dörtlükleri?”</p>

  <p class="block_">“Okudum...”</p>

  <p class="block_">“Nasıl buldun?”</p>

  <p class="block_">“Aslında idare eder, yalnız çok kısa... Kutsal hakikat sayısına ulaşmak için yüzonüç dörtlük daha lazım... O sayıda yazmadığınız için tesir etmezdi zaten... Tabi siz bunu nerden bileceksiniz? Ayrıca araya beşlikler karışmış ki, sebebini hiç anlamadım... Nasıl editörlük bu, hiç yakıştıramadım size...”</p>

  <p class="block_">“Ben hepsini dört dört yazmıştım, bunlar bok etti,” diye karışıyorum lafa, sallandığım yerden.</p>

  <p class="block_">Cüceyle Onüç hiçbir şey söylemeden, küçümseyerek bakıyorlar bana.</p>

  <p class="block_">“Tamam lan, yeter, bırak sallanmayı,” diyor Onüç ve cüceye dönüp soruyor:</p>

  <p class="block_">“Kutsal hakikat sayısı yüz elli üç mü yani?”</p>

  <p class="block_">“Evet...”</p>

  <p class="block_">“Neden?”</p>

  <p class="block_">“Neden olmasın?”</p>

  <p class="block_1">&nbsp;</p>

  <p class="block_">Bu sorunun ardından kısa bir suskunluk oluyor</p>

  <p class="block_">Otuzbeş, Çiçek. Yamukbeş. Güzel, yani kalan herkes toplanmış, Onüçle cüce arasındaki konuşmayı dinliyor.</p>

  <p class="block_">Sessizliği bozan Otuzbeş oluyor. Cüceyi gösterip, “Bu bebe de kim?” diye soruyor Onüç’e.</p>

  <p class="block_">Yanıt Onüç’ten değil, bebeden geliyor:</p>

  <p class="block_">“N’aber Otuzbeş? Gala gecesinden beri çok zayıflamışsın... Nasıl uzun uzun konuşmuştuk o gece. hatırlıyo musun?”</p>

  <p class="block_">“Kimsin lan sen... Tanımıyorum ben seni...”</p>

  <p class="block_">Cüce cebinden bir mendil çıkarıp alnındaki teri silerken Onüç’e dönüyor:</p>

  <p class="block_">“Lagalugayı bırakalım, asıl mevzuya gelelim... Salak kardeşlerim, artık anlamışsınızdır heralde, hepimiz için ölüm kalım meselesi bu... Yeryuvar’ı kurtarıp yaşamak istiyosak, işbirliği yapıcaz... Bi yolunu bulup Büyük A’dan bağışlanmayı diliyecez, yakma burayı, bırak Yeryuvar’da kendi kendimize takılalım diyecez... Becerirsek arada şu pek sevdiğiniz garibanlar da yırtar...”</p>

  <p class="block_">“Yırtaaaarrrrr...”</p>

  <p class="block_">Onüç bize çıkışıyor:</p>

  <p class="block_">“Kesin sesinizi... Hemen gaza gelmeyin bu adinin iki lafıyla...”</p>

  <p class="block_">Kesiyoruz sesimizi.</p>

  <p class="block_1">&nbsp;</p>
</body>
</html>
