<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_6" id="calibre_pb_3">BAB 15<br class="calibre1" />
  TETKİK</p>

  <p class="block_1">&nbsp;</p>

  <p class="block_7">Yenişehirin yeşil düzü, anam çıkaramaz güzü...</p>

  <p class="block_7">Burdur ağıdı</p>

  <p class="block_1">&nbsp;</p>

  <p class="block_1">&nbsp;</p>

  <p class="block_">“Bu ülke, ki Netamiye derler adına, ulu bir ejderhanın mide fesadından doğdu. Bİz oradaydık, gördük her şeyi. Kıyametin yarım boy küçüğü bir alamet gündü. Yalan elbet, ulu falan değildi ejderha. Kanatlarından irin saçan, pespaye bir yaratıktı aslında. Hastaydı, uçarken kusuyordu sürekli. Şöyle son bir kez titredi, süzülürken ağzını açtı ve macunumsu fokurdak bir sıvıyı, uzun ince kilimler misali, kadim suyun ortasına seriverdi. Ejderha olgun bir armut gibi yere düşerken, macunkilim de hızla katılaştı, kabarcıklarından dağlar vadiler denizler hasıl oldu, bu ülke böyle vücut buldu.</p>

  <p class="block_">Üzerinden her daim ekşi kokulu dumanlar tütmesi ondandır.</p>

  <p class="block_1">&nbsp;</p>

  <p class="block_">Büyük A’nın âlemleri hizaya getirip tekrar nizama koyduğu günlerdi. Bu kürenin de payına pestil ejderhalar, çürümüş mamutlar, telef dinozorlar düştü. Bilumum mahlûkat dirimden arındı. Sizin yaradılış dediğiniz şey, akla ziyan bir can pazarıydı.</p>

  <p class="block_">Biz, yani büyük karanlıktan sonra kurulan ilahi mahlûk piramidinin en dibindeki piyade sürüsü, olana da şahittik bitene de. Mesela şu aşağıdaki yarı gebeş tam mafiş Açkıta, sıska mamutların alevli tükürüğünden menkuldü. Berideki dökme kurşun gibi şekilsiz Avkıta, insafsız ve kurnaz beyaz ayıların buzlu terinden mamuldü. Büyük suyun öte yanındaki koca kafalı, yılankavi gövdeli Amkıta, mızrak sırtlı, kan sever ejderhaların küçük abdestinden mirastı. Az ötedeki Devkıta’yı ise, yarısı ineğe yarısı şebeğe benzer dinozorlar, affedersiniz, öylece edip bırakmıştı.</p>

  <p class="block_">Büyük karanlıktan sonraki ol yaradılışa tanıklığımız bizi muteber kıldı mı? Ne gezer! Göz kamaştıran muazzam âlemlerin bir toz zerreciğine sığışıp yittiği, cümle ateşli destanların keskin bir ünleme kapılıp gittiği demler gördük de, hiçlikten kurtulamadık. Hiçlik kötü değildi elbet, hayatta bıraktı. Lakin başlarını ağır ağır kaldırıp âlemlere korkulu bir huşuyla bakanlara malum olsun ki, göklerin de paryaları vardı.</p>

  <p class="block_">Alemleri koca bir deftere temize çeken Büyük A’nın, defterin ilk satırına yazdığı ilk kelime, ağır mı ağır bir küfür, zikredilmekten korkulan bir bedduaydı. Meleklerin anlattığına göre Büyük A, “Bundan önceki ilk kelimem dirime övgü oldu da ne oldu? Cümle âlemler başıma geçti. Bu kez ilk kelimem insandır” demiş ve kutlu kalemini kızıl çamura batırıp dediğini yazmıştı. Alemlerin lisanında insan “pislik içinde boğulmak” demekti ki, başkasına “insan ol” diyecek kadar gözü karartan ilahi varlık, bin yıllık dilsizliği göze almış demekti.</p>

  <p class="block_">İnsan, ismine yakıştı ve pek tuhaf bir mahlûk halinde zuhur etti. Büyük A’nın yegâneliğinı vurgulamak gayesiyle Yeryuvar’daki her canlıyı çift oldurma huyu olduğundan, insan da iki cins yaratılmıştı. Bir yanda çüklüler, öbür yanda rahimliler vardı. Çüklülerin dışı, rahimlilerin içi kuvvetli olmuştu. Rahimliler selimdi, usluydu, rahimdi, lakin çüklüler pek fenaydı, onları zapt etmek mümkün değildi.</p>

  <p class="block_">Nerede bir delik görseler, büyük-küçük, hemcins-zıtcins, nebat-hayvanat demeden, önlerindeki kamışı sokmaya çalışıyorlardı. Ne kadar vahyedersek edelim, nice hakikatler zerk edersek edelim, onlara çük adabını öğretemedik.</p>

  <p class="block_">Hakikat gitti mi de kıyamet gelirdi, toprak murdar olan memleketi kusardı, âlemlerin kaidesi buydu. Velhasıl Büyük A. baktı çüklülere izah işlemiyor, hakikat üzerlerinden kayıp gidiyor, ilk insan postasını coşkun sularda boğdu. Olan güzelim rahimlere, eriklere ve tilkilere oldu.</p>

  <p class="block_1">&nbsp;</p>

  <p class="block_">Seçilmiş mahlûkatın çift çift gemiye bindirildiği o ıslak afet sırasında biz hiçlikle hayatta kalıp vücutsuz ve de manasız yaşadık bir süre. Geminin Strandağ’a oturduğu gün, biz de yüksek bir kata çağrıldık. Etrafını saran yeşil sisten, buranın bir mühim işler katı olduğunu anladık. Masa şişmanı memur bir melek, önümüze suyla hava koydu ve birini seçmemizi istedi. Seçenekler arasında katı bir şey bulunmaması hiç hayra alamet değildi. Bilirdik ki, katıya yakın olan güvende olurdu. Lügat-ı âlemde, “taşa oturan şapa oturmaz” şeklinde bir deyim bile vardı. Bize bitap bakan meleğe, “Taş yok mu taş?” diye sorup, “Merak etmeyin, katının ömrü kısadır, buharlaşır,” yanıtını aldıktan sonra, çaresiz, elimizi havaya buladık.</p>

  <p class="block_">O günden sonra bizim vazifemiz, milim milim edep adap öğrenme istidadı gösteren ikinci posta çüklülerden seçilmiş elçi adaylarını takip etmek, onların ahvalini rapor etmek ve Yeryuvar’ın bize bırakılan yarısını tetkik etmek oldu. Havadar seyahatler eşliğinde insanın acemi macerasına şahitlik yapıp sayısız hikâye topladık. Lakin biriktirdiğimiz onca hikâyeyi Büyük A’dan başkasına anlatamadık. Dilimiz bağlanmıştı zira, ilahi piramidin tüm mahlûklarına bahşedilen hikâye anlatma kabiliyeti esirgenmişti bizden. Hacmimize mahkûmduk. O yüzden cisme varıp insanların arasına karışamadık. Asırlar süren meşakkatli seyahatlerde, edebi bir suskunluğun, bir yarı görünmezliğin esirleri olarak, kesif bir bulut kafilesi halinde semalarda dolaştık durduk. Tek bir harfe giydirilen o alengirli şapka marifetiyle makul ve meşru kılınan insani günahları kuşbakışı seyredip kahrolduk.</p>

  <p class="block_">Çeşit çeşit kavimlere salınan türlü türlü fani elçi adayları, o kavimlere çok geçmeden aslı astarı sökülecek kelamlar zerk etmeye hazırlanırken, biz kasık çatlatıp gülüyor, gırtlak patlatıp ağlıyorduk. Sonra gözlerimizdeki yaşları silip, o faninin raporunu Büyük A’nın katına yetiştiriyorduk.</p>

  <p class="block_">İnsanın kelimeleri örse yatırıp hakikati yamultma becerisine hayran olmamak elde değildi. İskelet yığınlarının üzerinde hayatı, buzdan soğuk zincirlerin üzerinde hürriyeti en hararetli cümlelerle kutsayan ülkeler kurabiliyorlardı mesela. Açlıktan nefesleri kokarken kurt sütü içtiklerine, mecalsiz kollarını kıpırdatamazlarken demir dağlar deldiklerine, miskin miskin oturup geviş getirirlerken dörtnala bozkırlar geçtiklerine inanabiliyorlardı, zira bizdeki gerçek hikâyelerden bihaberlerdi.</p>

  <p class="block_">Biz ne kadar avaz avaz anlatsak da, sözlerimiz duyulmaz, insani menzile erişmezdi. Halbuki körlere ışık, dilsizlere kelime, sağırlara ses, aksaklara denge, yani cümle bahtsızlara baht biçebilecek nice hikâyelerimiz vardı, bizde kaldı.</p>

  <p class="block_">Bağlanan sadece dilimiz değildi üstelik, biz de birbirimize bağlanmış, adeta yapıştırılmıştık. Çok, lakin tektik. Yalnız, lakin kalabalıktık. Nereden ve ne sebepten üzerimize sıvandığını anlayamadığımız bu lanetli yekparelikten, bu şer kaderden yakınmaya da hakkımız yoktu. Cürmü meçhul köleler, ilahi nizamın hadımları, gökler âleminin paryalarıydık. Milyon asır var ki biz, yani gökle yer arasında boyun eğdirilmiş bulutlar, bu azap üzre yaşadık.</p>

  <p class="block_1">&nbsp;</p>

  <p class="block_3">*</p>

  <p class="block_1">&nbsp;</p>

  <p class="block_">Kasveti garanti bir devriyedeydik yine. İki tarafındaki suların birbirine karışmadığı boğazdan kalktık, başladık Beyazsu’yun aşağı kıyılarından süzülmeye, Yeryuvar’ın bu yanı bizim çöplüğümüzdü. Doğu derlerdi buraya, nereye göre doğuysa artık... Yoksul ve esmer insanların arada sırada ölmediği, acayip bir ağırlıkla ilerleyen vaktin bin bir belaya hamil olduğu, çorak topraklardı.</p>

  <p class="block_">Biz sıkılırdık bu devriyelerde. Zira devriye demek, ağır ve kahır Doğu’ya bir uçtan bir uca tanıklık etmek demekti. Halbuki Batı’da vazifeli yarımız öyle miydi? Onlar için her devriye yeşil ve nemli bir tecrübe, adeta ayrı birer hediyeydi.</p>

  <p class="block_1">&nbsp;</p>

  <p class="block_">Doğu’yu kaplayan uçsuz ufuksuz boşluk, kanlı bir harb-i dahilin büküm sürdüğü Cürmiye Ülkesinde kırmızı benekler halinde yer yer kesiliyordu. Feramiye ülkesinin benzer bir harbin eşiğinde ve harabın beşiğinde olduğu, kulağımıza çalınan yakasız küfürlerden, karanlık odalara doluşmuş buruş karış suratlı mümin biraderlerin hararetli münakaşalarından belliydi.</p>

  <p class="block_">Beyazsu’yu, Feramiye’nin şeftali çekirdeğine benzeyen ucunda tamama erdirip kuzeye saptık. Misafiye ahalisinin, Sahibiye ahalisini katır kutur kestiği, Sahibiyeliler’in de kendilerini çatır çutur patlattığı, tüten dumandan gözün yüzü seçmediği kavun içi kadar toprakları tez geçtik. Hepsi aynı soyun bozu olan Abdurlar’ın, Esdurlar’ın, Saddurlar’ın topraklarına göz gezdirip az biraz açıktan alarak Şairiye ellerini tetkik ettik. Derdi tasası kapışması zinhar noksan olmayan bu kadim ülkede, uzun sakallılar kısa sakallıları tepeliyordu her zamanki gibi. Asırlardır zimmetlerine müstakil bir ülke geçiremeyen Xirbolar’ın dört bucaktaki dört diyarını da şöyle bir dolandıktan sonra, bize hudut tayin edilen boynuzlu boğaza doğru ilerlemeye koyulmuştuk ki, biz diyelim bir, siz deyin bin asırdır işitmediğimiz, artık neredeyse unuttuğumuz o sesi duyduk:</p>

  <p class="block_">“Vukuat var mı lan düdükler?”</p>

  <p class="block_">Bu ses, âlemler arası mesaj getirip götüren ulak melekler teşkilatının Yeryuvar sorumlusu Tefail’e aitti. Tepemizde dikilmiş, sır sır kırıtarak kalın kahverengi bir kamıştan hoş kokulu dumanlar çekiyordu. Normalde melekler, pamuk gibi apak tenleriyle etrafa göz alıcı ışıklar saçarlardı. Tefail’in ise teni kararmış, iyice küçülen gözlerinin altı mora kesmiş, ol cismi otuz mumluk bir ampulden fazla fer saçamaz olmuştu. Zira haddinden fazla vücuda gelip mest eden toz tacirleriyle yarenlik ettiği dedikoduları biz zavallıların kulağına bile uğramıştı. Ve zira Büyük A, pıtrak misali biten ne idüğü meçhul alemleri derdest edeceğim diye buraları iyice boşlamış, meydan Tefail gibi nuru bozuklara kalmıştı.</p>

  <p class="block_">“Ne var” nevinden göz ucuyla süzdük Tefail’i. Bir anlık bakış deyip de geçmemeli, meleklere bakmak kolay değildi. Her kim onlara uzun uzun bakar, ağır bağır ölürdü. Aman diyelim, son bakışta yas olurdu.</p>

  <p class="block_">“Hele yaklaşın bitkuruları,” diye seslendi bize doğru.</p>

  <p class="block_">Tefail, aynı parlak kumaştan biçilmemize rağmen, kendisinden yüz gömlek aşağı saydığı bize, affedersiniz, it gibi davranmayı marifet sayardı. Meleklere aleni küfür de yasak olduğundan, bize “budala, alık, düdük, dingil” benzeri kelimelerle hitap etmeyi adet bilirdi.</p>

  <p class="block_">Ben bana baktım, o ben diğer bene baktı, hep beraber şaşkın şaşkın bakıştık bir müddet. Neden sonra Tefail’e doğru yükseldik. Tefail sağa sola tedirgin bakışlar fırlatarak, Kadimiye ülkesine doğru sürükledi bizi. Kadimiye’nin geniş topraklarında o kadar yer dururken, Süklümler’le Püklümler’in birbirini habire boğazladıkları, buram buram çürümüş ceset kokan Gurnata eyaletinin tam üstünde durduk. Anlaşılan Tefail, fazla tozdan, koku alma melekelerini de hepten yitirmişti,</p>

  <p class="block_">“Hadi yaşadınız yine, yeni bi aday var,” buyurdu Tefail, kamışın dumanlarını ağzının iki yanından salarken, sevinmemizi bekleyerek. Oysa bizim için şimdilik sevinilecek bir durum yoktu bu haberde. Zira Doğu’da doğan o sürmeli, yürekli, bilge tüccardan beri aday diye önümüze sürülenlerin hepsi kof çıkmıştı. Zaten keyfi yerinde Batı’dan ne zamandır aday falan çıktığı da yoktu. Kendilerini haybeden elçi ilan eden şarlatanlar, güya aklın en geçer akçe sayıldığı bu diyarlarda, etraflarına yeterince manyak topluyorlardı. Halbuki Batı’ya elçi olması murad edilen o yakışıklı marangozun aydınlık kelamlarını Büyük A’ya gözyaşlarıyla rapor ettiğimiz günler daha dün gibi aklımızdaydı.</p>

  <p class="block_">Sürmeli tüccardan beri Doğu’nun toz topraklarından, ekseriyetle sabır, sükûnet ve fedakârlık gibi hasletleri sebebiyle aday seçilenler ise er geç tuhaf bir öfkenin pençesine düşüyor, ıstıraplarından mesul bildikleri Batı’yla akıllarını fena bozuyor, Yeryuvar’a kendi bildiklerince nizam vermek hususunda kantarın topuzunu iyice kaçırıyorlardı.</p>

  <p class="block_">Velhasıl en dandik çağlarında bile bağrından üç-beş elçi adayı çıkarmaya muvaffak olan Yeryuvar, fezanın dibine niyet bozduğu bir zamanda, artık hepten soysuz bir mıntıka haline gelmişti. Biz istediğimiz kadar, “Büyük A ahdini unuttu mu? Bu canım ışık sistemini, yanar döner bi yıldız parçası için sattı mı yoksa? Yazdığımız onca rapora, sayıp döktüğümüz bunca felakete rağmen, asırlardır bi nezaket ziyaretini dahi buraya neden çok görmekte?” türünden serzenişleri, için için tövbeler eşliğinde sıralayıp duralım, nafileydi.</p>

  <p class="block_">Biz bunları düşünüp mırıl mırıl söylenirken, Tefail sıkılıp huysuzlandı:</p>

  <p class="block_">“Bu mendeburluk da neyin nesi? İşte size iş, işte size aday, daha ne? Aylaklığa fena alışmışsınız siz...”</p>

  <p class="block_">Tefail’in daha fazla zırvalamasına izin vermeden, her zamanki sorumuzu sorduk:</p>

  <p class="block_">“Karşılığında ne verilecek?”</p>

  <p class="block_">Her rapor işinin elbet bir karşılığı olurdu. Mesela yüz bin yıl önce yüksekteki mağarasının duvarlarını kömürle karalayıp duran ve rahimliler arasından seçilen ilk ve son adayın raporu, bize üç bin yıllık sahil tatili kazandırmıştı. Ah o aday yok mu... Elçiliğe terfi edememiş, ama yazıyı bulup ortalığı karıştırmıştı. Sebat edip elçilik için çalışacağına, yazdığı aşk mektuplarını, ortası delik taşlara kazıyıp bayırın aşağısında yaşayan öküz gibi bir çüklüye gönderiyordu. O sebepten Büyük A, rahimlilerin fazla hassas olduğuna hükmedip onlar arasından aday bakınmadı bir daha. O taşlara da sonradan tekerlek dediler ve tarih...</p>

  <p class="block_">En kallavi karşılıkları ise birbirinden kuvvetli elçiler haline gelecek olan o marangoz ile tüccar sayesinde elde ettik. Marangoz, altı yüz yirmi bir yıl boyu üreme izni sağladı bize. Rüya gibi günlerdi... Nüfusumuz iki katına çıkmış, bulutumuz iyice şişip semirmişti. Tüccar sayesinde ise bu kez, altı yüz yirmi bir yıl bittikten sonra muhtevası uçup kabuğu kaldığından bize büyük azap vermeye başlayan üreme arzumuzu yatıştıracak, küf kokulu bir rüzgâr edindik. Arzularımız muayyen bir haddi aşınca, yüzümüzü Doğu’ya döner, o asil rüzgârın gelip cümle şehvetimizi dağıtmasını beklerdik. Tefail cevap verdi:</p>

  <p class="block_">“İş bittikten sonra, tabii muhtemel yeni mesai dönemleri haricinde, Kocaormanlar’da sekiz yüz yıllık tatil. Ama peşin peşin söyleyim, ne zaman tasdik edilir, ne vakit yürürlüğe girer, onu bilemem. Malumunuz işler sıkışık...”</p>

  <p class="block_">Öylece donup kaldık. Teklif hesapta iyi görünüyordu, ama olsa olsa Kocaormanlar’ın süratle yok edildiğinden, o muhteşem bitki çılgınlığının taş çatlasa seksen yıllık ömrü kaldığından bihaber cahiller için. Ne yazık ki Büyük A, teklifler hususunda eskisi kadar cömert değildi.</p>

  <p class="block_">Suskunluğumuza mukabil bin perdeden üfleyen Tefail, dayanamayıp, “Deyin artık diyeceğinizi, işim gücüm var benim!” diye kükredi.</p>

  <p class="block_">Milyon asrın dikenli yollarından, ateşli imtihanlarından geçmiş biz için, hele böyle bir teklif karşısında derhal ahde atlamak mevzu bahis olamazdı. Teklife dair şerhimizi Tefail’e aktardık. Zaten kıt olan aklı, daimi sarhoşlukla had safhada dumura uğrayan Tefail, önce hangi kıyımdan bahsettiğimizi anlayamayıp bir süre bön bön bakındı. Ferciye ülkesinde tozları koklarken, hemen yanı başındaki Kocaormanlar’ın akıbetinden zerre haberi olmamıştı demek ki.</p>

  <p class="block_">Neden sonra kendine gelip başını ağır ağır sallayarak, “Yedek teklif vardır,” buyurdu.</p>

  <p class="block_">Bizim duymak istediğimiz de buydu. Teamül gereği, beğenilmeyen bir teklif yerine ikincisi sunulurdu.</p>

  <p class="block_">“Kutsalkent’ten bulut hızı artıran tılsım,” diyerek, diğer seçeneği bildirdi Tefail.</p>

  <p class="block_">Az kalsın düşüp bayılacaktık, Kocaormanlar’da değil sekiz asır, sekiz yıl bile bu tekliften daha cazipti. Daha fazla hız kimin umurundaydı? Onca işsiz güçsüzlük içinde bizim hızımız bize yetip de artıyordu. Fakat ikinci teklifi öğrendikten sonra, “hayır ilki olsun” diyemezdik, yasaktı. Ve fakat o güne kadar ikinci şıkkın ilkinden daha kötü olduğu da hiç vaki değildi. Zira Büyük A, beğenilmeyenin yerine daha makbul bir teklif sunacak kadar kadir bilir, halden anlardı. Geçmişe mazi diyorlardı ve anlaşılan o ki, âlemlerin bu köşesinde işler iyice sarpa sarmıştı.</p>

  <p class="block_">Ne de olsa iş iştir dedik, kabul ettik. Tefail’in teferruatı bildirmesini bekleyecektik artık. Ama Tefail teferruata girmek yerine, “Üzerinize vazife olmayan işlere sakın ha bulaşmıycaksınız. Hele hele Asabiye’dekine benzer müdahalelerden katiyen uzak duracaksınız. Zira görev alanınızdaki Netamiye ülkesi, öyle böyle değil, çok netameli, pek hassas bi yerdir. Herkesin bin türlü takıntısı, çeşit çeşit sapıklığı, ruhundan söküp atamadığı kötü hatıraları vardır. Tarihini hatırlasa infilak edecek bi ülkedir,” diye girdi lafa.</p>

  <p class="block_">Biz belki hikâyelerimizi insanların hizmetine sunamamıştık, ama tarih boyu birkaç vakaya sessiz sedasız parmak atmaktan da kendimizi alamamıştık. Ziyadesiyle ermiş, zaten düştü düşecek bir elmanın sapına, biz de günün birinde aynı kurala vasıl olur da yere inip cisme varırız umuduyla şöyle bir dokunuvermiştik mesela. Koca şehirleri leblebi nohut gibi yutmaya hazırlanan bir zalimin kurağına kiraz çekirdeğini iti vermiştik. Uğursuz hesap kitaplarını uyuyup uyanıp tamama erdirecek bir bomba âliminin penceresini zehir misali soğuk bir kış gecesi aralayı vermiştik.</p>

  <p class="block_">Meleklerin, Büyük A’nın yokluğunu fırsat bilip Yeryuvar işlerine gün günden daha çok burun soktukları düşünülürse, bizim üç-beş hayırlı fiskemizin lafını bile elmeye değmezdi. Fakat göklerin yasaları katıydı. Meleklere sebil edilen keyfiyet, bize zifiri günahtı.</p>

  <p class="block_">Asabiye vakasında ise bütün mesele, bizim haksızlığa asla tahammül edemeyen mahlûklar olmamızdan kaynaklanmıştı yine. Asrın başında, Asabiye’deki yalınayak başıkabak amelelerin başlattığı orta halli bir isyanı bastırmak için top tüfek yola düzülen askeri birliği, geniş bir arazide iki-üç saatliğine uyutmuştuk. Askerlere üflediğimiz azıcık müsekkin sebebiyle ezilemeyen isyan, her nasılsa büyümüş, tarihin en büyük ihtilallerinden birine vesile olmuştu.</p>

  <p class="block_">Tefail’in asap bozucu hırıltılı sesiyle sıyrıldık daldığımız hatıralardan;</p>

  <p class="block_">“Heriflerin işine karıştınız da ne oldu? İşler eskisinden daha berbat olmadı mı? O dangalak Asabilerden kime hayır gelmiş de kendilerine hayırları dokunsun? Biz size boşuna mı diyoruz kendinize mukayyet olun diye, ha?”</p>

  <p class="block_">Bu melek takımı böyleydi işte. Aslında hem gökler katında hem yerler altında her halta musallat olup işleri karıştıran onlardı, lakin bütün kabahati fanilere ve bize yıkıp ortadan toz olan yine onlardı.</p>

  <p class="block_">Mesela Lizara denen can toplayıcı bir başka nursuz, fanilerin fezaya göndermeye cüret ettiği mekik denen vasıtaya taciz edip dalga geçeceğim, böylece Büyük A’nın gözüne gireceğim diye öyle çok yaklaşmıştı ki, sonunda olan mekiğe olmuştu. On iki faninin daha yukarıdan tasfiye talepnameleri gelmeden vefatı meleklerin meslek kazaları hanesine yazılmış, Lizara ise hiçbir şey olmamış gibi, elini kolunu sallaya sallaya ortalıklarda dolaşıp uğursuz vazifesini ifa etmeyi sürdürmüştü.</p>

  <p class="block_">İsımlerindeki menfi manaya, yaradılışlarına bulaşık çamura takmaksızın insanların üzerine meleklerden daha çok titremiş, daima doğruluğu dürüstlüğü gözetmiştik. Fakat aşağılanan, kötü muamele gören, cezalandırılan hep biz olmuştuk.</p>

  <p class="block_">Bu duruma bakıp, Büyük A’nın derin bir hayal kırıklığı ve öfke eşliğinde yarattığı için insanların alnına kasten ıstırap yazıp yazmadığını, onlara bir nevi işkence etmekten zevk duyup duymadığını, hâşâ huzurdan sual etmekten kendimizi alamıyorduk. “Öyle ya,” diyorduk, “her cümleye kadir onca ulu bi merci, bizzat yarattıklarına karşı, töbe töbe, bu denli insafsız davransın, töbe töbe, olacak iş mi?”</p>

  <p class="block_">Sıkılmıştık artık, “Uzun etme de dökül!” diye çıkıştık, sızdı sızacak gibi görünen Tefail’e. Punduna getirdiğimizde biz de böyle postalar koyardık meleklere. Tefail ise bizden bu tür laflar işittiğinde hep yaptığı gibi, yüzüne “acırım size” ifadesini iliştirip konuştu:</p>

  <p class="block_">“Ülkenin doğusunda... Asker!”</p>

  <p class="block_">Bu kadarı da fazlaydı artık. Adayın savaşçı olduğunu öğrenmemizle yerimizden öyle bir sıçradık ki, neredeyse yumruk büyüklüğünde dolarıp can almacasına Yeryuvar’a yağacaktık.</p>

  <p class="block_">Elçi sözünü kuşandıktan sonra savaşçı olan adaylar çoktu, fakat ilk defa işi savaşmak olan bir adayın seçildiğine şahit oluyorduk.</p>

  <p class="block_">Tefail durumu anlamıştı elbet, kısaca açıkladı: “Daimi savaşçı değil, geçici. Sonra evine dönecek...” Hayret nidalarından kaynaklı uğultumuz yavaş yavaş hafifledi. Bıkkın gözlerle Tefail’e bakıp ilk talimatı beklemeye koyulduk.</p>

  <p class="block_">Ne karşılığı ne de adayı içimize sinen bir işti bu. Tek avuntumuz, o çekilmez dil talimine gitmek zorunda kalmayacak olmamızdı. Zira yaklaşık bir asır önce bu topraklarda başka bir adayı takip ederken Netamca’yı mükemmelen öğrenmiştik. Büyük umutlar bağladığımız, fakat nedense intiharı seçen o aday, bileklerini kesip ölümünü kelime kelime kâğıda dökerken, yazdığı her satırı kederden boğularak raporumuza kaydetmiştik.</p>

  <p class="block_">Ama azabın burada nihayetlendiğini sanmakla çok yanılmıştık.</p>

  <p class="block_">Tefail’in, “Ülke dilini talim edeceksiniz. Gök katı üçte, 2923 nolu amfide gramer, 1280 nolu amfide pratik...” sözlerini duyar duymaz öyle bir cayırtı kopardık ki, Tefail bile ürkerek iki kanat geriye çekildi. Çıkardığımız korkunç sesten yürek yarılmasına uğrayan bir kırlangıç sürüsü tüy topakları halinde Kilitsu’ya yağmaya başladı. Suyun etrafındakiler, göklerin gürlediğini sanarak bastıracağını düşündükleri sağanağa karşı tedbire girişti. Halbuki torunlarına, “hiç unutmayız, vaktiyle buralara kırlangıç ölüleri yağmıştı” diye başlayıp anlatacakları bir hikâye sahibi olmalarına az kalmıştı.</p>

  <p class="block_">Tefail ise fazlasıyla keyifliydi ağzını açarken:</p>

  <p class="block_">“Bi asırda cümlelerin altından çok sıfatlar geçti, Netamiye’nin dili kökünden değişti...”</p>

  <p class="block_">Bayılırdı böyle sefil espriler, berbat dil oyunları yapmaya. Lakin göğe lekeli bir sancak gibi açtığı bulutperdenin üzerinde yazanlara bakınca Tefail’in haklı olduğunu anladık. Zira gördüğümüz kelimelerin yarısından çoğunu hiç anlamamıştık. On yıllardır Netamiye semalarında gezinip böyle mühim bir değişimin nasıl olup da farkına varamadığımıza şaşarak, uzun mu uzun bir “löööööööö” çektik.</p>

  <p class="block_">Bizden ulu katlar bize kabiliyetimizin hududunu, bulunduğumuz katın manasını, hülasa aczimizi hatırlatan bir hareket çektiğinde, bir delil gösterdiğinde veyahut bir ders verdiğinde bu sesi çıkarmak mecburiyetindeydik. Ve bir nevi sadakat yemini yerine geçen bu sesi, pek celallensek de, ne yazık ki sık sık çıkarırdık. Belki de bizde insanlara karşı muhabbet hasıl eyleyen şey, bizi o sese mahkûm eden kara yazımız, tam da o acz halimizdi, kim bilir...</p>

  <p class="block_9" id="calibre_pb_4">&nbsp;</p>
</body>
</html>
