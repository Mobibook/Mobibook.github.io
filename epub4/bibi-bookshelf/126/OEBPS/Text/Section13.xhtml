<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: center;"><a id="bookmark0"></a>ON ÜÇÜNCÜ BÖLÜM: ÇOK GİZLİ GÜNCE</h4>

  <p style="text-align: justify;">Hermione birkaç hafta hastane kanadında kaldı. Okulun geri kalan öğrencileri Noel tatilinden dönünce, onun ortadan kaybolması üzerine bir söylenti dalgasıdır başladı, tabii herkes onun saldırıya uğradığını düşünmüştü. Ona bir göz atabilmek için o kadar çok öğrenci sıralar halinde hastane kanadının önünden geçti ki, Madam Pomfrey perdeleri yeniden yerinden çıkarttı ve tüylü bir yüzle görünme ayıbından onu kurtarmak için Hermione'nin yatağının çevresine astı.</p>

  <p style="text-align: justify;">Harry ve Ron her akşam onu ziyarete gidiyorlardı. Yeni sömestr başlayınca da ona her günün ev ödevlerini getirdiler.</p>

  <p style="text-align: justify;">Ron, bir akşam Hermione'nin yatağının yanına kitapları yığarak, "Benim bıyığım çıksa, derse elimi bile sürmezdim," dedi.</p>

  <p style="text-align: justify;">Hermione hamarat hamarat, "Aptallık etme, Ron," dedi, "geri kalmamam gerek". Yüzündeki bütün tüyler düştüğü, gözleri de yavaş yavaş kahverengiye döndüğü için morali çok düzelmişti. "Yeni ipuçları yok, ha?" diye fısıldadı, Madam Pomfrey duymasın diye.</p>

  <p style="text-align: justify;">"Hiç," dedi Harry sıkıntıyla. Ron, belki yüzüncü kez, "Malfoy olduğundan öyle emindim ki," dedi.</p>

  <p style="text-align: justify;">"O da ne?" dedi Harry, Hermione'nin yastığının altından ucu çıkan altın yaldızlı bir şeyi göstererek.</p>

  <p style="text-align: justify;">Hermione hemen, "Sadece bir geçmiş olsun kartı," dedi; onu ortadan kaldırmaya çalıştı, ama Ron daha çabuk davrandı. Çekip aldı, açtı ve okudu:</p>

  <p style="text-align: justify;"><span style="font-style:italic;">Miss Granger, acil şifalar dilerim,</span></p>

  <p style="text-align: justify;"><span style="font-style:italic;">Endişeli hocanız Profesör Gilderoy Lockhart'tan, Merlin Nişanı, Üçüncü Sınıf, Karanlık Sanatlar Savunma Birliği'nin Onur Üyesi ve beş kere üst üste Cadı Gündemi'nin En Büyüleyici Tebessüm Ödülü sahibi.</span></p>

  <p style="text-align: justify;">Ron tiksinerek Hermione'ye baktı. "Yastığının altında bununla mı uyuyorsun?" Neyse ki Madam Pomfrey, elinde akşam ilaçları, telaşla geldi de, Hermione cevap vermekten kurtuldu.</p>

  <p style="text-align: justify;">Yatakhaneden ayrılıp Gryffindor Kulesi'ne giden merdivenlerden çıkarlarken, Ron, Harry'ye, "Lockhart tanıdığın en yapmacık herif, değil mi?" dedi. Snape onlara öyle çok ev ödevi vermişti ki, Harry bunları bitirene kadar altıncı sınıfa geleceğini düşünüyordu. Ron ise, keşke Saçı Havaya Dikme İksiri'ne kaç fare kuyruğu konduğunu Hermione'ye sorsaydım diye hayıflanmaktaydı. Tam o sırada üst kattan kulaklarına taşkınlık yapan öfkeli birinin gürültüsü geldi.</p>

  <p style="text-align: justify;">Merdivenlerden yukarı doğru hızlanırlarken Harry, "Bu, Filtch diye mırıldandı. Görünmeyecek bir mesafede durup can kulağıyla dinlediler.</p>

  <p style="text-align: justify;">Ron gergin bir şekilde, "Kimse saldırıya falan uğramamıştır, değil mi?" dedi.</p>

  <p style="text-align: justify;">Kıpırdamadan durup başlarını Filch'in pek isterikmiş izlenimi uyandıran sesinin geldiği yöne doğru eğdiler.</p>

  <p style="text-align: justify;">"... benim için yapacak daha da çok iş demek bu! Bütün gece yerleri sileceğim, sanki yeterince işim yokmuş gibi! Bu artık bardağı taşıran son damla, Dumbledore’a gidiyorum..." Ayak sesleri uzaklaşıp kayboldu, ileride bir kapının çarpıldığını duydular.</p>

  <p style="text-align: justify;">Başlarını köşeden uzattılar. Belli ki Filch her zamanki nöbet yerinde oturuyordu. Bir kez daha, Mrs. Norris'in saldırıya uğradığı yerdeydiler. Bir bakışta Filch'in niye bağırdığını anladılar. Sular koridorun yarısını sel gibi kaplamıştı ve Mızmız Myrtle'ın tuvaletinin altından daha hâlâ sızıyor gibiydi. Artık Filch bağırmayı kestiği için, Myrtle'ın feryat figanının tuvalet duvarlarından yankılandığını duyabiliyorlardı. "Şimdi ne oldu buna?" dedi Ron. Harry, "Gidip bakalım," dedi. Cüppelerini bilekleri hizasına kaldınp seller içinden geçtiler, üzerinde "Bozuk" yazan kapıya vardılar, her zamanki gibi yazıya aldırmayıp içeri girdiler.</p>

  <p style="text-align: justify;">Mızmız Myrtle, böyle bir şey mümkünse eğer, öncekinden daha da yüksek sesle ve şiddetle ağlıyordu. Her zamanki tuvaletinde saklanıyor gibiydi. Hem duvarları hem de yeri sırılsıklam eden su baskını sırasında mumlar söndüğü için içerisi karanlıktı.</p>

  <p style="text-align: justify;">"Ne oldu, Myrtle?" diye sordu Harry.</p>

  <p style="text-align: justify;">"O da kim?" diye guruldadı Myrtle, perişan halde. "Bana bir şey atmaya mı geldin?"</p>

  <p style="text-align: justify;">Harry suların içinden onun bölmesine doğru yürüyerek sordu: "Sana niye bir şey atayım ki?"</p>

  <p style="text-align: justify;">Myrtle, "Bana sorma!" diye bağırdı. Bir su dalgası daha fışkırtarak tuvaletten çıkıp, zaten ıslak olan döşemeyi büsbütün ıslattı. "Ben burada kendi işime bakıyorum ve birisi bana kitap atmanın komik olduğunu düşünüyor... "</p>

  <p style="text-align: justify;">Harry, makul bir şekilde, "Ama birinin sana bir şey atması canını yakamaz ki," dedi. "Yani, içinden geçip gider, değil mi?"</p>

  <p style="text-align: justify;">Yanlış bir şey söylemişti. Myrtle şişindikçe şişindi ve haykırdı: "Hadi hepimiz Myrtle'a kitaplar atalım, çünkü o bunu hissedemez! Karnından geçirirseniz on puan! Başından geçerse elli puan! Ayy, ha ha ha! Ne hoş oyun, demiyorum!"</p>

  <p style="text-align: justify;">Harry, "Kim attı peki?" diye sordu. "Bilmiyorum...Ben U kıvrımında oturuyordum, ölümü düşünüyordum ve dosdoğru kafamın içinden geçti," dedi Myrtle, gözlerinden ateşler saçarak onlara bakıyordu. "Orada duruyor, ıslandı."</p>

  <p style="text-align: justify;">Harry ve Ron, Myrtle'in parmağıyla işaret ettiği yere, lavabonun altına baktılar. Orada küçük, ince bir kitap vardı. Kapağı siyahtı, yırtık pırtıktı ve tuvaletteki her şey kadar ıslaktı. Harry onu almak için bir adım attı, ama Ron birden kolunu uzatıp ona engel oldu. "Ne var?" dedi Harry.</p>

  <p style="text-align: justify;">"Aklını mı kaçırdın? Tehlikeli olabilir."</p>

  <p style="text-align: justify;">"Tehlikeli mi?" dedi Harry, gülerek. "Hadi canım, nasıl tehlikeli olabilirmiş?"</p>

  <p style="text-align: justify;">Kitaba endişeyle bakan Ron, "Duysan şaşarsın," dedi. "Bakanlığın el koyduğu kitaplar arasında -babam söyledi- insanın gözlerini yakan biri vardı. Ve Bir Büyücünün Soneleri'ni okuyan herkes hayatının geri kalanında kafiyeli konuşuyordu. Ve Bath'taki yaşlı bir cadının asla okumayı bırakamadığmız bir kitabı vardı. Burnun kitabın içinde, her şeyi tek elle yapmaya çalışarak öyle dolaşıp duruyordun. Ve... "</p>

  <p style="text-align: justify;">"Tamam, tamam, ne demek istediğini anlıyorum." Küçük kitap, ne idüğü belirsiz ve sırılsıklam, yerde duruyordu.</p>

  <p style="text-align: justify;">Harry, "Eh, bakmazsak nasıl bir şey olduğunu bilemeyiz," dedi ve Ron'a şaşırtmaca verip kitabı yerden aldı.</p>

  <p style="text-align: justify;">Alır almaz da bir günce olduğunu gördü, kapağındaki soluk tarihten elli yıllık olduğunu anladı. Hevesle açtı. Birinci sayfada mürekkeple yazılmış ve bulaşmış "T. M. Riddle" adı zar zor okunuyordu.</p>

  <p style="text-align: justify;">İhtiyatla yaklaşıp Harry’nin omzundan bakan Ron, "Hey, bir dakika," dedi. "Ben bu adı biliyorum... T. M. Riddle elli yıl önce okula yaptığı özel hizmetler için ödül aldı."</p>

  <p style="text-align: justify;">Harry şaşkınlıkla, "Nereden biliyorsun?" diye sordu.</p>

  <p style="text-align: justify;">"Çünkü cezadayken Flich bana onun şildini elli kez parlattırdı da, onun için biliyorum," dedi Ron, küskün küskün. "Üzerine sümüklüböcek çıkardığım ödül oydu. Eğer sen de bir ismin üzerinden bir saat sümük silmiş olsan, sen de hatırlardın."</p>

  <p style="text-align: justify;">Harry ıslak sayfaları birbirinden ayırdı. Tamamen boştular. Hiçbirinde en ufak bir yazı izi yoktu, hatta "Mabel Teyze'nin doğum günü" ya da "üç buçukta dişçi" gibi notlar bile.</p>

  <p style="text-align: justify;">Hayal kırıldığına uğrayarak, "Hiç yazmamış," dedi.</p>

  <p style="text-align: justify;">Ron merakla, "Acaba niye birisi onu tuvalete attı?" diye sordu.</p>

  <p style="text-align: justify;">Harry kitabın arka kapağını çevirince, Vauxhall Yolu, Londra'daki bir gazete bayiinin basılı adını gördü.</p>

  <p style="text-align: justify;">Düşünceli düşünceli, "Muggle ana babadan doğmuş olmalı," dedi, "Vauxhall Yolu'ndan günce satın almış olduğuna göre..."</p>

  <p style="text-align: justify;">Ron, "Eh, sana pek faydası yok," dedi. Sesini alçalttı. "Myrtle'ın burnundan geçirebilirsen, elli puan."</p>

  <p style="text-align: justify;">Ama Harry günceyi cebine koydu.</p>

  <p style="text-align: justify;">Hermione hastane kanadını bıyıkları dökülmüş, kuyruksuz ve tüysüz olarak, şubat başında terk etti. Gryffindor Kulesi'ne döndüğü ilk akşam Harry ona T. M. Riddle'ın güncesini göstererek, nasıl bulduklarını anlattı.</p>

  <p style="text-align: justify;">Hermione coşkuyla, "Ah, gizli güçleri olabilir," dedi. Günceyi eline alıp yakından baktı.</p>

  <p style="text-align: justify;">Ron, "Eğer varsa, doğrusu iyi saklıyor," dedi.</p>

  <p style="text-align: justify;">"Belki de utangaçtır. Niye atmadığını bilmiyorum, Harry."</p>

  <p style="text-align: justify;">"Keşke başkasının onu niye atmak istediğini bilseydim. Ayrıca, Riddle'ın nasıl olup da Hogwarts'a özel hizmetleri nedeniyle ödül aldığını da bilmek isterdim."</p>

  <p style="text-align: justify;">"Her şey olabilir," dedi Ron. "Belki otuz tane S.B.D. alm ıştır ya da bir hocayı dev mürekkep balığından kurtarmıştır. Belki Myrtle'ı o öldürdü, ki bu da herkese iyilik sayılır... "</p>

  <p style="text-align: justify;">Ama Harry, Hermione'nin dikkatli bakışlarından, onun da kendisiyle aynı şeyi düşündüğünü anlamıştı. "Ne?" dedi Ron, bir birine, bir ötekine bakarak.</p>

  <p style="text-align: justify;">"Eh, Sırlar Odası elli yıl önce açılmış, değil mi?" dedi Harry. "Malfoy öyle dedi... "</p>

  <p style="text-align: justify;">"Eveet..." dedi Ron yavaşça.</p>

  <p style="text-align: justify;">Hermione günceye heyecanla vurdu. "Ve bu günce de elli yıllık." "Eee?"</p>

  <p style="text-align: justify;">"Of, Ron, uyan artık," diye tersledi Hermione. "Oda'yı son kez açan kişinin elli yıl önce okuldan uzaklaştırıldığını biliyoruz. T.M. Riddle'ın elli yıl önce özel hizmet ödülü aldığını biliyoruz. Eh, ya Riddle ödülünü Slytherin'in Vârisi'ni yakaladığı için aldıysa? Güncesi belki de bize her şeyi anlatır: Oda nerde, nasıl açılır ve orada ne tür bir yaratık yaşar gibi. Bu seferki saldırıların arkasında olan kişi de bu güncenin etrafta dolaşmasını istemez, değil mi?"</p>

  <p style="text-align: justify;">"Çok parlak bir teori, Hermione” dedi Ron. "Sadece ufacık bir kusuru var. Bu güncede hiçbir şey yazılı değil"</p>

  <p style="text-align: justify;">Ama Hermione asasını çantasından çıkartıyordu.</p>

  <p style="text-align: justify;">"Görünmez mürekkep olabilir!" diye fısıldadı.</p>

  <p style="text-align: justify;">Günceye üç kere vurdu. "Aparecium!"</p>

  <p style="text-align: justify;">Hiçbir şey olmadı. Yılmayan Hermione elini çantasına soktu ve parlak kırmızı bir silgiye benzer bir şey çıkardı.</p>

  <p style="text-align: justify;">"Bu bir İfşaatçı," dedi. "Diagon Yolu'ndan aldım."</p>

  <p style="text-align: justify;">"1 Ocak"ın üstüne sıkı sıkı bastırıp sildi. Hiçbir şey olmadı.</p>

  <p style="text-align: justify;">"Diyorum size, orda bulunacak bir şey yok," dedi Ron. "Riddle'a Noel'de günce hediye etmişler, ama yazma zahmetine katlanmamış."</p>

  <p style="text-align: justify;">Odasına gitti. Yanında meseleyle ilgilenen Hermione ve hiç ikna olamamış Ron da vardı. Onlara bu ödül odasını ona hayat boyu yetecek kadar gördüğünü söylemişti.</p>

  <p style="text-align: justify;">Riddle'ın cilalı altın şildi köşedeki bir camlı dolaba tıkıştırılmıştı. Üzerinde ona niye verildiğinin ayrıntıları yazmıyordu ("İsabet, yoksa daha büyük olurdu, ben de hâlâ onu parlatıyor olurdum," dedi Ron). Gene de, eski bir Sihir Liyakatı'nın üstünde, bir de eski öğrenciler başkanları listesinde adını buldular.</p>

  <p style="text-align: justify;">Ron tiksintiyle burnunu buruşturarak, "Percy gibi biri olsa gerek." dedi. "Sınıf başkanı, öğrenciler başkanı - herhalde bütün derslerde birincidir."</p>

  <p style="text-align: justify;">Hermione, "Bunu kötü bir şeymiş gibi söylüyorsun, Ron," dedi, biraz incinmiş bir sesle.</p>

  <p style="text-align: justify;">Harry kendi kendine bile Riddle'ın güncesini niye atmadığını açıklayamıyordu. Aslında mesele şuydu: Güncenin boş olduğunu bildiği halde, dalgın dalgın eline alıp sayfalarını karıştırıyordu boyuna, sanki bitirmek istediği bir hikâyeymiş gibi. Ve Harry, T. M. Riddle adını daha önce hiç duymadığından emin olduğu halde, ona sanki kendisi için bir anlam taşıyormuş gibi geliyordu. Sanki Riddle çok küçükken sahip olduğu, yarı yarıya unutulmuş bir arkadaşmış gibi. Ne var ki, bu saçmaydı. Hogwarts'tan önce hiç arkadaşı olmamıştı. Dudley bunun çaresine bakmıştı.</p>

  <p style="text-align: justify;">Harry gene de Riddle hakkında bir şeyler daha öğrenmeye kararlıydı. Bu yüzden de ertesi gün şafak vakti, Riddle'ın özel ödülünü incelemek için ödül odasına gidecekti.</p>

  <p style="text-align: justify;">Güneş artık gene Hogwarts üzerinde hafiften parlamaya başlamıştı. Şatonun içinde de moral yükselmişti. Justin ve Neredeyse Kafasız Nick'e yapılan saldırıları yenileri izlememişti. Madam Pomfrey memnuniyetle, adamotlarının daha kaprisli olduklarını, sır sakladıklarını bildirmişti. Bu ise onların hızla çocukluk çağını geride bıraktıklarını gösteriyordu.</p>

  <p style="text-align: justify;">Harry bir öğleden sonra onun Filch'e şefkatle, "Ergenlik sivilceleri kaybolur kaybolmaz, yeniden saksıya dikilmeye hazır olacaklar," dediğini duydu. "Ondan sonra da onları kesip kaynatmak için fazla beklemek gerekmez. Göz açıp kapayana kadar Mrs. Norris'ine kavuşacaksın."</p>

  <p style="text-align: justify;">Harry, belki de Slytherin'in Vârisi cesaretini kaybetmiştir diye düşünüyordu. Bütün okul böylesine uyanık ve kuşkucuyken, Sırlar</p>

  <p style="text-align: justify;">Odası'nı açmak gittikçe daha rizikolu bir hal alıyor olmalıydı. Belki de canavar, her neyse, şimdiden elli yıl daha kış uykusuna yatmaya hazırlanıyordu...</p>

  <p style="text-align: justify;">Hufflepuff'tan Ernie Macmillan ise, bu neşeli bakış açısını benimsememişti. Hâlâ suçlunun Harry olduğundan, Düello Kulübü'nde "kendini ele verdiğinden" emindi. Peeves'in de pek yardımı olmuyordu doğrusu. Kalabalık koridorlarda birden ortaya çıkıp, "Ah Potter, seni katır..."ı söylüyordu. Şimdi şarkının yanına bir de dans numarası katmıştı.</p>

  <p style="text-align: justify;">Gilderoy Lockhart ise, saldırıları durduranın kendisi olduğunu düşünüyor gibiydi. Harry onun, Gryffindor'lar Biçim Değiştirme dersi için sıraya girerken, Profesör McGonagall'la konuşmasını duymuştu.</p>

  <p style="text-align: justify;">Parmağıyla burnuna bilmiş bilmiş vurup göz kırparak, "Artık herhangi bir sorun çıkacağını sanmıyorum, Minerva," demişti. "Sanırım Oda bu sefer bütün bütün kilitlendi. Suçlu onu yakalamamın an meselesi olduğunu anlamıştır. Ben onlara kendimi iyice göstermeden şimdi durmak akıllıca bir şey.</p>

  <p style="text-align: justify;">"Biliyor musun, okulun aslında moral yükseltecek bir şeye ihtiyacı var. Geçen sömestrın anılarını yıkayıp atacak bir şey! Şimdilik başka bir şey söylemiyorum ama, sanırım tam da yapılacak şeyi biliyorum... "</p>

  <p style="text-align: justify;">Burnuna bir kez daha dokunup gitmişti. Lockhart’ın moral yükseltici konusundaki fikri, On Dört Şubat günü kahvaltıda anlaşıldı. Harry bir önceki gece geç saatlere kadar süren bir Quidditch antrenmanı yüzünden doğru dürüst uyuyamamıştı, Büyük Salon'a telaşla indiğinde biraz gecikmişti. Bir an, yanlış kapıdan girdiğini düşündü.</p>

  <p style="text-align: justify;">Duvarlar büyük, cırtlak pembe çiçeklerle kaplıydı. Daha da beteri, açık mavi tavandan kalp biçiminde konfetiler yağıyordu. Harry, Ron'un kusmak üzereymiş gibi oturduğu, Hermione'nin de kıkırdayıp durduğu Gryffindor masasına gitti.</p>

  <p style="text-align: justify;">Yerine oturup, pasürmasındaki konfetileri süpürürken, "Neler oluyor?" diye sordu onlara.</p>

  <p style="text-align: justify;">Besbelli konuşamayacak kadar iğrenmiş olan Ron, parmağıyla öğretmenler masasını gösterdi. Dekorasyona uygun cırtlak pembe bir cüppe giymiş olan Lockhart eliyle susmalarını işaret etti. İki yanındaki öğretmenlerin yuzleri taş gibiydi. Harry oturduğu yerden Profesör McGonagali'ın yanağında bir kasın seğirdiğini görebiliyordu. Snape'in ise, birisi ona az önce zorla bir koca sürahi İskeBüy içirmiş gibi bir hali vardı.</p>

  <p style="text-align: justify;">Lockhart, "Mutlu Sevgililer Günleri!" diye bağırdı. "Ve şimdiye kadar bana kart göndermiş olan kırk altı kişiye teşekkür etmek istiyorum! Evet, hepinize bu küçük sürprizi hazırlayayım dedim - üstelik hepsi bu kadar da değil!"</p>

  <p style="text-align: justify;">Lockhart ellerini çırptı, Giriş Salonu'nun kapılarından içeri bir düzine somurtkan cüce girdi. Üstelik de öyle sıradan cüceler değil. Lockhart hepsine altın kanatlar taktırmıştı, ellerinde arplar vardı.</p>

  <p style="text-align: justify;">Lockhart, ağzı kulaklarında, "Benim dost canlısı, kart taşıyıcı aşk meleklerim!" dedi. "Bugün okulda dolaşıp Sevgililer Günü mesajlarınızı dağıtacaklar! Eğlence burada da bitmiyor! Eminim ki meslektaşlarım da bu olayın havasına girmek isteyeceklerdir! Neden Profesör Snape'ten size Aşk İksiri yapmayı öğretmesini istemeyesiniz ki? Hem aklımdayken, Profesör Flitwick <span style="font-style:italic;">'gönül çelen sihirler</span> konusunda tanıdığım herhangi bir büyücüden fazlasını biliyor, sinsi ihtiyar köpek!"</p>

  <p style="text-align: justify;">Profesör Flitwick yüzünü ellerine gömdü. Snape sanki ondan Aşk İksiri isteyecek ilk kişiye zorla zehir yedirecekmiş gibi duruyordu.</p>

  <p style="text-align: justify;">İlk dersleri için Büyük Salon'dan çıkarlarken, Ron, "N'olur, Hermione, bana o kırk altı kişiden biri olmadığını söyle," dedi. Hermione birden çantasında harıl harıl ders programını aramaya koyuldu ve Ron'a cevap vermedi.</p>

  <p style="text-align: justify;">Cüceler bütün gün boyu sınıflara dalarak, hocaların kızmasına aldırmadan Sevgililer Günü mesajları taşıdılar. Akşamüstüne doğru ise, Gryffindor'lar Muska dersine gitmek için merdiveni çıkarlarken, birisi Harry'ye yetişti.</p>

  <p style="text-align: justify;">Özellikle korkunç suratlı bir cüce, Harry’nin yanına gelmek için insanları dirsekleyerek, "Lo, sen! Harry Potter!" diye bağırdı.</p>

  <p style="text-align: justify;">Sıra olmuş ve aralarında Ginny Weasley'nin de bulunduğu birinci sınıfların gözü önünde bir Sevgililer Günü mesajı alacağını düşününce her yanını ateş basan Harry kaçmaya çalıştı. Ama cüce, insanların incik kemiklerini tekmeleyerek kalabalığın arasından hızla geçti ve daha iki adım atmadan ona yetişti.</p>

  <p style="text-align: justify;">Arpının telini tehditkâr bir şekilde tınlatarak, "Şahsen Harry Potter'a verilecek müzikli bir mesajım var," dedi.</p>

  <p style="text-align: justify;">Harry kaçmaya çalışarak, "Burda değil" diye fısıldadı.</p>

  <p style="text-align: justify;">"Kıpırdama!" diye homurdandı cüce, Harry'nin çantasından yakalayıp onu geri çekti.</p>

  <p style="text-align: justify;">Harry çantasına sarılarak, "Bırak beni!" diye hırladı.</p>

  <p style="text-align: justify;">Çantası gürültülü bir yırtılışla ikiye ayrıldı. Kitapları, asası, parşömeni ve tüy kalemi yere döküldü, mürekkep şişesi de hepsinin üstüne.</p>

  <p style="text-align: justify;">Cüce şarkı söylemeye başlamadan önce hepsini toplamak isteyen Harry, yerlerde sürünerek koridorda yolun tıkanmasına yol açtı.</p>

  <p style="text-align: justify;">Draco Malfoy'un soğuk sesi, kelimeleri uzata uzata, "Neler oluyor burda?" diye sordu. Harry her şeyi hummaya kapılmış gibi yırtık çantasına tıkmaya başladı, Malfoy müzikli Sevgililer Günü mesajını duymadan önce kaçmak için çaresizce çırpınıyordu.</p>

  <p style="text-align: justify;">Bir başka aşina ses, "Bu hengâme de neyin nesi?" diye sordu; Percy Weasley gelmişti.</p>

  <p style="text-align: justify;">Aklı başından giden Harry bir koşu koparıp gideyim dedi, ama cüce dizlerine yapıştığı gibi onu yere yıktı.</p>

  <p style="text-align: justify;">Harry’nin ayak bileklerine oturup, "Tamam," dedi. "İşte şarkılı Sevgililer Günü mesajın:”</p>

  <p style="text-align: justify;"><span style="font-style:italic;">Taze kurbağa turşusu yeşilidir gözleri, Saçları simsiyah, tıpkı karatahta gibi. Keşke benim olabilseydi, öyle harika ki, Ne kahraman, Karanlık Lord'u alt etti.</span></p>

  <p style="text-align: justify;">Harry oracıkta buharlaşabilmek için Gringotts'taki bütün altını bağışlayabilirdi. Herkesle birlikte yiğitçe gülmeye çalışarak ayağa kalktı. Ayakları cücenin ağırlığından uyuşmuştu. Percy Weasley de, bazılarının gülmekten gözlerinden yaşlar geldiği kalabalığı dağıtmak için elinden geleni yaptı.</p>

  <p style="text-align: justify;">"Hadi gidin, hadi gidin, zil çalalı beş dakika oldu, sınıflarınıza, hadi," dedi, daha küçük öğrencileri kış kış edip uzaklaştırarak. "Ve sen de, Malfoy."</p>

  <p style="text-align: justify;">Harry oraya bakınca Malfoy’un eğilip yerden bir şey kaptığını gördü. Malfoy, pis pis sırıtarak aldığı şeyi Crabbe ve Goyle'a gösterdi. Harry onun Riddle'ın güncesini aldığını anladı.</p>

  <p style="text-align: justify;">Sakin sakin, "Onu geri ver," dedi.</p>

  <p style="text-align: justify;">Kapaktaki yılı fark etmediği anlaşılan ve bunu Harry’nin kendi güncesi sanan Malfoy, "Doğrusu merak ediyorum, acaba Potter buraya ne yazmış?" dedi Bakanlar birden sustu. Ginny dehşet içinde bir günceye, bir Harry’e bakıyordu.</p>

  <p style="text-align: justify;">Percy sertçe, "Ver onu, Malfoy," dedi. Malfoy günceyi alay edercesine Harry’ye doğru sallayarak, "Bir bakayım da öyle," dedi.</p>

  <p style="text-align: justify;">Percy tam, "Sınıf başkanı olarak..." diye lafa başlamıştı ki, Harry’nin tepesinin tası attı. Asasını çıkartarak, "Expelliarmus!" diye bağırdı ve tıpkı Snape'in Lockhart'ı silahsızlandırması gibi Malfoy da güncenin ellerinden havaya fırladığını gördü. Ağzı kulaklarında sırıtan Ron, günceyi yakaladı.</p>

  <p style="text-align: justify;">Percy yüksek sesle, "Harry!" dedi. "Koridorlarda sihir yok. Bunu bildirmek zorundayım, biliyorsun!"</p>

  <p style="text-align: justify;">Ama Harry aldırmıyordu bile, Malfoy'a haddini bildirmişti, bu da her gün Gryffindor'dan beş puan indirilmesine değerdi. Malfoy fena halde kızmışa benziyordu ve Ginny sınıfına girmek için yanından geçtikten sonra kin dolu bir sesle arkasından bağırdı: "Bence Potter senin Sevgililer Günü mesajını beğenmedi!"</p>

  <p style="text-align: justify;">Ginny yüzünü elleriyle kapatıp sınıfa koştu. Ron dişlerini göstererek asasını çıkardı, ama Harry onu uzaklaştırdı. Ron'un Muska dersinin tamamını geğirip sümüklüböcek çıkararak geçirmesi gerekmezdi.</p>

  <p style="text-align: justify;">Harry, Riddle'ın güncesinde bir acayiplik olduğunu ancak Profesör Flitwick'in dersine girdikleri zaman fark etti. Bütün diğer kitapları kıpkırmızı mürekkebe bulanmıştı. Ancak günce, üzerine mürekkep şişesi dökülmeden önce olduğu kadar temizdi. Bunu Ron'a anlatmaya çalıştı, ama Ron'un başı yeniden asasıyla derde girmişti. Ucundan büyük mor kabarcıklar çıkıyordu çünkü, bu yüzden de başka bir şeyle ilgilenmiyordu.</p>

  <p style="text-align: justify;">Harry o gece yatakhanesindeki herkesten önce yatmaya gitti. Biraz Fred ve George'un bir kez daha "Taze kurbağa turşusu yeşilidir gözleri"ni söylemelerine tahammül edebileceğini sanmadığı için, biraz da Riddle'ın güncesini yeniden incelemek istediği için. Oysa Ron'un, vaktini ziyan ettiğini düşüneceğini biliyordu.</p>

  <p style="text-align: justify;">Harry dört direkli yatağına oturup, hiçbirinde tek bir kırmızı mürekkep lekesi olmayan boş sayfaları çevirdi. Sonra yatağının yanındaki komodinden yeni bir şişe çıkardı, tüy kalemini içine batırdı ve güncenin birinci sayfasına mürekkep damlattı.</p>

  <p style="text-align: justify;">Mürekkep bir saniye kadar kâğıdın üzerinde parladı ve sonra, sanki sayfanın içine emiliyormuş gibi, yok oldu. Heyecanlanan Harry, tüy kalemini yeniden mürekkebe batırdı ve, "Benim adım Harry Potter," diye yazdı.</p>

  <p style="text-align: justify;">Kelimeler bir an için sayfada parıldayıp, hiçbir iz bırakmadan kayboldular. Sonra, nihayet, bir şeyler oldu.</p>

  <p style="text-align: justify;">Sayfanın içinden, Harry'nin kendi mürekkebiyle yazılmış, ama onun asla yazmadığı kelimeler gerisin geri geldi.</p>

  <p style="text-align: justify;">"Merhaba, Harry Potter. Benim adım Tom Riddle. Güncemi nasıl ele geçirdin?"</p>

  <p style="text-align: justify;">Bu kelimeler de silinip gitti ama, Harry cevabı yazmaya başlamadan önce değil.</p>

  <p style="text-align: justify;">"Birisi onu bir tuvalete atıp sifonu çekmeye kalktı."</p>

  <p style="text-align: justify;">Merakla Riddle'ın cevabını bekledi.</p>

  <p style="text-align: justify;">"Neyse ki anılarımı mürekkepten daha kalıcı bir şekilde kaydetmişim. Ama bu güncenin okunmasını istemeyenler olacağını biliyordum hep."</p>

  <p style="text-align: justify;">"Ne demek istiyorsun?" diye karaladı Harry, heyecandan kâğıda mürekkep damlatarak.</p>

  <p style="text-align: justify;">"Demek istiyorum ki, bu güncede korkunç şeylerin anıları var. Hasır altı edilen şeyler. Hogwarts Cadılık ve Büyücülük Okulu'nda olan şeyler."</p>

  <p style="text-align: justify;">Harry çabucak, "Şimdi ben de ordayım," diye yazdı. "Hogwarts'tayım ve korkunç şeyler oluyor. Sırlar Odası hakkında bir şey biliyor musun?"</p>

  <p style="text-align: justify;">Kalbi gümbür gümbür çarpıyordu. Riddle'ın cevabı hemen geldi ve sanki bütün bildiklerini anlatmak istiyormuş gibi, yazısı daha özensiz bir hal aldı.</p>

  <p style="text-align: justify;">"Elbette Sırlar Odası'nı biliyorum. Benim dönemimde bize bunun bir efsane olduğunu, var olmadığını söylerlerdi. Ama bu bir yalandı. Ben beşinci sınıftayken Oda açıldı ve canavar birkaç öğrenciye saldırdı, sonunda birini öldürdü. Oda'yı açan kişiyi yakaladım, okuldan atıldı. Ama Müdür Profesör Dippet, Hogwarts'ta böyle bir şey olmasından utanç duyduğu için, gerçeği söylememi yasakladı. Kızın tuhaf bir kazada öldüğü hikayesi yayıldı. Bana zahmetlerim için güzel, parlak, oymalı bir ödül verdiler ve ağzımı kapalı tutayım diye uyardılar. Ama gene olabileceğini biliyorum. Canavar yaşıyordu ve onu serbest bırakma gücüne sahip olan kişi de hapiste değildi."</p>

  <p style="text-align: justify;">Harry cevap yazma telaşıyla az daha mürekkep şişesini deviriyordu.</p>

  <p style="text-align: justify;">"Şimdi gene oluyor. Üç saldırı oldu, kimse de arkalarında kimin olduğunu bilmiyor. Geçen seferki kimdi?"</p>

  <p style="text-align: justify;">Riddle'ın cevabı geldi: "İstersen sana gösterebilirim. Benim sözüme güvenmek zorunda değilsin. Seni onu yakaladığım geceki hafızamın içine alabilirim."</p>

  <p style="text-align: justify;">Harry’nin tüy kalemi güncenin üstünde, havada kalakaldı. Riddle ne demek istiyordu? İnsan nasıl başka birinin hafızasının içine alınabilirdi? Endişeyle, kararmakta olan yatakhanenin kapısına baktı. Geriye, günceye baktığında yeni kelimelerin oluştuğunu gördü. "Sana göstereyim."</p>

  <p style="text-align: justify;">Harry bir saniyeden kısa süre durdu, sonra bir kelime yazdı. "Tamam."</p>

  <p style="text-align: justify;">Güncenin yaprakları şiddetli bir rüzgâra yakalanmış gibi çevrilmeye başladı, haziran ayının ortasında durdu. Ağzı açık bakan Harry, 13 Haziran'ın küçük karesinin minicik bir televizyon ekranına dönüştüğünü gördü. Elleri hafifçe titreyerek, gözünü küçük pencereye dayamak için kitabı kaldırdı ve daha ne olduğunu anlayamadan, öne doğru eğildi. Pencere genişliyordu, bedeninin yatağını terk ettiğini hissetti. Sayfadaki açıklıktan bir renk ve gölge anaforuna doğru tepe üstü daldı.</p>

  <p style="text-align: justify;">Ayaklarının yere vurduğunu hissetti ve çevresindeki flu şekiller birden netleşirken, titreyerek orda durdu. Nerede olduğunu hemen anladı. Uyuyan portrelerin bulunduğu bu daire şeklindeki oda Dumbledore'un odasıydı - ama masada oturan Dumbledore değildi. Birkaç tutam beyaz saç dışında kelleşmiş, porsumuş, zayıf bir büyücü mum ışığında bir mektup okuyordu. Harry bu adamı daha önce hiç görmemişti.</p>

  <p style="text-align: justify;">Titrek bir şekilde, "Özür dilerim," dedi. "Böyle içeri dalmak istemezdim, ama...”</p>

  <p style="text-align: justify;">Ama büyücü bakmadı. Biraz kaşlarını çalarak okumayı sürdürdü. Harry masaya biraz daha yaklaştı ve kekeledi: "Şey - gitsem iyi olur, değil mı?"</p>

  <p style="text-align: justify;">Büyücü gene de ona aldırmadı. Hatta onu duymamış gibi görünüyordu. Sağır olabileceğini düşünen Harry sesini yükseltti.</p>

  <p style="text-align: justify;">"Sizi rahatsız ettiğim için özür dilerim, şimdi gidiyorum," dedi, yarı yarıya bağırarak.</p>

  <p style="text-align: justify;">Büyücü içini çekerek mektubu katladı, ayağa kalktı, Harry'ye hiç bakmaksızın yanından geçti, penceresindeki perdeleri çekmeye gitti.</p>

  <p style="text-align: justify;">Pencerenin dışındaki gökyüzü yakut kırmızısıydı; günbatımıydı anlaşılan. Büyücü yeniden masasına döndü, oturdu ve kapıyı kollayarak başparmaklarını döndürdü.</p>

  <p style="text-align: justify;">Harry odayı gözden geçirdi. Anka kuşu Fawkes yoktu, pırpır eden gümüş aletler yoktu. T. M. Riddle'ın bildiği haliyle Hogwarts'tı, yani oradaki büyücü de o zamanki müdürdü. Harry ise 50 yıl öncesinin insanlarına gorünmüyordu.</p>

  <p style="text-align: justify;">Odanın kapısı vuruldu.</p>

  <p style="text-align: justify;">Yaşlı büyücü mecalsiz bir sesle, "Gir" dedi.</p>

  <p style="text-align: justify;">On altı yaşlarında bir oğlan sivri uçlu şapkasını çıkardı. Göğsünde gümüş bir sınıf başkanı rozeti parlıyordu. Harry'den çok daha uzundu, ve kapkara saçları vardı.</p>

  <p style="text-align: justify;">"Ah, Riddle," dedi Müdür.</p>

  <p style="text-align: justify;">"Beni görmek mi istediniz, Profesör Dippet?" dedi Riddle; endişeli görünüyordu.</p>

  <p style="text-align: justify;">"Otur," dedi Dippet. "Az önce, bana gönderdiğin mektubu okuyordum."</p>

  <p style="text-align: justify;">"Ah," dedi Riddle. Oturdu, ellerini sıkı sıkı birbirine kavuşturdu.</p>

  <p style="text-align: justify;">"Sevgili oğlum," dedi Dippet şefkatle. "Yazın senin okulda kalmana izin veremem. Tatilde eve gitmek istersin tabii, değil mi?"</p>

  <p style="text-align: justify;">Riddle hemen "Hayır," dedi. Hogwarts’da kalmayı tercih ederim, oraya... o şeye... dönmektense...</p>

  <p style="text-align: justify;">Dippet merakla, "Sanırım tatillerde bir Muggle yetimhanesinde kalıyorsun, değil mi?" diye sordu.</p>

  <p style="text-align: justify;">"Evet, efendim," dedi Riddle, biraz kızararak.</p>

  <p style="text-align: justify;">"Muggle ana babadan mısın?"</p>

  <p style="text-align: justify;">"Yarım kan, efendim," dedi Riddle. "Muggle baba, cadı anne."</p>

  <p style="text-align: justify;">"Ve annenle babanın ikisi de..."</p>

  <p style="text-align: justify;">"Annem ben doğduktan kısa süre sonra ölmüş, efendim. Ancak benim adımı koyacak kadar yaşadığını söylediler yetimhanede: Tom, babamın adı diye, Marvoldo da büyükbabamın."</p>

  <p style="text-align: justify;">Dippet halden anlar bir şekilde dilini şaklattı.</p>

  <p style="text-align: justify;">"Mesele şu ki, Tom," diye içini çekti, "senin için özel düzenlemeler yapılabilirdi, ama şimdiki durumda..."</p>

  <p style="text-align: justify;">"Yani bu saldırılardan sonra mı demek istiyorsunuz, efendim?" diye sordu Riddle. Harry'nin yüreği yerinden oynadı, bir şey kaçırırsam diye daha da sokuldu.</p>

  <p style="text-align: justify;">"Tam da onu demek istiyorum," dedi müdür. "Sevgili oğlum, sömestr sona erince senin şatoda kalmana izin vermemin ne kadar aptalca olduğunu anlamalısın. Hele son trajedinin ışığında... o zavallı kızcağızın ölümü... Yetimhanende çok daha güvencede olursun. Aslında Sihir Bakanlığı şu sıralarda okulu kapatmaktan söz ediyor. Bütün bu nahoş olayların... şey... kaynağını saptamada bir adım atmış değiliz... "</p>

  <p style="text-align: justify;">Riddle'ın gözleri bürünmüştü.</p>

  <p style="text-align: justify;">"Efendim - ya o kişi yakalanırsa... Her şey sona ererse..." "Ne demek istiyorsun?'" diye sordu Dippet, sesinde bir ciklemeyle, iskemlesinde doğrularak. "Riddle, bu saldırılar konusunda bir şey bildiğini mi ima ediyorsun?"</p>

  <p style="text-align: justify;">Riddle hemen, "Hayır efendim," dedi.</p>

  <p style="text-align: justify;">Ama Harry bu "hayır"ın kendisinin Dumbledore'a söylediği "hayır" gibi bir cevap olduğundan emindi...</p>

  <p style="text-align: justify;">Dippet, biraz hayal kırıklığına uğramış görünerek gene geriye yaslandı.</p>

  <p style="text-align: justify;">"Gidebilirsin, Tom... "</p>

  <p style="text-align: justify;">Riddle iskemlesinden kaydı ve sert adımlarla odadan dışarı çıktı. Harry onu izledi.</p>

  <p style="text-align: justify;">Döne döne inen hareketli merdivenden indiler, karanlıklaşan koridordaki çirkin hayvanın yanında merdiveni terk ettiler. Riddle durdu, Harry de durup onu gözledi. Harry, Riddle'ın ciddi ciddi düşündüğünü görebiliyordu. Dudağını ısırıyordu, alnı kırışmıştı.</p>

  <p style="text-align: justify;">Sonra birden bir karara varmış gibi, hızla uzaklaştı. Harry de sessizce onun arkasından gitti. Giriş Salonu'na varana kadar kimseyi görmediler. Orada uzun, kumral saçlarını serbest bırakmış, kumral sakallı, uzun boylu bir büyücü mermer merdivenden Riddle'a seslenene kadar başka kimseye rastlamadılar.</p>

  <p style="text-align: justify;">"Bu geç saatte buralarda niye dolaşıyorsun, Tom?"</p>

  <p style="text-align: justify;">Harry, ağzı açık, büyücüye bakakaldı. Karşısındaki, elli yıl daha genç bir Dumbledore'dan başkası değildi.</p>

  <p style="text-align: justify;">Riddle, "Müdürü görmem gerekti, efendim," dedi.</p>

  <p style="text-align: justify;">Dumbledore, Riddle'a, Harry'nin o kadar iyi tanıdığı, insanın içine işleyen bakışla bakarak, "Eh, hadi, yatağa koş bakalım," dedi. "Bugünlerde koridorlarda dolaşmamak en iyisi. Biliyorsun... "</p>

  <p style="text-align: justify;">Derin derin içini çekti, Riddle'a iyi geceler diledi ve gitti. Riddle onun gözden uzaklaşmasını izledi ve sonra, peşinde Harry'le, hızla taş basamaklardan aşağı, zindanlara indi.</p>

  <p style="text-align: justify;">Ama Harry, Riddle'ın onu saklı bir geçide ya da gizli bir tünele değil de, Snape'le İksir dersi yaptıkları zindana götürdüğünü görünce hayal kırıklığına uğradı. Meşaleler doğru dürüst yakılmamıştı, Riddle kapıyı iyice itti. Artık Harry sadece kapının yanında hiç kıpırdamadan durup dışardaki geçidi gözleyen Riddle'ı görebiliyordu.</p>

  <p style="text-align: justify;">Harry'ye sanki orada bir saat durmuşlar gibi geldi. Bütün görebildiği, kapıda durmuş, aralıktan bakan, heykel gibi bekleyen Riddle'ın siluetiydi. Ve tam Harry'nin artık hiçbir beklentisi kalmayıp gerginliği ortadan kalkmışken ve keşke bugüne dönsem diye düşünürken, kapının arkasında bir şeyin hareket ettiğini duydu.</p>

  <p style="text-align: justify;">Birisi geçitte ses çıkarmadan gidiyordu. Her kimse, Riddle ile ikisinin saklandıkları zindanın yanından geçtiğini duydu. Gölge gibi sessiz Riddle, kapıdan dışarı süzüldü ve onu izledi. Kendi sesinin duyulmadığını unutan Harry de, parmaklarının ucunda onun arkasından yürüdü.</p>

  <p style="text-align: justify;">Belki beş dakika ayak seslerini izlediler. Ta ki Riddle, başı yeni seslerin yönünde eğilmiş, birden durana kadar. Harry bir kapının gıcırdayarak açıldığını, sonra da birisinin boğuk bir fısıltıyla konuştuğunu duydu.</p>

  <p style="text-align: justify;">"Gel hadi... seni burdan çıkarmamız gerek... gel bakayım... kutuya... "</p>

  <p style="text-align: justify;">Bu sesin aşina bir yanı vardı.</p>

  <p style="text-align: justify;">Riddle birden bir zıplayışta köşeyi döndü. Harry de arkası sıra ilerledi. Açık bir kapının önünde, yanında çok büyük bir kutuyla çömelmiş dev gibi bir çocuğun siluetini görebiliyordu.</p>

  <p style="text-align: justify;">Riddle sertçe, "İyi akşamlar, Rubeus," dedi.</p>

  <p style="text-align: justify;">Çocuk kapıyı çarpıp kapattı ve ayağa kalktı.</p>

  <p style="text-align: justify;">"Burda n'apıyorsun, Tom?"</p>

  <p style="text-align: justify;">Riddle daha da yaklaştı.</p>

  <p style="text-align: justify;">"Her şey bitti," dedi. "Seni ele vermek zorundayım, Rubeus. Saldırılar durmazsa Hogwarts'ı kapatmaktan söz ediyorlar."</p>

  <p style="text-align: justify;">"Sen ne diy..."</p>

  <p style="text-align: justify;">"Kimseyi öldürmeye niyetin olduğunu sanmıyorum. Ama canavarlardan iyi ev hayvanı olmaz. Sanırım bacakları açılsın diye çıkardın ama... "</p>

  <p style="text-align: justify;">İriyarı çocuk, geri geri kapalı kapıya doğru giderek, "O kimseyi öldürmedi, asla!" dedi. Harry arkasında garip bir hışırdamayla birlikte, klik klik sesini duyabiliyordu.</p>

  <p style="text-align: justify;">Daha da yaklaşan Riddle, "Hadi Rubeus," dedi. "Ölen kızın annesiyle babası yarın buraya gelecek. Hogwarts'ın hiç değilse onları, kızlarını öldürenin imha edildiği konusunda temin etmesi lazım "</p>

  <p style="text-align: justify;">Çocuk, "O değildi!" diye kükredi, sesi karanlık geçitte yankılanıyordu. "O yapmaz! Asla yapmaz!"</p>

  <p style="text-align: justify;">Riddle asasını çıkararak, "Kenara çekil," dedi.</p>

  <p style="text-align: justify;">Asanın büyüsü, koridoru birden alevli bir ışıkla aydınlattı. İriyarı çocuğun arkasındaki kapı öyle bir güçle açıldı ki, onu karşıdaki duvara çarptı. Ve içerden Harry'ye kimsenin duymadığı, ama sanki kendisinin duyduğu uzun, acı bir çığlık attıran bir şey çıktı.</p>

  <p style="text-align: justify;">Muazzam, alçak, kıllı bir beden ve bir kalın bacaklar karmaşası; birçok gözün pırıltısı ve bir çift ustura gibi keskin kıskaç - Riddle yeniden asasını kaldırdı, ama çok geç kalmıştı. O şey onu çarpıp düşürdü ve koridordan aşağı son hızla uzaklaştı. Riddle zorlukla ayağa kalktı, arkasından baktı, asasını kaldırdı, ama o devasa çocuk Riddle'ın üstüne atladı, asasını aldı ve, "HAAAYIIIR!" diye bağırarak onu yeniden yere yapıştırdı.</p>

  <p style="text-align: justify;">Her şey fırıl fırıl döndü, karanlık mutlak bir hal aldı, Harry düştüğünü hissetti ve şiddetli bir darbe ile kolları bacakları dört bir yana açılmış olarak, Gryffindor yatakhanesindeki dört direkli yatağına indi. Riddle'ın güncesi karnının üstünde duruyordu.</p>

  <p style="text-align: justify;">Daha soluğuna kavuşamadan yatakhane kapısı açıldı ve Ron içeri girdi.</p>

  <p style="text-align: justify;">"Demek burdasın," dedi.</p>

  <p style="text-align: justify;">Harry doğrulup oturdu. Terliyor ve titriyordu.</p>

  <p style="text-align: justify;">Ron kaygıyla ona bakarak, "Neyin var?" diye sordu.</p>

  <p style="text-align: justify;">"Hagrid'di, Ron. Elli yıl önce Sırlar Odası'nı Hagrid açtı."</p>
</body>
</html>
