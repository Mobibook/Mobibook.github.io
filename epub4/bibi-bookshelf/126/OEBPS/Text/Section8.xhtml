<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: center;">SEKİZİNCİ BÖLÜM: ÖLÜM GÜNÜ PARTİSİ</h4>

  <p style="text-align: justify;">Ekim ayı geldi, okul arazisiyle şatonun üzerini nemli bir soğukla örttü. Öğretmenler ve öğrenciler arasındaki ani bir soğuk algınlığı salgını yüzünden Yönetici Madam Pomfrey'nin işi başından aşgındı. Yaptığı Biberli İksir hemen etkisini gösteriyordu, ama iksiri içen kişi ondan sonra saatlerce kulaklarından dumanlar çıkarak dolaşıyordu. Percy, halsiz görünen Ginny Weasley'yi bu iksirden almaya zorlamıştı. Capcanlı kızıl saçlarının altından yükselen buhar, bütün kafasının alev aldığı izlenimini uyandırıyordu.</p>

  <p style="text-align: justify;">Günlerce şato pencerelerinde kurşun büyüklüğünde yağmur damlaları trampet çaldı. Gölün su düzeyi yükseldi, çiçek tarhları çamurlu derelere döndü, Hagid'in balkabakları şişti, bahçedeki sundurmalarla aynı boya geldiler. Ne var ki Oliver Wood'un düzenli antrenman yapma konusundaki coşkusu azalmamıştı. İşte Harry'nin Cadılar Bayramı'ndan birkaç gün önceki fırtınalı bir cumartesi öğleden sonrası, sırılsıklam ıslanmış ve her tarafı çamur içinde Gryffindor Kulesi'ne dönmesinin nedeni de buydu.</p>

  <p style="text-align: justify;">Yağmur ve rüzgâr hesaba katılmasa bile, mutlu bir antrenman sayılmazdı. Sytherin takımını izleyerek casusluk yapan Fred ve George, yeni Nimbus 2001 süpürgelerin hızını gözleriyle görmüşlerdi. Slytherin takımının havada jet gibi uçan yedi yeşilimsi lekeden başka bir şey olmadığını söylediler.</p>

  <p style="text-align: justify;">Harry ıssız koridorda şap sup yürürken kendisi kadar dalgın görünen birine rastladı. Gryffindor Kulesi'nin hayaleti Neredeyse Kafasız Nick, mutsuzluk içinde bir pencereden dışarı bakarak kendi kendine söyleniyordu. "... istenilen özelliklere uymuyormuş... bir santimcik daha olaydı... "</p>

  <p style="text-align: justify;">"Selam, Nick," dedi Harry.</p>

  <p style="text-align: justify;">İrkilip geri dönen Neredeyse Kafasız Nick, "Selam, selam," dedi. Uzun dalgalı saçlarına fiyakalı, tüylü bir şapka takmıştı, sert ve yuvarlak yakası olan bir tunik giymişti. Böylece neredeyle yerinden kopmuş olan boynunu gözlerden uzak tutuyordu. Sis kadar solgundu ve Harry onun içinden öbür tarafı, dışarıdaki karanlık gökyüzünü ve sel halinde boşanan yağmuru görebiliyordu.</p>

  <p style="text-align: justify;">"Canın sıkkın görünüyor, genç Potter," dedi Nick, konuşurken şeffaf bir mektubu katlayıp yeleğinin cebine koyarak.</p>

  <p style="text-align: justify;">"Senin de."</p>

  <p style="text-align: justify;">"Ah," Neredeyse Kafasız Nick zarif bir edayla elini salladı, "önemli bir sorun değil.. Aslında gerçekten katılmayı da istiyor değilim... başvurayım dedim ama, besbelli "İstenilen özelliklere uymuyormuşum."</p>

  <p style="text-align: justify;">Aldırmaz havasına rağmen, yüzünde çok acı bir ifade vardı.</p>

  <p style="text-align: justify;">Birden, "Ama sanırsın ki..." diye patladı, mektubu yeniden yerinden çıkartarak, "boynuna kör bir baltayla kırk beş kere vurulmasının Kafasızlar Avı'na katılacak bir özellik sağladığını sanırsın, değil mi?"</p>

  <p style="text-align: justify;">"Ah - evet," dedi Harry. Besbelli onaylaması gerekiyordu.</p>

  <p style="text-align: justify;">"Yani, bu işin çabucak ve tertemiz olmasını kimse benden fazla isteyemez. Keşke öyle olsa, kafam da doğru dürüst kopsaymış. Yani, böylece hem acı çekmekten kurtulurdum, hem de herkesin alayından. Ne var ki..." Neredeyse Kafasız Nick mektubu silkeleyerek açtı ve hiddetle okudu.</p>

  <p style="text-align: justify;"><span style="font-style:italic;">Biz yalnızca kafaları bedenlerinden ayrılmış avcıları kabul edebiliyoruz. Aksi halde üyelerin At Sırtında Kafa Atıp Tutmak ve Kafa Polosu gibi av etkinliklerine katılmalarının imkânsız olacağını siz de takdir edersiniz. Bu yüzden de, büyük bir üzüntüyle, istenilen özelliklere uymadığınızı size bildirmek durumundayım.</span></p>

  <p style="text-align: justify;"><span style="font-style:italic;">En iyi dileklerimle,</span></p>

  <p style="text-align: justify;"><span style="font-style:italic;">Sir Patrick Delaney Podmore.</span></p>

  <p style="text-align: justify;">Neredeyse Kafasız Nick öfkeden köpürerek mektubu cebine tıkıştırdı.</p>

  <p style="text-align: justify;">"Kafamı sadece bir santim deriyle bir parça kas yerinde tutuyor, Harry! Çoğu kişi bunu pekâlâ da kafasız sayar ama hayır, Sir Kafası Usulünce Koparılmış Podmore'a bu yetmiyor."</p>

  <p style="text-align: justify;">Neredeyse Kafasız Nick derin derin birkaç kez nefes aldı, sonra daha sakin bir sesle, "Evet," dedi, "seni rahatsız eden şey neymiş bakalım? Elimden bir şey gelir mi?"</p>

  <p style="text-align: justify;">"Hayır. Tabii nereden yedi tane bedava Nimbus 2001 bulacağımızı biliyorsanız, o başka. Slyth..."</p>

  <p style="text-align: justify;">Harry'nin cümlesinin geri kalanı, ayak bilekleri hizasından gelen tiz mi tiz bir miyavlamada kayboldu gitti. Gözlerini aşağı çevirince kendini bir çift lamba misali sarı göze bakarken buldu. Mrs. Norris'ti, hademe Argus Filch'in, öğrencilere karşı sonu gelmez savaşında vekili olarak kullandığı bir deri bir kemik gri kedi.</p>

  <p style="text-align: justify;">Nick hemen, "Burdan gitsen iyi olur, Harry," dedi. "Filch iyi bir gününde değil. Grip olmuş, üçüncü sınıftan birileri de kazayla beş numaralı mahzenin tavanına kurbağa beyni sıvamış. Bütün sabah onu temizledi ve şimdi de seni burada her yana çamur saçarken görürse... " "Tamam,' dedi Harry, gerileyip Mrs. Norris'in suçlayıcı bakışından uzaklaşmaya çalıştı, ama yeterince hızlı davranamamıştı. Onu iğrenç kedisine bağlıyora benzeyen esrarengiz bir güçle o noktaya çekilen Argus Filch, Harry'nin sağ tarafındaki bir duvar örtüsünün içinden aniden belirdi. Deli gibi, kuralları ihlal eden kişiyi arıyordu. Başına kalın bir ekose eşarp sarmıştı, burnu ise her zamankinden daha da mordu.</p>

  <p style="text-align: justify;">"Pislik!" diye haykırdı. Harry'nin Quidditch cüppesinden damlamış çamurlu gölcüğe işaret ederken çenesi titriyordu, gözleri korku verecek şekilde yerinden fırlamıştı. "Her yer karman çorman, her yer leş gibi! Artık yeter, yeter diyorum! Arkamdan gel, Potter!"</p>

  <p style="text-align: justify;">Harry'cik, Neredeyse Kafasız Nick'e umutsuzca el sallyarak Filch'in ardından aşağı indi. Böylece de yerdeki çamurlu ayak izi sayısını iki katına çıkardı.</p>

  <p style="text-align: justify;">Harry daha önce Filch'in odasına hiç girmemişti. Burası, çoğu öğrencinin girmekten kaçındığı bir yerdi. Oda pis ve kasvetliydi, penceresizdi, alçak tavandan sarkan tek bir petrol lambasıyla aydınlanıyordu. İçeri hafif bir balık tava kokusu sinmiş gibiydi. Duvarların önünde tahta dosya dolapları vardı. Harry, üstlerindeki etiketlerden, onların Filch'in şimdiye kadar cezalandırmış olduğu her öğrenci hakkındaki ayrıntıları içerdiklerini anladı. Fred ve George'un kendilerine ait koca bir çekmeceleri vardı. Filch'in masasının arkasındaki duvarda iyice parlatılmış bir zincir ve pranga koleksiyonu asılıydı. Onun, öğrencileri bileklerinden tavana asmasına izin versin diye Dumbledore'a hep yalvardığını herkes bilirdi.</p>

  <p style="text-align: justify;">Filch, masasındaki tüy kutusundan bir tüy kalem yakaladı ve etrafta parşömen aranmaya başladı.</p>

  <p style="text-align: justify;">"Gübre," diye mırıldandı öfkeyle, "dumanı tüten ejderha pisliği... kurbağa beyni... sıçan bağırsağı... artık yeter... ibret olsun diye... form nerde... evet..."</p>

  <p style="text-align: justify;">Masasının çekmecesinden kocaman bir parşömen tomarı çıkardı, koca kara tüy kalemini mürekkep hokkasına batırarak tomarı önünde açtı.</p>

  <p style="text-align: justify;">"Adı... Harry Potter. Suçu..."</p>

  <p style="text-align: justify;">"Bir parçacık çamur, hepsi o!" dedi Harry.</p>

  <p style="text-align: justify;">"Senin için bir parça çamur, beyim, ama benim için fazladan bir saat yerleri ovmak demek!" diye bağırdı</p>

  <p style="text-align: justify;">Filch. Şişkin burnunun ucunda bir damla, hiç de hoş olmayan bir şekilde titreşiyordu. "Suçu... şatoyu kirletmek... verilen hüküm..."</p>

  <p style="text-align: justify;">Akan burnuna dokunan Filch, soluğunu tutmuş, hükmünün okunmasını bekleyen Harry'ye pis pis baktı.</p>

  <p style="text-align: justify;">Ama tam Filch tüy kalemini indirirken, odasının tavanında muazzam bir KÜT! sesi duyuldu, petrol lambası zangırdadı.</p>

  <p style="text-align: justify;">"PEEVES!" diye haykırdı Filch, bir öfke kriziyle tüy kalemini savurdu. "Bu sefer yaktım çıranı, elimden kurtulamazsın!"</p>

  <p style="text-align: justify;">Ve dönüp Harry'ye bir bakış bile atmadan, Filch odadan paytak paytak koşarak çıktı, Mrs. Norris de onun yanı sıra şimşek gibi gidiyordu.</p>

  <p style="text-align: justify;">Peeves okulun hortlağıydı, havada dolaşan cinsten sırıtkan bir tehditti. Kargaşa ve mutsuzluğa yol açmak için yaşardı. Harry, Peeves'i pek sevmezdi ama, zamanlaması için ona şükran duymaktan kendini alamadı. Peeves her ne yaptıysa (ki, sese bakılırsa, bu sefer büyük bir şeyin hakkından gelmişti) Filch'in dikkatini Harry'nin üstünden çeker diye umuyordu.</p>

  <p style="text-align: justify;">Belki de Filch'in geri dönüşünü beklemesi gerektiğini düşünerek, Harry masanın yanındaki güve yenikli koltuğa çöktü. Masada, onun yarı yarıya tamamlanmış formundan başka tek bir şey vardı: Üzerinde gümüşi yazılar olan kocaman, parlak, mor bir zarf. Filch geri dönüyor mu diye çabucak kapıya bir göz atarak zarfı aldı ve okudu.</p>

  <p style="text-align: justify;"><span style="font-style:italic;">ŞİPŞAK BÜYÜ Mektupla Kurs</span></p>

  <p style="text-align: justify;"><span style="font-style:italic;">Yeni Başlayanlar İçin</span></p>

  <p style="text-align: justify;">Meraka kapılan Harry zarfı açtı ve içindeki parşömen desteyi çıkardı. Ön tarafında, gene kıvır kıvır gümüşi yazıyla şöyle diyordu:</p>

  <p style="text-align: justify;"><span style="font-style:italic;">Modern sihrin dünyasında kendinizi geride kalmış gibi mi hissediyorsunuz? Basit büyüyü bile yapamadığınız için kendinizi mazeret uydururken mi buluyorsunuz? Asanızla yaptığınız keder verici marifetler hiç alay konusu olmanıza yol açtı mı?</span></p>

  <p style="text-align: justify;"><span style="font-style:italic;">Bir çare var!</span></p>

  <p style="text-align: justify;"><span style="font-style:italic;">Şipşak Büyü yepyeni, hata yapmayan, çabuk sonuç alan, kolay öğreten bir kurstur. Yüzlerce cadıyla büyücü, Şipşak Büyü metodundan yararlanmıştır!</span></p>

  <p style="text-align: justify;"><span style="font-weight:bold;font-style:italic;">Topsham'lı Madam Z. Nettles şöyle diyor:</span> <span style="font-style:italic;">"Büyülü sözleri bir türlü hatırlayamıyordum, iksirlerim de bir aile şakası halini almıştı! Şimdi, bir Şipşak Büyü Kursu'nun ardından, partilerde ilgi merkezi ben oluyorum ve dostlar, Kıvılcım Solüsyonu'mun reçetesini onlara vereyim diye bana yalvarıyorlar!"</span></p>

  <p style="text-align: justify;"><span style="font-weight:bold;font-style:italic;">Didsbury'den büyücü D. F. Picd şöyle diyor:</span></p>

  <p style="text-align: justify;"><span style="font-style:italic;">"Eskiden karım benim zayıf büyülerime burun kıvırırdı, ama sizin müthiş Şipşak Büyü Kursu'nuza başladıktan bir ay sonra, onu bir Tibet öküzüne çevirdim! Teşekkürler, Şipşak Büyü!"</span></p>

  <p style="text-align: justify;">Meraka kapılan Harry, zarfın içindekilerin geri kalanını da karıştırdı. Filch neden bir Şipşak Büyü istemiş olsundu ki? Yoksa bu onun gerçek bir büyücü olmadığı anlamına mı geliyordu? Harry tam "Birinci Ders: Asanızı Tutmak (Bazı Faydalı İpuçları"nı okuyordu ki, dışarıdan ayağını sürüyen birinin geldiğini duyunca Filch'in döndüğünü anladı. Parşömenleri zarfın içine tıkan Harry, tam kapı açılırken onu gerisin geri masanın üstüne bıraktı.</p>

  <p style="text-align: justify;">Filch zafere ulaşmış görünüyordu.</p>

  <p style="text-align: justify;">Mrs. Norris'e, ağzı kulaklarında, "O kaybolan dolap son derece değerliydi!" diyordu. "Bu sefer Peeves'i buradan sürdüreceğiz, görürsün, şekerim."</p>

  <p style="text-align: justify;">Bakışları Harry'ye takıldı, sonra da Şipşak Büyü zarfına. Harry, zarfın başlangıçtaki yerinden yarım metre kadar uzakta durduğunu fark etti ama, iş işten geçmişti.</p>

  <p style="text-align: justify;">Filch'in solgun yüzü tuğla kırmızısına dönüştü. Harry kendini deprem dalgası boyunda bir öfke krizine hazırladı. Filch aksayarak masasının öbür ucuna gitti, zarfı aldı ve bir çekmeceye attı.</p>

  <p style="text-align: justify;">"Aldın mı... okudun mu?" diye kekeledi.</p>

  <p style="text-align: justify;">"Hayır," diye yalanı kıvırdı Harry hemen.</p>

  <p style="text-align: justify;">Filch, boğumları şişmiş ellerini ovuşturuyordu.</p>

  <p style="text-align: justify;">"Okuduğunu düşünseydim, benim özel... aslında benim olduğundan değil... bir dostun ricası... böyle olsa bile... ancak..."</p>

  <p style="text-align: justify;">Harry dehşete kapılmış, ona bakıyordu. Filch gözüne hiç bu kadar deli görünmemişti. Gözleri yerinden fırlamıştı, gevşek ve sarkık yanaklarından birine bir tik musallat olmuştu, ekose eşarbın da faydasını göremiyordu.</p>

  <p style="text-align: justify;">"Madem öyle... git... tek kelime söyleme... o değil ya... ama okumadınsa eğer... git şimdi, Peeves'in raporunu yazmam gerek... git..."</p>

  <p style="text-align: justify;">Şansına hayret eden Harry odadan ok gibi fırladı, koridoru geçti ve yukarı çıktı. Filch'in odasından ceza yemeden çıkmak bir tür okul rekoruydu herhalde.</p>

  <p style="text-align: justify;">"Harry! Harry! İşe yaradı mı?"</p>

  <p style="text-align: justify;">Neredeyse Kafasız Nick, bir sınıftan çıkıp kayarcasına geldi. Harry onun arkasında büyük bir siyah ve altın rengi dolabın enkazını görüyordu. Çok yüksekten düşmüş gibiydi.</p>

  <p style="text-align: justify;">Nick hevesle, "Peeves'i tam Filch'in odasının üstünde yere çarpsın diye ikna ettim," dedi. "Dikkatini çeler diye düşündüm..."</p>

  <p style="text-align: justify;">Harry şükranla, "Sen miydin o?" diye sordu. "Evet, işe yaradı, ceza bile almadım. Teşekkürler, Nick!"</p>

  <p style="text-align: justify;">Birlikte koridorda yürümeye koyuldular. Harry, Neredeyse Kafasız Nick'in, Sir Patrick'in ret mektubunu hâlâ elinde tuttuğunu fark etti.</p>

  <p style="text-align: justify;">"Keşke Kafasızlar Avı konusunda senin için yapabileceğim bir şey olsa," dedi.</p>

  <p style="text-align: justify;">Neredeyse Kafasız Nick birden olduğu yerde durdu, Harry de dosdoğru onun içinden geçti. Keşke geçmeseydim diye düşündü. Buz gibi bir duşa girmekten farksızdı.</p>

  <p style="text-align: justify;">Nick heyecanla, "Ama benim için yapabileceğin bir şey var," dedi. "Harry -çok fazla şey mi istemiş olurum yoksa- ama hayır, istemezdin... "</p>

  <p style="text-align: justify;">"Ne ama?"</p>

  <p style="text-align: justify;">"Eh işte, bu Cadılar Bayramı benim beş yüzüncü ölüm günüm," dedi Neredeyse Kafasız Nick, dikleşerek ve vakur bir görünüm takınarak.</p>

  <p style="text-align: justify;">"Ah," dedi Harry. Üzgün mü, yoksa mutlu mu görünmesi gerektiğinden emin değildi. "Tamam."</p>

  <p style="text-align: justify;">"Geniş zindanlardan birinde parti veriyorum. Ülkenin her yanından dostlar gelecek. Sen katılabilirsen benim için öyle bir şeref olur ki. Mr. Weasley ile Miss Granger'ın da başımın üstünde yeri var, tabii -ama siz herhalde şölene gideceksiniz." Endişeyle bekliyordu.</p>

  <p style="text-align: justify;">"Hayır," dedi Harry hemen, "gelirim..." "Aziz dostum! Harry Potter benim Ölüm Günü Parti'mde. Ve," durakladı, çok heyecanlı görünüyordu. "Sir Patrick'e beni ne kadar korkutucu ve etkileyici bulduğundan söz edebilir misin acaba?"</p>

  <p style="text-align: justify;">"Ta... tabii," dedi Harry.</p>

  <p style="text-align: justify;">Neredeyse Kafasız Nick, ağzı kulaklarında ona baktı.</p>

  <p style="text-align: justify;">Harry nihayet üstünü değiştirip Ortak Salon'da onunla Ron'a katılınca, Hermione hevesle, "Bir Ölüm Günü Partisi, ha?" dedi. "Bahse girerim ki böyle bir partiye gittiğini söyleyebilecek çok az kişi vardır - müthiş olacak!"</p>

  <p style="text-align: justify;">İksir ev ödevinin yarısında olan Ron, hırçın hırçın, "İnsan niye öldüğü günü kutlamak istesin ki?" diye sordu. "Bana çok iç karartıcı geliyor..."</p>

  <p style="text-align: justify;">Yağmur, şimdi mürekkep siyahı olan pencere camlarını hâlâ dövüyordu, ama içeride her şey pırıl pırıldı, neşeliydi. Şöminenin alevleri, insanların oturmuş okuduğu, konuştuğu, ev ödevlerini yaptığı yumuşacık koltuklara yansımıştı. Fred ve George ise, bir semendere Filibuster Maytabı yedirilirse ne olacağını anlamaya çalışıyorlardı. Fred, cırtlak turuncu, ateşte yaşayan kertenkeleyi bir Sihirli Yaratıkların Bakımı sınıfından çalmıştı. Semender şimdi, meraklı insanlar yumağıyla çevrilmiş olarak bir masa üzerinde için için yanıyordu.</p>

  <p style="text-align: justify;">Harry tam Ron ve Hermione'ye Filch ile Şipşak Büyü Kursu'ndan söz edecekti ki, Semender birden havaya vınladı. Deli gibi odanın etrafında dönenirken gürültülü kıvılcımlar ve çat çut sesleri çıkarıyordu. Percy'nin Fred ve George'a sesi kısılana kadar avaz avaz bağırışı, Semender'in ağzından yağmur gibi yağan mandalina rengi yıldızların görkemli gösterisi ve buna eşlik eden patlamalar hem Filch'i, hem de Şipşak Büyü'yü Harry'nin aklından uzaklaştırdı.</p>

  <p style="text-align: justify;">Cadılar Bayramı geldiğinde, Harry, Ölüm Günü Partisi'ne gitmek için düşüncesizce söz verdiğine çoktan pişman olmuştu. Okulun geri kalanı mutluluk içinde Cadılar Bayramı Şöleni'ni bekliyordu. Büyük Salon her zamanki gibi canlı yarasalarla donatılmıştı. Hagrid'in muazzam balkabaklarının içleri oyulmuş, üç kişinin girip oturabileceği fenerler haline getirilmişlerdi. Dumbledore'un eğlence olsun diye, dans eden bir iskelet topluluğuyla anlaştığı yolunda söylentiler vardı.</p>

  <p style="text-align: justify;">Hermione bir patron edasıyla Harry'yi uyardı: "Söz sözdür, Harry. Ölüm Günü Partisi'ne gideceğim dedin bir kere."</p>

  <p style="text-align: justify;">Böylece, saat yedide Harry, Ron ve Hermione ağzına kadar dolu, altın tabaklar ve mumlarla davet edici bir şekilde pırıl pırıl parlayan Büyük Salon'un kapısını es geçtiler ve onun yerine zindanlara doğru yürüdüler.</p>

  <p style="text-align: justify;">Neredeyse Kafasız Nick'in partisine giden geçidin iki yanına da mumlar dizilmişti. Ama bunlar şen bir hava yaratmaktan çok uzak, uzun, ince, kapkara mumlardı. Hepsi parlak mavi bir alevle yanıyor ve çocukların yaşayan yüzlerine bile loş, hayaletimsi bir ışık vurduruyordu. Harry titreyip cüppesine sıkıca sarınırken, bin tırnağın muazzam bir karatahtayı tırmalamasından çıkıyora benzeyen bir ses duydu.</p>

  <p style="text-align: justify;">Ron, "Buna müzik mi diyorlar yoksa?" diye fısıldadı. Bir köşeyi döndüler ve siyah kadife perdeler asılı bir kapıda duran Neredeyse Kafasız Nick'i gördüler.</p>

  <p style="text-align: justify;">"Sevgili dostlarım," dedi yas tutar bir havayla, "hoş geldiniz, hoş geldiniz... gelebilmenize o kadar sevindim ki..."</p>

  <p style="text-align: justify;">Tüylü şapkasını çıkarıp reverans yaparak onları içeri aldı.</p>

  <p style="text-align: justify;">İnanılmaz bir manzaraydı. Zindan yüzlerce inci beyazı, saydam insanla doluydu. Çoğu, kalabalık dans pistinin etrafında uçuyor ve kara perdeli bir platformdaki orkestranın çaldığı otuz müzikal testereden çıkan korkunç, titrek sesle vals yapıyordu. Tepedeki avizedeki bin kara mumdan gece mavisi bir ışık geliyordu. Solukları önlerinde sis gibi yükseliyordu: Bir buzluğa girmek gibiydi.</p>

  <p style="text-align: justify;">Ayaklarını ısıtmak isteyen Harry, "Etrafa bir göz atalım mı?" diye sordu.</p>

  <p style="text-align: justify;">Ron kaygılı bir edayla, "Kimsenin içinden geçmemeye dikkat edin," dedi. Dans pistinin etrafından dolaştılar. Bir grup kasvetli rahibenin, zincirlerle bağlı pejmürde bir adamın ve başından ok çıkan bir şövalyeyle konuşan şen şakrak Hufflepuff hayaleti Şişman Keşiş'in yanından geçtiler. Harry hayaletlerin, girişi kan lekeleriyle kaplı, sıska, gözünü dikip bakan Slyterin hayaleti Kanlı Baron'un çok uzağından görünce şaşırmadı.</p>

  <p style="text-align: justify;">Hermione birden durarak, "Ah, hayır," dedi. "Geri dönün, geri dönün. Mızmız Myrtle'la konuşmak istemiyorum..."</p>

  <p style="text-align: justify;">Çabucak arkaya dönüp giderlerken Harry, "Kim?" dedi.</p>

  <p style="text-align: justify;">"Birinci kattaki kızlar tuvaletinin hayaleti, orayı mesken tutmuş."</p>

  <p style="text-align: justify;">"Bir tuvaleti mi mesken tutmuş?"</p>

  <p style="text-align: justify;">"Evet. Bir süredir bozuk, çünkü ikide bir sinir krizi geçiriyor ve orayı su bastırıyor. Ben oraya elimden geldiğince gitmezdim zaten, o yüzünüze karşı feryat ederken tuvalete girmek acayip zor..."</p>

  <p style="text-align: justify;">"Bak, yemek!" dedi Ron.</p>

  <p style="text-align: justify;">Zindanın öbür tarafında, gene siyah kadife örtülü uzun bir masa vardı. Hevesle yaklaştılar, ama bir an sonra dehşet içinde oldukları yerde kalakaldılar. Koku hayli iğrençti. Güzel gümüş tabaklara büyük, kokmuş balıklar yerleştirilmiş, kömür karası pastalar tepsilere yığılmıştı; kurtlanmış koca bir tabak sakatat yemeği ile kürkümsü yeşil bir küfle kaplanmış bir dilim peynir de vardı. Şeref mevkiinde ise mezar taşı biçiminde, kurşuni renkte muazzam bir pasta duruyordu. Üzerine katran gibi bir kremayla şunlar yazılmıştı:</p>

  <p style="text-align: justify;"><span style="font-style:italic;">Sir Nicholas de Mimsy Porpington 31 Ekim 1492'de öldü.</span></p>

  <p style="text-align: justify;">Harry, tostoparlak çömelmiş halde masaya yaklaşan bir hayaleti hayretler içinde gözledi. Hayalet, kokmuş som balıklarından birinin içinden geçecek şekilde ağzını açmıştı.</p>

  <p style="text-align: justify;">Harry ona, "İçinden geçerken tadını alabiliyor musunuz?" diye sordu.</p>

  <p style="text-align: justify;">Hayalet hüzünlü bir şekilde, "Hemen hemen," dedi ve kayıp gitti.</p>

  <p style="text-align: justify;">Hermione, bilmiş bilmiş, "Sanırım daha güçlü bir tadı olsun diye kokmaya bırakmışlar” dedi. Bir yandan da burnunu tutarak çürük sakatat yemeğini görmek için üstüne eğiliyordu.</p>

  <p style="text-align: justify;">Ron, "İlerleyelim mi?" dedi. "Midem bulandı."</p>

  <p style="text-align: justify;">Ancak tam dönmüşlerdi ki, küçük bir adam bir hamlede masanın altından fırladı ve tam karşılarında havada durdu.</p>

  <p style="text-align: justify;">Harry dikkatli bir şekilde, "Selam, Peeves," dedi. Çevrelerindeki hortlakların aksine, Peeves, solgun ve saydamın tam tersi bir kılıktaydı. Parlak turuncu bir parti şapkası takmıştı, yerinde dönen bir papyon kravatı vardı. Geniş, kötücül yüzünde de koca bir tebessüm.</p>

  <p style="text-align: justify;">"Kuruyemiş ister misiniz?" diye sordu tatlı tatlı, onlara bir kâse mantarlı fıstık uzatarak.</p>

  <p style="text-align: justify;">"Hayır, teşekkürler," dedi Hermione.</p>

  <p style="text-align: justify;">Peeves, gözleri fıldır fıldır oynayarak, "Zavallı Myrtle'dan söz ettiğini duydum," dedi. "Zavallı Myrtle için kaba şeyler söyledin." Derin bir nefes alıp böğürdü. "OYY! MYRTLE!"</p>

  <p style="text-align: justify;">Hermione, deli gibi, "Ah hayır, Peeves," diye fısıldadı. "Ona neler söylediğimi söyleme, sahiden çok üzülür. Onu kastetmemiştim zaten, ona bir itirazım yok - şey... selam, Myrtle."</p>

  <p style="text-align: justify;">Bir kızın tıknaz hayaleti kayıp gelmişti. Harry'nin gördüğü en üzgün yüzü, düz saçlar ve kalın, incili gözlüğün arkasında yarı yarıya saklamıştı.</p>

  <p style="text-align: justify;">"Ne?" dedi, somurtkan bir edayla.</p>

  <p style="text-align: justify;">Hermione sahte ve tiz bir sesle, "Nasılsın, Myrtle?" dedi. "Seni tuvalet dışında görmek ne güzel."</p>

  <p style="text-align: justify;">Myrtle burnunu çekti.</p>

  <p style="text-align: justify;">Peeves sinsi sinsi Myrtle'ın kulağına, "Miss Granger az önce senden bahsediyordu," dedi.</p>

  <p style="text-align: justify;">Hermione gözlerinden ateşler saçarak Peeves'e baktı. "Sadece şey diyordum... şey... bu gece ne kadar güzel göründüğünü."</p>

  <p style="text-align: justify;">Myrtle kuşkuyla Hermione'yi süzdü. Küçük, saydam gözlerine gümüşi yaşlar dolarken, "Benimle alay ediyorsun," dedi.</p>

  <p style="text-align: justify;">"Hayır -doğru söylüyorum- az önce Myrtle'ın ne güzel göründüğünü söylemedim mi?" dedi Hermione, Harry ile Ron'un kaburgalarını acıtacak gibi dürterek.</p>

  <p style="text-align: justify;">"Ah, evet..." "Dedi ya..."</p>

  <p style="text-align: justify;">"Bana yalan söylemeyin," diye hıçkırdı Myrtle, şimdi yaşlar yüzünden aşağı sel gibi akıyor, Peeves de omzunun üstünden bakıp kıkır kıkır gülüyordu. "İnsanların arkamdan benim için neler dediğini bilmiyorum mu sanıyorsunuz? Şişko Myrtle! Çirkin Myrtle! Mutsuz, mızmız, mıymıntı Myrtle!"</p>

  <p style="text-align: justify;">Peeves kulağına, "Sivilceli'yi unuttun," dedi. Mızmız Myrtle ıstıraplı hıçkırıklara boğuldu ve zindandan kaçtı. Peeves de ardından fırlayarak onu küflü fıstık yağmuruna tuttu. Bir yandan da bağırıyordu: "Sivilceli! Sivilceli!"</p>

  <p style="text-align: justify;">"Hey Tanrım," dedi Hermione hüzünle. Neredeyse Kafasız Nick şimdi kalabalığın içinden onlara doğru kayıyordu. "Eğleniyor musunuz?" "Ah, evet” diye yalan söylediler. "Doğrusu katılım hiç de kötü sayılmaz," dedi Neredeyse Kafasız Nick iftiharla. "Dertli Dul kalkıp ta Kent'ten geldi... Eh, artık konuşmamı yapmanın vakti geldi sanırım. Gideyim de orkestrayı uyarayım..."</p>

  <p style="text-align: justify;">Ancak orkestra tam o anda çalmayı kesti. Bir av borusu çalarken onlar ve zindandaki herkes sustu, heyecanla etraflarına bakınmaya koyuldular.</p>

  <p style="text-align: justify;">Neredeyse Kafasız Nick, acı acı, "İşte buyrun," dedi.</p>

  <p style="text-align: justify;">Zindan duvarından, her birinin sırtında kafasız bir binicinin bulunduğu bir düzine at fırlayıp çıktı. Hazır bulunanlar alkışladı. Harry de tam alkışlamaya başlayacakken, Nick'in yüzündeki ifadeyi görünce hemen kesti.</p>

  <p style="text-align: justify;">Atlar dörtnala dans pistinin ortasına gelip durdu, şaha kalkıp öne atıldılar ve sakallı kafası kolunun altında olan öndeki iriyarı bir hayalet boruyu çalarak aşağı atladı. Kalabalığın üzerinden görebilmek için kafasını havaya kaldırdı (herkes güldü) ve yeniden boynunun üstüne bastırarak uzun adımlarla Neredeyse Kafasız Nick'in yanına geldi.</p>

  <p style="text-align: justify;">"Nick!" diye gürledi. "Nasılsın? Kafan hâlâ sarkıp duruyor mu orda?"</p>

  <p style="text-align: justify;">Hohhoho diye canı yürekten bir kahkaha attı ve Neredeyse Kafasız Nick'in omzuna vurdu.</p>

  <p style="text-align: justify;">Nick resmiyetle, "Hoş geldin, Patrick," dedi.</p>

  <p style="text-align: justify;">Patrick ise Harry, Ron ve Hermione'yi görmüştü. Çok şaşırmış gibi sahte bir sıçrayışla havaya yükselerek, "Canlı canlı insanlar!" dedi. Öyle sıçradı ki başı yeniden düştü (kalabalık, uluya uluya güldü).Neredeyse Kafasız Nick kapkara bir edayla, "Çok komik," dedi.</p>

  <p style="text-align: justify;">Sir Patrick'in başı yerden, "Nick'e aldırmayın!" diye bağırdı. "Ava katılmasına izin vermedik diye hâlâ canı sıkkın! Ama ne diyeyim -adama baksanıza -"</p>

  <p style="text-align: justify;">Nick'in anlamlı bir bakış attığı Harry, "Bence," dedi telaşla, "Nick çok korkutucu ve... şey."</p>

  <p style="text-align: justify;">"Ha!" diye feryat etti Sir Patrick'in başı. "Bahse girerim senden bunu söylemeni istemiştir!"</p>

  <p style="text-align: justify;">Neredeyse Kafasız Nick, "Herkes dikkatini benim üstümde toplarsa," dedi, "konuşma yapma vaktim geldi!" Platforma yürüyüp çıktı, buz mavisi bir projektör ışığının içine girdi.</p>

  <p style="text-align: justify;">"Benim matemi tutulmuş lordlarım, leydilerim ve centilmenler, büyük bir üzüntüyle... "</p>

  <p style="text-align: justify;">Ama kimse sonrasını duymadı. Sir Patrick ile Kafasızlar Avı'nın geri kalan üyeleri bir Kafa Hokeyi oyunu başlatmışlardı, kalabalık da izlemek için dönüyordu. Neredeyse Kafasız Nick dinleyicilerinin ilgisini yeniden çekmek için boşa çaba harcadı, ama Sir Patrick'in kafası alkışlar arasında yanından geçip gidince vazgeçti.</p>

  <p style="text-align: justify;">Harry artık çok üşümüştü, üstelik de acıkmıştı.</p>

  <p style="text-align: justify;">Ron, orkestra yeniden çalmaya başlayıp hayaletler yeniden dans pistine çıkınca, "Buna daha fazla dayanamayacağım," diye mırıldandı, dişleri takırdayarak.</p>

  <p style="text-align: justify;">Harry ona hak verdi: "Hadi gidelim."</p>

  <p style="text-align: justify;">Onlara bakan herkese başlarıyla selam verip gülümseyerek geri geri kapıya doğru gittiler. Bir dakika sonra da kara mumlarla dolu geçitten telaşla geçiyorlardı.</p>

  <p style="text-align: justify;">Ron umutla, "Puding bitmemiş olabilir," dedi. Önlerine düşmüş, Giriş Salonu'nun merdivenlerine doğru gidiyordu.</p>

  <p style="text-align: justify;">Ve Harry o zaman sesi duydu.</p>

  <p style="text-align: justify;"><span style="font-style:italic;">”... deş... parçala... öldür...”</span></p>

  <p style="text-align: justify;">Aynı sesti, Lockhart’ın odasında duyduğu o soğuk, canice ses.</p>

  <p style="text-align: justify;">Sendeleyerek durdu, taş duvara tutunarak var gücüyle dinledi. Çevresine bakındı, loş geçidi boydan boya gözden geçirdi.</p>

  <p style="text-align: justify;">"Harry, ne olu...?"</p>

  <p style="text-align: justify;">"Gene o ses - susun bir dakika -"</p>

  <p style="text-align: justify;"><span style="font-style:italic;">”... öyyyle açım... öyle uzun zamandır..”</span></p>

  <p style="text-align: justify;">Harry ısrarla, "Dinleyin!" dedi. Ron ve Hermione donup kalarak onu gözlediler.</p>

  <p style="text-align: justify;"><span style="font-style:italic;">”... öldür... öldürme vakti...”</span></p>

  <p style="text-align: justify;">Ses giderek uzaklaşıyordu. Harry onun hareket edip gittiğinden, yukarı çıktığından emindi. Karanlık tavana bakarken korku ve heyecan karışımı bir duyguya kapıldı: Nasıl olur da yukarı çıkardı? Taş tavanların etkilemediği bir hortlak mıydı?</p>

  <p style="text-align: justify;">"Buradan," diye bağırdı ve merdivenlerden yukarı, Giriş Salonu'na doğru koşmaya başladı. Burada bir şey duymaya çalışmak umutsuzdu, Büyük Salon'dan Cadılar Bayramı Şöleni'nin uğultusu yansıyordu. Harry mermer merdivenlerden birinci kata koştu, Ron ve Hermione arkasından takırdıyorlardı. "Harry, biz neyin -" "HİŞŞT!" Harry duymaya çalıştı. Uzaklardan, bir üst kattan, gittikçe hafifleyen sesi duydu: "... Kan kokusu alıyorum... KAN KOKUSU ALIYORUM!"</p>

  <p style="text-align: justify;">Harry'nin midesi sıkıştı. "Birini öldürecek!" diye bağırdı, Ron ve Hermione'nin şaşkın yüzlerini görmezden gelerek bir sonraki merdivenin basamaklarını üçer üçer çıktı, bir yandan da kendi ayak seslerinin ötesini dinlemeye çalışıyordu.</p>

  <p style="text-align: justify;">Harry, peşinde hızlı hızlı soluk alan Ron ve Hermione ile ikinci katın tamamını hızla dolaştı ve bir köşeyi dönüp son, ıssız geçide gelene kadar durmadı.</p>

  <p style="text-align: justify;">Ron, yüzündeki teri silerek, "Harry, neyin nesiydi bu?" diye sordu. "Ben hiçbir şey duymadım..."</p>

  <p style="text-align: justify;">Ama Hermione birden hızla içini çekti ve koridorun aşağısını işaret etti.</p>

  <p style="text-align: justify;">"Bakın!"</p>

  <p style="text-align: justify;">İlerdeki duvarda bir şey parlıyordu. Yavaşça, karanlıkta etrafı kollayarak yaklaştılar. Duvarın iki pencere arasında kalan kısmına, koskoca harflerle, meşalelerin alevinde titreşip duran bir şeyler yazılmıştı.</p>

  <p style="text-align: justify;"><span style="font-style:italic;">SIRLAR ODASI AÇILDI. VARİSİN DÜŞMANLARI, KENDİNİZİ KOLLAYIN.</span></p>

  <p style="text-align: justify;">"O da ne öyle - altında asılı olan ne?" dedi Ron, sesi titreyerek.</p>

  <p style="text-align: justify;">Daha yakına gelirlerken Harry az daha kayıp düşüyordu. Yerde koca bir su gölcüğü vardı. Ron ve Hermione onu tuttu, mesaja doğru yavaş yavaş ilerlediler. Gözleri, mesajın altındaki kara bir gölgeye dikilmişti.</p>

  <p style="text-align: justify;">Üçü birden ne olduğunu aynı anda fark etti ve üçü birden bir şapırtıyla geriye sıçradı.</p>

  <p style="text-align: justify;">Hademenin kedisi Mrs. Norris, meşale halkasına kuyruğundan asılmıştı. Tahta gibi sertti, gözleri faltaşı gibi açılmış bakıyordu.</p>

  <p style="text-align: justify;">Birkaç saniye kıpırdamadılar. Sonra Ron, "Gidelim burdan," dedi.</p>

  <p style="text-align: justify;">Harry, sıkıntıyla, "Yardım etmeye çalışmamız gerekmez mi?" diye sordu.</p>

  <p style="text-align: justify;">"İnan bana," dedi Ron. "Bizi burada bulmalarını istemeyiz."</p>

  <p style="text-align: justify;">Ama çok geç kalmışlardı. Uzaklardan gelen ve gök gürültüsünü andıran bir uğultu, onlara şölenin sona erdiğini anlattı. Durdukları koridorun iki tarafından merdivenleri çıkan yüzlerce ayağın sesi ile, doymuş insanların keyifli konuşmaları geliyordu. Bir an sonra ise öğrenciler her iki yanından geçide dalmışlardı.</p>

  <p style="text-align: justify;">Bütün o gevezelik, koşuşturma, gürültü, öndekıler asılı kediyi görünce bir anda kesildi. Harry, Ron ve Hermione koridorun ortasında tek başlarına kalakalmışlardı, susan öğrenciler tüyler ürpertici manzarayı görmek için önlerindekileri itiyorlardı.</p>

  <p style="text-align: justify;">Derken birisi sessizliğin ortasında haykırdı.</p>

  <p style="text-align: justify;">"Varisin düşmanları, kendinizi kollayın! Sıra sizde, Bulanıklar!"</p>

  <p style="text-align: justify;">Draco Malfoy'du. İte kaka kalabalığın önüne gelmişlerdi, hareketsiz kedi manzarası karşısında sırıtırken soluk gözleri canlanmış, genelde kansız olan yüzü kızarmıştı.</p>
</body>
</html>
