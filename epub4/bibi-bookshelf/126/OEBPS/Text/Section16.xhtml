<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: center;">ON ALTINCI BÖLÜM: SIRLAR ODASI</h4>

  <p style="text-align: justify;">"Tuvalette onca zaman geçirdik, hemen dibimizdeydi," dedi Ron ertesi gün kahvaltıda acı acı. "Ona sorabilirdik, ama şimdi..."</p>

  <p style="text-align: justify;">Örümcek aramak yeterince zor olmuştu zaten. Öğretmenleri atlatıp bir kızlar tuvaletine girmek, hele ilk saldırının gerçekleştiği yerin hemen yanı başındaki tuvalete girmek, imkânsıza yakın olacaktı.</p>

  <p style="text-align: justify;">Ama o günkü ilk dersleri Biçim Değiştirme sırasında, haftalardır ilk kez Sırlar Odası'nı akıllarından çıkaran bir şey oldu. Ders başlayalı on dakika olmuştu ki, Profesör McGonagall haziranın birinci günü, yani tam bir hafta sonra sınavların başlayacağını söyledi.</p>

  <p style="text-align: justify;">"Sınavlar mı?" diye uludu Seamus Finnigan. "Hâlâ sınav mı oluyoruz?"</p>

  <p style="text-align: justify;">Harry'nin arkasından bir gümbürtü yükseldi. Neville Longbottom'ın asası elinden kayıp sırasının ayaklarından birini yok etmişti. Profesör McGonagall kendi asasını sallayarak bacağı geri getirdi ve kaşlarını çatarak Seamus'a döndü.</p>

  <p style="text-align: justify;">"Şu sıralarda okulu açık tutmamızın tek amacı eğitime devam etmenizi sağlamak," dedi sertçe. "Bu yüzden her zamanki gibi sınav yapılacak, eminim hepiniz öğrendiklerinizi sıkı sıkı tekrar ediyorsunuzdur."</p>

  <p style="text-align: justify;">Sıkı sıkı tekrar etmek mi?! Şatoda şartlar böyleyken sınav yapılacağı Harry'nin hiç aklına gelmemişti. Odayı isyankâr homurdanmalar sardı, bu durum da Profesör McGonagall'ın kaşlarını daha da çatmasına neden oldu. "Profesör Dumbledore, okulu mümkün olduğunca normal bir şekilde devam ettirme talimatı vermişti," dedi. "Buna bu yıl ne kadar öğrendiğinizi kontrol etmenin de dahil olduğunu söylememe herhalde gerek yoktur.”</p>

  <p style="text-align: justify;">Harry başını eğip, terliğe çevirmesi gereken bir çift tavşana baktı. Bu yıl şimdiye kadar ne öğrenmişti? Bir sınavda işine yarayacak hiçbir şey gelmiyordu aklına.</p>

  <p style="text-align: justify;">Ron ise sanki az önce biri ona gidip Yasak Orman'da yaşamasını söylemiş gibi görünüyordu.</p>

  <p style="text-align: justify;">Tiz bir ıslık çalmaya başlamış olan asasını kaldırarak, "Bununla sınava girdiğimi düşünebiliyor musun?" diye sordu Harry'ye.</p>

  <p style="text-align: justify;">İlk sınavlarından üç gün önce, Profesör McGonagall kahvaltıda bir duyuru daha yaptı.</p>

  <p style="text-align: justify;">"Müjdem var," dedi. Bunun üzerine Büyük Salon, sessizleşeceğine gürültüye boğuldu.</p>

  <p style="text-align: justify;">"Dumbledore geri dönüyor!" diye neşeyle bağırdı birkaç kişi.</p>

  <p style="text-align: justify;">Ravenclaw masasından bir kız, "Slytherin'in Vârisi'ni yakaladınız!" diye çığlık attı.</p>

  <p style="text-align: justify;">"Quidditch maçlarına devam ediliyor!" diye kükredi Wood heyecanla.</p>

  <p style="text-align: justify;">Gürültü dinince, Profesör McGonagall lafına devam etti: "Profesör Sprout sonunda adamotlarının kesime hazır olduğunu söyledi bana. Bu gece, taşlaşmış olanları eski hallerine döndürebileceğiz. Herhalde söylememe gerek yoktur: İçlerinden biri bize, onlara kimin ya da neyin saldırdığını söyleyebilir. Ben bu korkunç yılın suçluyu yakalamamızla sona ereceği konusunda umutluyum."</p>

  <p style="text-align: justify;">Salonu bir coşku seli kapladı. Harry, Slytherin masasına baktı ve Draco Malfoy'un bu coşkuyu paylaşmadığını görünce şaşırmadı. Ron ise günlerdir olmadığı kadar mutlu görünüyordu.</p>

  <p style="text-align: justify;">"Myrtle'a sormuşuz sormamışız, fark etmeyecek o zaman!" dedi Harry'ye. "Herhalde Hermione'yi uyandırdıklarında, merak ettiğimiz her şeyin cevabını verebilecek! Hoş, üç gün sonra sınavların başladığını öğrendiğinde deliye dönecek ya. Dersleri tekrar etmedi çünkü. Belki de sınavlar bitene kadar onu öyle bırakmak daha nazikçe bir hareket olur."</p>

  <p style="text-align: justify;">O sırada Ginny Weasley geldi ve Ron'un yanına oturdu. Gergin ve kaygılı görünüyordu, Harry onun ellerini kucağında kıvırıp durduğunu gördü.</p>

  <p style="text-align: justify;">"Ne oldu?" dedi Ron, biraz daha lapa alarak. Ginny bir şey söylemedi, ama yüzünde korku dolu bir ifadeyle Gryffindor masasına göz gezdirdi. Yüzündeki ifade Harry'ye birini hatırlatıyordu ama, kimi hatırlattığını çıkaramıyordu.</p>

  <p style="text-align: justify;">"Çıkar ağzındaki baklayı," dedi Ron, ona bakarak. Harry birden Ginny'nin kimi andırdığını fark etti. Sandalyesinde hafif hafif ileri geri sallanıyordu. Tıpkı Dobby’nin yasak bilgi vermenin eşiğine geldiğinde sallandığı gibi.</p>

  <p style="text-align: justify;">"Bir şey söylemem lazım," diye mırıldandı, Harry'ye bakmamaya dikkat ederek. "Nedir?" dedi Harry.</p>

  <p style="text-align: justify;">Ginny sanki doğru sözcükleri bulamıyormuş gibi görünüyordu.</p>

  <p style="text-align: justify;">"Ne?" dedi Ron.</p>

  <p style="text-align: justify;">Ginny ağzını açtı, ama ses çıkmadı. Harry öne doğru eğilip, Ginny ve Ron dışında kimse onları duymasın diye usulca konuştu.</p>

  <p style="text-align: justify;">"Sırlar Odası'yla ilgili bir şey mi? Bir şey mi gördün? Tuhaf davranan birini mi?"</p>

  <p style="text-align: justify;">Ginny derin bir soluk aldı ve tam o anda Percy Weasley çıkageldi. Yorgun ve solgun görünüyordu.</p>

  <p style="text-align: justify;">"Yemeğini bitirdiysen, yerine oturacağım, Ginny. Açlıktan ölüyorum. Devriye görevim yeni bitti."</p>

  <p style="text-align: justify;">Ginny sandalyesine elektrik verilmiş gibi fırladı, Percy'ye kaçamak, korku dolu bir bakış fırlattı ve uzaklaştı. Percy oturup masanın ortasından bir fincan kaptı. "Percy!" dedi Ron kızgın bir sesle. "Tam bize önemli bir şey söylemek üzereydi!"</p>

  <p style="text-align: justify;">Percy çayını yudumlamaktayken, birden tıkandı. "Ne tür bir şey?" dedi öksürerek.</p>

  <p style="text-align: justify;">"Tam ona tuhaf bir şey görüp görmediğini sormuştum, oda-".</p>

  <p style="text-align: justify;">"Ha -o mesele- onun Sırlar Odası'yla bir ilgisi yok," dedi Percy hemen.</p>

  <p style="text-align: justify;">"Nereden biliyorsun?" dedi Ron. Kaşlarını kaldırmıştı.</p>

  <p style="text-align: justify;">"Şey, ee, ille de bilmeniz gerekiyor... Ginny, ee, geçen gün ben tam şey, neyse - mesele şu ki beni bir şey yaparken gördü, ben de, ehem, bundan kimseye bahsetmemesini istedim. Doğrusu onun sır tutacağını düşünmüştüm. Önemli bir şey değil, gerçekten, ama ben yine de... "</p>

  <p style="text-align: justify;">Harry, Percy’yi hiç bu kadar rahatsız görmemişti.</p>

  <p style="text-align: justify;">"Ne yapıyordun, Percy?" dedi Ron sırıtarak. "Haydi, söyle bize, gülmeyeceğiz."</p>

  <p style="text-align: justify;">Percy onun gülümsemesine cevap vermedi.</p>

  <p style="text-align: justify;">"Şu ekmeği uzatsana, Harry, açlıktan ölüyorum."</p>

  <p style="text-align: justify;">Harry ertesi gün bütün esrarın kendilerinin yardımı olmadan da çözülebileceğini biliyordu, ama Myrtle'la konuşma fırsatı çıkarsa bunu es geçecek de değildi. Ve onun şansına, sabahın ortasında Gilderoy Lockhart onları Sihir Tarihi dersine götürürken, o fırsat çıktı.</p>

  <p style="text-align: justify;">Lockhart tehlikenin geçtiği konusunda onları defalarca temin etmiş, her seferinde de yanıldığı hemen ortaya çıkmıştı. Yine de artık koridorda başlarına bir şey gelmesin diye onlara eşlik etmenin boşuna zahmet olduğuna bütün kalbiyle inanıyordu. Saçı her zamanki gibi parlak değildi; gecenin büyük bir bölümünde uyumamış ve dördüncü katta devriye gezmişe benziyordu. "Bunu bir kenara yazın," dedi, onların başında bir köşeyi dönerek, "O zavallı taşlaşmış insanların ağzından çıkacak ilk kelime, "Hagrid'di," olacak. Doğrusu Profesör McGonagall'ın bütün bu güvenlik önlemlerini gerekli bulmasına şaşıyorum."</p>

  <p style="text-align: justify;">"Bence haklısınız, efendim," dedi Harry. Ron şaşkınlıktan kitaplarını düşürdü.</p>

  <p style="text-align: justify;">"Teşekkür ederim, Harry," dedi Lockhart kibarca. Hufflepuff'lardan oluşan uzun bir sıranın geçmesini beklediler. "Yani biz öğretmenlerin, öğrencileri sınıflarına götürmek ve bütün gece nöbet tutmak dışında da yeterince işi var zaten..."</p>

  <p style="text-align: justify;">"Doğru," dedi Ron, Harry'nin ne yapmak istediğini anlayarak. "Niye bizi burada bırakmıyorsunuz, efendim, sadece bir koridorluk yolumuz kaldı."</p>

  <p style="text-align: justify;">"Bir şey diyeyim mi, Weasley, sanırım öyle yapacağım," dedi Lockhart. "Gidip bir sonraki dersime hazırlanmalıyım."</p>

  <p style="text-align: justify;">Ve hızla yanlarından ayrıldı.</p>

  <p style="text-align: justify;">"Derse hazırlanacakmış,” diye dudak büktü Ron arkasından. "Saçımı tarayacağım desene şuna."</p>

  <p style="text-align: justify;">Arkada kalıp diğer Gryfindor'ların gitmesini beklediler, sonra da bir yan koridora dalıp hızla Mızmız Myrtle'ın tuvaletine doğru ilerlediler. Ama tam zekice planlarından dolayı birbirlerini kutluyorlardı ki... "Potter! Weasley! Ne yapıyorsunuz?"</p>

  <p style="text-align: justify;">Profesör McGonagall'dı bu. Kızgınlıktan dudaklarını öyle sıkmıştı ki, ağzı zar zor seçiliyordu.</p>

  <p style="text-align: justify;">"Biz - biz -" diye geveledi Ron. "Biz gidip-" "Hermione'ye bakacaktık," dedi Harry. Ron da, Profesör McGonagall da gözlerini ona diktiler.</p>

  <p style="text-align: justify;">"Onu çok uzun süredir görmedik, Profesör," diye aceleyle devam etti Harry, Ron'un ayağına basarak. "Gizlice hastane kanadına girip, ona adamotlarının hazır olduğunu ve, şey, merak etmemesini söyleyecektik."</p>

  <p style="text-align: justify;">Profesör McGonagall hâlâ gözlerini dikmiş ona bakıyordu ve Harry onun ha patladığını ha patlayacağını düşünüyordu. Ama Profesör onun yerine, tuhaf, kısık bir sesle konuştu.</p>

  <p style="text-align: justify;">"Tabii," dedi. Harry şaşkınlık içinde, boncuk gibi gözünün kenarında bir damla yaşın parıldadığını gördü. "Tabii, biliyorum, bundan en çok etkilenenler, onların arkadaşları... Çok iyi anlıyorum. Evet, Potter, tabii ki Miss Granger’ı ziyaret edebilirsiniz. Ben Profesör Binns'e nereye gittiğinizi söylerim. Madam Pomfrey'ye benim izin verdiğimi söyleyin."</p>

  <p style="text-align: justify;">Harry ve Ron, bunu ceza almadan atlattıklarına inanmakta güçlük çekerek uzaklaştılar. Köşeyi döndüklerinde, Profesör McGonagall'ın burnunu çektiğini açık bir şekilde duydular.</p>

  <p style="text-align: justify;">"İşte bu," dedi Ron hararetle, "şimdiye kadar uydurduğun en iyi hikâyeydi."</p>

  <p style="text-align: justify;">Şimdi hastane kanadına gidip Madam Pomfrey'ye, Hermione'yi ziyaret etmek için Profesör McGonagall'dan izin aldıklarını söylemekten başka çareleri yoktu.</p>

  <p style="text-align: justify;">Madam Pomfrey, pek gönülsüzce olsa da, onları gene içeri aldı.</p>

  <p style="text-align: justify;">"Taşlaşmış biriyle konuşmanın hiç anlamı yok," dedi. Hermione'nin yanı başındaki sandalyeye oturduklarında ona hak vermek zorunda kaldılar. Hermione'nin yüzündeki ifadeden anlaşıldığına göre, ziyaretçileri olduğundan haberi bile yoktu. Pekâlâ onun yerine yatağının yanındaki dolaba da söyleyebilirlerdi endişelenmemesini.</p>

  <p style="text-align: justify;">"Yine de saldırganı gördü mü merak ediyorum," dedi Ron, üzüntüyle Hermione'nin kaskatı suratına bakarak. "Çünkü herkese sinsice yaklaşıp saldırdıysa kimse görmemiş olacak..."</p>

  <p style="text-align: justify;">Ama Harry, Hermione'nin yüzüne bakmıyordu. Dikkatini onun sağ eline vermişti. Hermione'nin sağ eli battaniyesinin üstünde sımsıkı kapalı duruyordu ve Harry başını yaklaştırıp baktığında, yumruğunun içinde bir parça kâğıt olduğunu gördü.</p>

  <p style="text-align: justify;">Madam Pomfrey'nin etrafta olmadığını gördükten sonra, Ron'a bunu gösterdi.</p>

  <p style="text-align: justify;">"Çıkarmaya çalış," diye fısıldadı Ron. Sandalyesini Madam Pomfrey'nin Harry'yi görmesine engel olacak bir açıya çekti.</p>

  <p style="text-align: justify;">Kolay iş değildi. Hermione'nin eli kâğıdı öyle sıkı tutuyordu ki, Harry onu yırtacağından emindi. Ron, Madam Pomfrey'yi kollarken, Harry kâğıdı büktü, çekti ve sonunda, gerilimli dakikaların ardından, Hermione'nin elinden kurtarmayı başardı.</p>

  <p style="text-align: justify;">Çok eski bir kitaplık kitabından koparılmış bir sayfaydı bu. Harry kâğıdı hevesle düzeltti. Ron da okuyabilmek için eğildi.</p>

  <p style="text-align: justify;"><span style="font-style:italic;">Bu topraklarda gezen onca korkunç hayvanın ve canavarın hiçbiri, “basilisk” ya da diğer adıyla “yılanların kralı”ndan daha garip, ondan daha ölümcül değildir. Devasa boyutlara ulaşabilen ve yüzyıllarca yaşayabilen bu yılan, bir karakurbağasının altında kırılmış bir tavuk yumurtasından doğar. Öldürme yöntemleri hayret vericidir, çünkü öldürücü ve zehirli dişlerinin dışında, basilisk'in bir de katil bakışları vardır: Gözlerinden çıkan ışına maruz kalan herkes ani bir şekilde can verir, örümcekler, can düşmanları oları basilisk geldiğinde kaçar. Basilisk ise sadece horozun ötüşünden kaçar, çünkü horozun ötüşü onun için ölümcüldür.</span></p>

  <p style="text-align: justify;">Bunun hemen altına, Harry'nin Hermione'ye ait olduğunu çıkardığı bir el yazısıyla, tek bir kelime yazılmıştı. "Borular.”</p>

  <p style="text-align: justify;">Sanki biri aniden zihninde bir lamba yakmıştı.</p>

  <p style="text-align: justify;">"Ron," diye soludu, "işte bu. İşte cevap bu. Oda'daki canavar bir basilisk - dev bir yılan! İşte bu yüzden ben her yerde o sesi duyuyordum, ama başka kimse duyamıyordu. Çünkü ben Çataldili anlıyorum... "</p>

  <p style="text-align: justify;">Harry etrafındaki yataklara baktı.</p>

  <p style="text-align: justify;">"Basilisk, insanları, onlara bakarak öldürüyor. Ama kimse ölmedi çünkü kimse onun gözlerine doğrudan bakmadı. Colin onu kamerasından gördü. Basilisk kameranın içindeki filmi yaktı, ama Colin sadece taşlaştı. Justin... Justin, basilisk'i Neredeyse Kafasız Nick'in içinden görmüş olmalı! Bütün darbeyi Nick aldı, ama yine ölemezdi ya... Hermione ve Ravenclaw'lı o sınıf başkanı ise yanlarında aynayla bulundular. Hermione canavarın bir basilisk olduğunu henüz öğrenmişti. Eminim karşısına çıkan ilk kişiyi, köşeyi dönmeden önce aynayla bakması konusunda uyarmıştır! O kız da aynasını çıkardı - ve -"</p>

  <p style="text-align: justify;">Ron'un ağzı bir karış açık kalmıştı.</p>

  <p style="text-align: justify;">"Peki ya Mrs. Norris?" diye sordu merakla.</p>

  <p style="text-align: justify;">Harry uzun uzun düşünüp, Cadılar Bayramı gecesindeki sahneyi gözünün önüne getirdi.</p>

  <p style="text-align: justify;">"Su..." dedi usulca. "Mızmız Myrtle'ın tuvaletinden sızan su. Eminim Mrs. Norris sadece basilisk'in yansımasını gördü..."</p>

  <p style="text-align: justify;">Elindeki kâğıda hevesle göz gezdirdi. Okudukça her şey iyice yerine oturuyordu.</p>

  <p style="text-align: justify;">"Horoz ötüşü onun için ölümcüldür!" diye okudu yüksek sesle. "Hagrid'in horozları öldürülmüştü! Slytherin'in Vârisi, Sırlar Odası açıldıktan sonra şatonun yakınlarında bir horoz olsun istemiyordu! Örümcekler ondan kaçar! Her şey uyuyor!"</p>

  <p style="text-align: justify;">"Peki ama basilisk etrafta nasıl dolaşıyordu?" dedi Ron. "İğrenç, koca bir yılan... Biri görürdü... "</p>

  <p style="text-align: justify;">Ancak Harry, Hermione'nin sayfanın dibine yazdığı kelimeyi gösterdi.</p>

  <p style="text-align: justify;">"Borular," dedi. "Borular... Ron, dolaşmak için tesisatı kullanıyor. O sesi duvarların içinde duyuyordum..."</p>

  <p style="text-align: justify;">Ron birden bire Harry'nin koluna yapıştı.</p>

  <p style="text-align: justify;">"Sırlar Odası'nın girişi!" dedi boğuk bir sesle. "Ya bir tuvaletteyse? Ya-"</p>

  <p style="text-align: justify;">"- Mızmız Myrtle'ın tuvaletindeyse," dedi Harry.</p>

  <p style="text-align: justify;">Öylece kaldılar. Heyecan iliklerine kadar işlemişti. İnanamıyorlardı.</p>

  <p style="text-align: justify;">"Bu demektir ki," dedi Harry, "okuldaki tek Çatalağız ben olamam. Slytherin'in Vârisi de Çatalağız. Basilisk'i öyle kontrol ediyorlardı."</p>

  <p style="text-align: justify;">"Ne yapacağız?" dedi Ron. Gözleri parıldıyordu. "Doğruca McGonagall'a mı gitsek?"</p>

  <p style="text-align: justify;">"Öğretmenler odasına gidelim," dedi Harry, ayağa fırlayarak. "On dakika içinde orada olur, teneffüs olmak üzere."</p>

  <p style="text-align: justify;">Koşarak aşağı indiler. Başka bir koridorda dolaşırken görülmek istemediklerinden, doğruca bomboş olan öğretmenler odasına girdiler. Koyu renk tahta sandalyeleri olan, büyük, panellerle kaplı bir odaydı bu. Heyecandan oturamayan Harry ve Ron, odanın içinde volta atmaya başladılar.</p>

  <p style="text-align: justify;">Ama teneffüs zili asla çalmadı. Onun yerine, koridorlarda Profesör McGonagall'ın sihirle güçlendirilmiş sesi yankılandı.</p>

  <p style="text-align: justify;">"Bütün öğrenciler binalarındaki yatakhanelere dönsün. Bütün öğretmenler, öğretmenler odasına. Hemen, lütfen."</p>

  <p style="text-align: justify;">Harry dönüp Ron'a baktı.</p>

  <p style="text-align: justify;">"Yeni bir saldırı daha olamaz, değil mi? Şimdi mi oldu yani?"</p>

  <p style="text-align: justify;">"Ne yapacağız?" dedi Ron, afallamış bir halde. "Yatakhaneye mi döneceğiz?"</p>

  <p style="text-align: justify;">"Hayır," dedi Harry. Etrafına bakındı. Sol tarafında, öğretmenlerin pelerinleriyle dolu, çirkin bir gardırop vardı. "Şuraya. neler olmuş bir duyalım. Sonra onlara öğrendiklerimizi anlatabiliriz."</p>

  <p style="text-align: justify;">Gardıroba saklanıp tepelerinde yüzlerce kişinin koşuşturmasını dinlediler. Sonra öğretmenler odasının kapısı hızla açıldı. Küf kokulu pelerin yığınının arasından, öğretmenlerin odaya girişini izlediler. Bazıları şaşkın, diğerleriyse düpedüz korkmuş görünüyordu. Sonra Profesör McGonagall geldi.</p>

  <p style="text-align: justify;">"Sonunda olan oldu," dedi sessiz odaya. "Canavar, bir öğrenciyi alıp götürdü. Hem de Oda'nın içine."</p>

  <p style="text-align: justify;">Profesör Flitwick bir çığlık kopardı. Profesör Sprout ellerini ağzına kapadı. Snape iskemlesinin arkasını sıkıca kavradı ve, "Bundan nasıl emin olabiliyorsunuz?" dedi.</p>

  <p style="text-align: justify;">"Slytherin'in Vârisi," dedi Profesör McGonagall. Bembeyaz kesilmişti. "Bir mesaj daha bıraktı. Tam ilkinin altına, iskeleti sonsuza dek Oda'da yatacak."</p>

  <p style="text-align: justify;">Profesör Flitwick gözyaşlarına boğuldu.</p>

  <p style="text-align: justify;">"Kim?" dedi Madam Hooch. Dizleri güçten düşmüş halde sandalyesine gömülmüştü. "Hangi öğrenci?"</p>

  <p style="text-align: justify;">"Ginny Weasley," dedi Profesör McGonagall.</p>

  <p style="text-align: justify;">Harry tam yanında Ron'un sessizce gardırop zeminine doğru kaydığını hissetti.</p>

  <p style="text-align: justify;">Profesör McGonagall, "Yarın bütün öğrencileri eve göndermemiz gerekecek," dedi. "Hogwarts'ın sonu bu. Dumbledore her zaman derdi ki... "</p>

  <p style="text-align: justify;">Öğretmenler odasının kapısı bir kez daha hızla açıldı. Harry bir an girenin Dumbledore olduğunu sandı. Ama Lockhart'tı ve yüzü sevinçle parlıyordu.</p>

  <p style="text-align: justify;">"Çok özür dilerim -uyuyakalmışım- ne kaçırdım?"</p>

  <p style="text-align: justify;">Diğer öğretmenlerin ona, nefreti son derece andıran bir duyguyla baktığını fark etmemiş gibiydi. Snape öne çıktı.</p>

  <p style="text-align: justify;">"Tam da adamı," dedi. "Tam gereken kişi. Bir kız canavar tarafından kaçırıldı, Lockhart. Sırlar Odası'na götürüldü. Sonunda kendini gösterme zamanın geldi."</p>

  <p style="text-align: justify;">Lockhart'ın beti benzi attı.</p>

  <p style="text-align: justify;">"Doğru, Gilderoy," diye katıldı Profesör Sprout. "Tam da dün gece, Sırlar Odası'na girişin nerede olduğunu baştan beri bildiğini söylemiyor muydun sen?"</p>

  <p style="text-align: justify;">"Ben - şey, ben -" diye tükürür gibi konuştu Lockhart.</p>

  <p style="text-align: justify;">"Evet, bana oranın içinde ne olduğunu kesinlikle bildiğini söylemedin mi?" diye katıldı Profesör Flitwick.</p>

  <p style="text-align: justify;">"De-dedim mi öyle bir şey? Hatırlamıyorum..."</p>

  <p style="text-align: justify;">"Ben şunu kesinlikle hatırlıyorum ki, Hagrid yakalanmadan canavarla şansını deneyemediğine üzüldüğünü söylemiştin," dedi Snape. "Bu işi yüzlerine gözlerine bulaştırdıklarını, daha en başından istediğini yapmakta serbest bırakılman gerektiğini söylememiş miydin?"</p>

  <p style="text-align: justify;">Lockhart yüzleri taş gibi kaskatı duran meslektaşlarına baktı.</p>

  <p style="text-align: justify;">"Ben... ben hiç... Galiba yanlış anlamışsınız..."</p>

  <p style="text-align: justify;">"O halde bu işi sana bırakıyoruz, Gilderoy," dedi Profesör McGonagall. "Bu iş için bu gece çok uygun bir zaman. Kimsenin ayağının altında dolaşmamasını sağlayacağız. Canavarla kendi başına kapışabileceksin. İşte nihayet sana istediğin serbestlik."</p>

  <p style="text-align: justify;">Lockhart ümitsizce etrafına bakındı, ama kimse yardımına koşmadı. Artık hiç de yakışıklı görünmüyordu. Dudağı titriyordu ve otuz iki dişini sergileyen gülümsemesi olmadan cılız ve zavallı görünüyordu.</p>

  <p style="text-align: justify;">"P-pekâlâ," dedi. "Ben- ben odamda, hazırlanıyor olacağım."</p>

  <p style="text-align: justify;">Ve odadan çıktı.</p>

  <p style="text-align: justify;">"İşte oldu” dedi Profesör McGonagall. Burun delikleri titriyordu. "Bu sayede asıl o ayak altından çekilir. Bina sorumluları gidip olanlar hakkında öğrencilerine bilgi vermeli. Hogwarts Ekspresi'nin yarın ilk iş onları eve götüreceğini söyleyin. Diğerleri lütfen yatakhane dışında öğrenci kalıp kalmadığını kontrol etsin."</p>

  <p style="text-align: justify;">Öğretmenler kalkıp birer birer çıktılar.</p>

  <p style="text-align: justify;">Büyük ihtimalle Harry'nin hayatının en kötü günüydü bu. O, Ron, Fred ve George, Gryffindor Ortak Salonu'nun bir köşesinde oturmuşlar, birbirlerine tek kelime bile edemiyorlardı. Percy orada değildi. Mr. ve Mrs. Weasley'ye bir baykuş göndermeye gitmiş, sonra da kendini yatakhanesine kapatmıştı.</p>

  <p style="text-align: justify;">Hiçbir öğleden sonra o gün olduğu kadar uzun sürmemişti ve Gryffindor Kulesi hiçbir zaman o kadar kalabalık ama o kadar sessiz olmamıştı. Günbatımına doğru, Fred ve George artık orada oturamayıp yatmaya çıktılar.</p>

  <p style="text-align: justify;">Ron, öğretmenler odasındaki gardıroba girdiklerinden beri ilk kez konuşarak, "Bir şey biliyordu, Harry," dedi. "O yüzden kaçırıldı. Percy'le ilgili aptalca bir şey değildi bu. Sırlar Odası'yla ilgili bir şey keşfetmişti. Herhalde o yüzden -"</p>

  <p style="text-align: justify;">Ron deli gibi gözlerini ovuşturdu. "Yani, o bir safkandı. Başka bir sebebi olamaz."</p>

  <p style="text-align: justify;">Harry güneşin kan kırmızısı bir renkte, ufkun altına gömülmekte olduğunu görebiliyordu. Şimdiye kadar kendini hiç bu kadar kötü hissetmemişti. Keşke elinden bir şey gelseydi. Ne olursa.</p>

  <p style="text-align: justify;">"Harry," dedi Ron, "sence ufak bir ihtimal de olsa o hâlâ - yani -"</p>

  <p style="text-align: justify;">Harry ne diyeceğini bilemiyordu. Ginny nasıl hâlâ hayatta olabilirdi ki?</p>

  <p style="text-align: justify;">"Bir şey diyeyim mi?" dedi Ron. "Bence gidip Lockhart'la konuşalım. Ona bildiklerimizi anlatalım. Oda'ya girmeye çalışacak. Ona Oda'nın nerede olduğunu düşündüğümüzü söyleriz, orada bir basilisk olduğunu da söyleriz."</p>

  <p style="text-align: justify;">Harry'nin aklına başka bir şey gelmediğinden ve bir şeyler yapmak istediğinden, kabul etti. Etraflarındaki Gryffindor'lar o kadar perişandı ve Weasley'ler için o kadar üzülüyorlardı ki, kalkıp salonu geçerek portre deliğinden çıktıklarında kimse onları durdurmaya kalkışmadı.</p>

  <p style="text-align: justify;">Lockhart'ın odasına giderlerken karanlık basmak üzereydi. İçeride epey faaliyet var gibiydi. Kulaklarına sürtünme, vurma ve telaşlı ayak sesleri geliyordu.</p>

  <p style="text-align: justify;">Harry kapıyı çaldığında içeride ani bir sessizlik oldu. Sonra kapı olabilecek en az şekilde aralandı ve o aralıktan Lockhart'ın gözünün dışarı baktığını gördüler.</p>

  <p style="text-align: justify;">"Ah... Mr. Potter... Mr. Weasley..." dedi, kapıyı biraz daha aralayarak. "Şu anda hayli meşgulüm. Kısa sürecekse..."</p>

  <p style="text-align: justify;">"Profesör, elimizde sizin için bazı bilgiler var," dedi Harry. "İşinize yarayacağını düşünüyoruz."</p>

  <p style="text-align: justify;">"Ee -şey- aslında pek de -" Lockhart'ın yüzünün görebildikleri tarafı çok rahatsız görünüyordu. "Yani -şey- peki."</p>

  <p style="text-align: justify;">Kapıyı açtı ve içeri girdiler.</p>

  <p style="text-align: justify;">Odası neredeyse tamamen toparlanmıştı. Yerde iki tane büyük, açık sandık duruyordu. Birine yeşim yeşili, leylak rengi, gece yarısı mavisi cüppeler aceleyle yerleştirilmişti; diğerine de kitaplar tıkılmıştı. Duvarları kaplayan fotoğraflar şimdi masanın üstündeki kutulara konmuştu.</p>

  <p style="text-align: justify;">"Bir yere mi gidiyorsunuz?" dedi Harry.</p>

  <p style="text-align: justify;">"Ee, şey, evet," dedi Lockhart, konuşurken kapının arkasından kendisinin gerçek boyutlarda bir posterini çıkarıp katlamaya başlayarak. "Ani bir şey çıktı... gitmem gerekiyor..."</p>

  <p style="text-align: justify;">"Peki ya kız kardeşime ne olacak?" dedi Ron sarsılarak.</p>

  <p style="text-align: justify;">"Şey, ona gelince - ne talihsizlik," dedi Lockhart, gözlerini onlardan kaçırarak. Bir çekmeceyi açıp içindekileri bir çantaya boşaltmaya başlamıştı. "Kimse buna benim kadar üzül..."</p>

  <p style="text-align: justify;">"Siz Karanlık Sanatlara Karşı Savunma öğretmenisiniz!" dedi Harry. "Şimdi gidemezsiniz! Tam da ortada bu kadar karanlık şeyler olurken!"</p>

  <p style="text-align: justify;">Lockhart şimdi cüppelerinin üstüne çoraplarını yerleştirmeye başlamıştı. "Şey, şunu söylemeliyim ki... bu işi kabul ettiğimde..." diye mırıldandı, "iş tanımında böyle... böyle bir şey..."</p>

  <p style="text-align: justify;">"Yani kaçıyor musun?" dedi Harry inanamayarak. "Kitaplarında yaptığın onca şeyden sonra?"</p>

  <p style="text-align: justify;">"Kitaplar yanıltıcı olabilir," dedi Lockhart dikkatle.</p>

  <p style="text-align: justify;">"Onları sen yazdın!" diye bağırdı Harry.</p>

  <p style="text-align: justify;">"Evlat," dedi Lockhart, doğrulup Harry'ye kaşlarını çatarak. "Lütfen sağduyunu kullan. Eğer insanlar o işleri benim yaptığımı düşünmeseler, kitaplarım bunun yarısı kadar satmazdı. Kimse yaşlı ve çirkin bir Ermeni büyücünün yaptıklarını okumak istemiyor, her ne kadar bir köyü kurtadamlardan kurtarmış olsa da. Ön kapakta korkunç görünüyor. Giyinmekten zerre kadar anladığı yok. Bandon Ölüm Perisi'ni kovan cadıysa tavşan dudaklıydı. Yani, hadi ama..."</p>

  <p style="text-align: justify;">"Yani diğer insanların yaptığı şeyleri kendine mi mal ediyordun sadece?" dedi Harry inanamayarak.</p>

  <p style="text-align: justify;">"Harry, Harry," dedi Lockhart, sabırsızca başını sallayarak. "Hiç de o kadar basit değil. Yoğun çalıştım. Bu insanları bulmam gerekiyordu. Yaptıkları şeyleri tam olarak nasıl yaptıklarını sormam gerekiyordu. Sonra da her şeyi kendilerinin yaptıklarını hatırlamasınlar diye onlara Hafıza Büyüsü yapmam gerekiyordu. Gurur duyduğum bir şey varsa, o da Hafıza Büyüleri'mdir. Hayır, hiç de kolay olmadı, Harry. Sırf kitap imzalamaktan, fotoğraf çektirmekten ibaret değil bu iş. Şöhret istiyorsan, uzun ve zahmetli bir çalışmaya hazırlıklı olmalısın."</p>

  <p style="text-align: justify;">Sandıklarının kapaklarını kapattı ve kilitledi.</p>

  <p style="text-align: justify;">"Bir bakalım," dedi. "Oldu, sanırım her şey tamam. Evet. Yalnızca bir şey kaldı geriye."</p>

  <p style="text-align: justify;">Asasını çekip onlara döndü.</p>

  <p style="text-align: justify;">"Çok özür dilerim, çocuklar, ama şimdi size Hafıza Büyüsü yapmak zorundayım. Sırlarımı herkese açıklayarak ortalıkta dolaşmanıza izin veremem. Sonra tek bir kitap bile satamam... "</p>

  <p style="text-align: justify;">Harry tam vaktinde asasına uzandı. Lockhart kendininkine ancak ulaşmıştı ki, Harry bağırdı: "Expelliarmus!"</p>

  <p style="text-align: justify;">Lockhart arkaya uçup sandığının üstüne düştü. Asası da havaya fırlamıştı; Ron onu yakalayıp pencereden dışarı fırlattı.</p>

  <p style="text-align: justify;">Harry öfkeyle, "Profesör Snape'in bize bunu öğretmesine izin vermemeliydin," dedi ve Lockhart'ın sandığını tekmeleyerek kenara itti. Lockhart kafasını kaldırmış ona bakıyordu, yine zavallı görünüyordu. Harry asasını hâlâ ona doğru tutuyordu.</p>

  <p style="text-align: justify;">"Ne yapmamı istiyorsunuz?" dedi Lockhart güçsüzce. "Sırlar Odası'nın nerede olduğunu bilmiyorum. Elimden hiçbir şey gelmez."</p>

  <p style="text-align: justify;">"Şanslısın," dedi Harry, asasının ucunu Lockhart'tan ayırmadan onu ayağa kalkmaya zorlayarak. "Nerede olduğunu biz biliyoruz galiba. Dahası, içinde ne olduğunu da. Gidelim."</p>

  <p style="text-align: justify;">Lockhart'la birlikte odadan çıktılar, en yakın merdivenlerden aşağı indiler, duvarda mesajların parladığı koridoru geçtiler ve Mızmız Myrtle'ın tuvaletinin kapısına geldiler.</p>

  <p style="text-align: justify;">Önden Lockhart'ı gönderdiler. Harry onun titrediğini gördüğüne memnun oldu.</p>

  <p style="text-align: justify;">Mızmız Myrtle son tuvaletin sifonunun üstünde oturuyordu.</p>

  <p style="text-align: justify;">"Ha, sen miydin," dedi Harry'yi görünce. 'Bu defa ne istiyorsun?"</p>

  <p style="text-align: justify;">"Sana nasıl öldüğünü sormak istiyorum," dedi Harry.</p>

  <p style="text-align: justify;">Birden Myrtle'ın görünümü baştan aşağı değişti. Sanki ona hiç bu kadar gurur verici bir soru sorulmamış gibi görünüyordu.</p>

  <p style="text-align: justify;">"Ah, korkunçtu," dedi zevkle. "Tam burada oldu. Bu bölmede öldüm. Çok iyi hatırlıyorum. Olive Hornby gözlüğümle alay edip durduğundan, saklanmıştım. Kapı kilitliydi, ağlıyordum. Sonra birinin içeri girdiğini duydum. Tuhaf bir şey söyledi. Başka bir dildeydi sanırım. Neyse, bana garip gelen, konuşan bir erkek olabilirdi. Ben de ona gidip kendi tuvaletini kullanmasını söylemek için kapıyı açtım ve -" Myrtle önemli önemli şişindi, yüzü parıldıyordu. "Öldüm."</p>

  <p style="text-align: justify;">"Nasıl?" dedi Harry.</p>

  <p style="text-align: justify;">"Hiçbir fikrim yok," dedi Myrtle alçak sesle. "Sadece büyük, sarı bir çift göz gördüğümü anımsıyorum. Bütün bedenim zapt edilmişti sanki, sonra uzaklara doğru süzülmeye başladım..." Harry'ye hülyalı gözlerle baktı. "Sonra yine geri döndüm. Çünkü Olive Hornby'ye musallat olmaya kararlıydım.. Ah, gözlüğüme güldüğüne nasıl pişman oldu bilemezsin."</p>

  <p style="text-align: justify;">"Gözleri tam olarak nerede görmüştün?" dedi Harry.</p>

  <p style="text-align: justify;">"Şurada bir yerde." Parmağıyla tuvaletinin önündeki lavabo civarını işaret ediyordu.</p>

  <p style="text-align: justify;">Harry ve Ron hemen oraya gittiler. Lockhart yüzünde katıksız bir dehşet ifadesiyle, epey geride duruyordu.</p>

  <p style="text-align: justify;">Sıradan bir lavaboya benziyordu. Her santimetresini incelediler, alttaki borular da dahil her rarafına baktılar. Sonra Harry bir şey gördü: Bakır muslukların birinin kenarına minicik bir yılan kazınmıştı</p>

  <p style="text-align: justify;">Harry musluğu çevirmeye çalışırken, Myrtle neşeyle, "O musluk hiçbir zaman çalışmamıştır," dedi</p>

  <p style="text-align: justify;">"Harry" dedi Ron, "bir şey söyle, Çataldili'nde bir şey."</p>

  <p style="text-align: justify;">"Ama, Harry zorlukla düşünüyordu. Yalnızca karşısında gerçek bir yılan olduğu zaman Çataldili konuşabilmişti Minicik aynaya, onun gerçek bir yılan olduğunu hayal ederek; "Açıl," dedi.</p>

  <p style="text-align: justify;">Ron'a baktı, ama Ron başını hayır anlamında salladı.</p>

  <p style="text-align: justify;">"İngilizce," dedi.</p>

  <p style="text-align: justify;">Harry yine yılana bakıp, irade gücüyle kendini onun gerçek olduğuna inandırmaya çalıştı. Başını biraz oynatınca, mum ışığında sanki kıpırdıyor gibi görünüyordu.</p>

  <p style="text-align: justify;">"Açıl," dedi.</p>

  <p style="text-align: justify;">Ancak kulağına gelen bu değildi; ağzından garip bir tıslama çıkmıştı. Musluk göz alıcı beyaz bir ışıkla parladı ve dönmeye başladı. Az sonra lavabo da hareket etmeye başladı. Lavabo gömülüp gözden kayboldu ve ardında geniş bir boru bıraktı. Bir insanın içine sığabileceği kadar geniş bir boru.</p>

  <p style="text-align: justify;">Harry, Ron'un nefesini tuttuğunu duydu ve bir kez daha yukarı baktı. Ne yapacağına karar vermişti. "Ben oraya iniyorum," dedi.</p>

  <p style="text-align: justify;">Tam da Oda'ya girişi bulmuşken, Ginny'nin hayatta olduğuna dair ufacık, küçücük bir ihtimal bile olsa, gitmemezlik edemezdi. "Ben de," dedi Ron. Kısa bir sessizlik oldu.</p>

  <p style="text-align: justify;">"Eh, bana pek ihtiyacınız yok gibi görünüyor," dedi Lockhart, eski gülümsemesini andıran bir ifadeyle. "Ben ufak ufak -"</p>

  <p style="text-align: justify;">Elini kapının kulpuna götürdü, ama Ron ve Harry asalarını ona doğrulttular.</p>

  <p style="text-align: justify;">"Önden buyur," diye hırladı Ron.</p>

  <p style="text-align: justify;">Lockhart, beti benzi atmış ve asasız halde, açıklığa yaklaştı.</p>

  <p style="text-align: justify;">"Çocuklar," dedi zayıf bir sesle. "Çocuklar, bunun ne faydası olacak?"</p>

  <p style="text-align: justify;">Harry onu asasıyla sırtından dürttü. Lockhart bacaklarını borunun içine soktu.</p>

  <p style="text-align: justify;">"Bence bu hiç -" diyordu ki, Ron onu itti ve Lockhart kayarak gözden kayboldu. Harry de hemen onu izledi. Yavaşça boruya girdi, sonra kendini bıraktı.</p>

  <p style="text-align: justify;">Sonsuz, yapış yapış, karanlık bir kaydıraktan aşağı son hızla kaymaya benziyordu bu. Her yöne doğru başka bir sürü boru ayrıldığını görüyordu. Ama hiçbiri onlarınki kadar geniş değildi. İçinde kaydıkları boru kıvrılıyor, dönüp duruyor, çok dik bir eğimle aşağı doğru iniyordu. Harry okulun altında, zindanların da aşağısında bir yere doğru düşmekte olduğunu anlamıştı. Arkasında Ron'un dönemeçlerde sağa sola çarptığını duyabiliyordu.</p>

  <p style="text-align: justify;">Tam yere çarptığında ne olacağı konusunda endişelenmeye başlamıştı ki, boru düzleşti ve Harry borunun ucundan fırlayarak, ıslak bir darbe sesiyle yere indi. İçinde ayakta durulabilecek kadar geniş olan karanlık, taştan bir tünele gelmişlerdi. Lockhart biraz ileride ayağa kalkıyordu. Yapış yapış bir şeyle kaplıydı ve korkudan bembeyazdı. Ron da hızla borudan fırlarken Harry kenara çekildi.</p>

  <p style="text-align: justify;">"Okulun kilometrelerce altında olmalıyız," dedi Harry. Sesi kapkara tünelde yankılandı.</p>

  <p style="text-align: justify;">Ron, karanlık ve yapış yapış duvarlara gözlerini kısarak bakıp, "Büyük ihtimalle gölün altında bir yerde," dedi.</p>

  <p style="text-align: justify;">Dönüp ileride uzanan karanlığa baktılar.</p>

  <p style="text-align: justify;">Harry, "Lumos!" diye mırıldandı ve asası bir kez daha aydınlandı. "Haydi," dedi Ron ve Lockhart'a. Adımları ıslak zeminde gürültüyle şapırdayarak ilerlemeye başladılar.</p>

  <p style="text-align: justify;">Tünel öylesine karanlıktı ki, anca biraz önlerini görebiliyorlardı. Islak duvarlara yansıyan gölgeleri asa ışığında korkunç görünüyordu.</p>

  <p style="text-align: justify;">"Unutmayın," dedi Harry sessizce, "en ufak bir hareket görürseniz, hemen gözlerinizi kapatın... "</p>

  <p style="text-align: justify;">Ama tünel mezar gibi sessizdi ve duydukları ilk ses, Ron'un bir şeyin üstüne basmasından çıkan çatırtı oldu. Sonra bunun bir fare kafatası olduğu ortaya çıktı. Harry asasını indirip aşağı baktı, yerin küçük hayvan kemikleriyle kaplı olduğunu gördü. Eğer Ginny'yi bulurlarsa onun neye benziyor olacağını düşünmemeye çalışarak ilerleyip karanlık bir köşeyi döndü.</p>

  <p style="text-align: justify;">Ron, Harry'nin omzunu sıkıca tutarak, 'Harry, orada, yukarıda bir şey var... " dedi boğuk bir sesle.</p>

  <p style="text-align: justify;">Oldukları yerde donakalıp baktılar. Harry tünel boyunca uzanmış, devasa ve kıvrımlı bir şeyin sadece ana hatlarını görebiliyordu. Gördüğü şey kımıldamıyordu.</p>

  <p style="text-align: justify;">"Belki uyuyordur," diye soludu, arkaya dönüp diğer ikisine bakarak. Lockhart elleriyle gözlerini kapatmıştı. Harry o şeye bakmak için yine önüne döndü; kalbi öylesine hızlı çarpıyordu ki, canı yanıyordu.</p>

  <p style="text-align: justify;">Asasını havaya kaldırdı ve gözlerini kısabildiğince kısarak ağır ağır ilerledi.</p>

  <p style="text-align: justify;">Işık, dev gibi bir yılan derisini aydınlattı. Parlak, zehirli yeşil renkte parlayan deri, tünel zemininde boylu boyunca uzanıyordu. Bu deriyi döken yaratık en az altı metre boyunda olmalıydı.</p>

  <p style="text-align: justify;">"Vay be," dedi Ron güçsüzce.</p>

  <p style="text-align: justify;">Arkalarında ani bir kıpırtı oldu. Gilderoy Lockhart'ın dizleri çözülmüştü.</p>

  <p style="text-align: justify;">Ron asasını Lockhart'a doğrultarak, sert bir sesle, "Kalk ayağa," dedi.</p>

  <p style="text-align: justify;">Lockhart ayağa kalktı - ve Ron'un üzerine atılıp onu yere devirdi.</p>

  <p style="text-align: justify;">Harry öne fırladı, ama artık çok geçti. Lockhart nefes nefese doğruluyordu, elinde Ron'un asası, yüzünde de yine parıldayan bir gülümseme vardı.</p>

  <p style="text-align: justify;">"Macera burada sona eriyor, çocuklar!" dedi. "Bu deriden bir parça alıp okula geri döneceğim ve onlara kızı kurtarmak için çok geciktiğimi, sizinse onun parçalanmış bedenini gördüğünüzde trajik bir biçimde aklınızı yitirdiğinizi söyleyeceğim. Anılarınızla vedalaşın!" Ron'un Büyülü Seloteyp'le yapıştırılmış asasını başının üstüne kaldırdı ve bağırdı: "Obliviate!"</p>

  <p style="text-align: justify;">Asa küçük bir bomba gücüyle patladı. Harry kollarıyla başını kapattı ve çökmeye başlayan tünel tavanının altında kalmamak için, yılan derisinin üstünde kaya kaya kaçtı. Az sonra tek başına, kopmuş kaya parçalarından oluşan sert bir duvarın önünde duruyordu. "Ron!" diye seslendi. "İyi misin? Ron!"</p>

  <p style="text-align: justify;">"Buradayım!" diye Ron'un boğuk sesi geldi yıkılmış taşların ardından. "İyiyim. Ama bu rezil iyi değil - asa onu uçurdu."</p>

  <p style="text-align: justify;">Tok bir darbe sesi ve yüksek bir "of!" duyuldu. Ron, Lockhart'ı incik kemiğinden tekmelemiş olmalıydı.</p>

  <p style="text-align: justify;">"Şimdi ne yapacağız?" dedi Ron'un sesi, ümitsizce. "Buradan geçemeyiz. Çok uzun sürer... "</p>

  <p style="text-align: justify;">Harry kafasını kaldırıp tünelin tavanına baktı. Tavanda kocaman çatlaklar belirmişti. Hiç bu kayalar kadar büyük bir şeyi büyüyle kırmaya kalkışmamıştı ve şimdi de bunu denemenin sırasıymış gibi görünmüyordu - tünel çökse ne olurdu sonra?</p>

  <p style="text-align: justify;">Kayaların ardından bir darbe sesi ve bir "of!" daha geldi. Vakit kaybediyorlardı. Ginny zaten saatlerdir Sırlar Odası'ndaydı. Harry yapacak tek bir şey olduğunu biliyordu.</p>

  <p style="text-align: justify;">"Burada bekle," diye seslendi Ron'a. "Lockhart'la birlikle bekle. Ben devam edeceğim. Bir saat içinde dönmezsem..."</p>

  <p style="text-align: justify;">Çok anlamlı bir sessizlik oldu.</p>

  <p style="text-align: justify;">"Bu kayaların bir bölümünü yerlerinden oynatmaya çalışacağım," dedi Ron. Sesinin sakin çıkması için çaba gösteriyor gibiydi. "Böylece - böylece döndüğünde buradan geçebilirsin. Ve Harry -"</p>

  <p style="text-align: justify;">"Birazdan görüşürüz," dedi Harry, titreyen sesine biraz güven aşılamaya çalışarak.</p>

  <p style="text-align: justify;">Ve dev yılan derisini ardında bırakıp yalnız başına devam etti.</p>

  <p style="text-align: justify;">Ron'un kayaları oynatmaya çalışmasının gürültüsü az sonra duyulmaz olmuştu. Tünel kıvrıldı da kıvrıldı. Harry'nin bedenindeki bütün sinirler tatsız bir şekilde ürperiyordu. Tünelin sona ermesini istiyor, ama sonunda karşısına çıkacak olan şeyden de korkuyordu. Sonra, nihayet, bir dönemeci daha döndüğünde, karşısına bir duvar çıktı. Duvarın üzerinde birbirlerine dolanmış, gözlerinde iri, parlayan zümrütlerin bulunduğu iki yılan vardı.</p>

  <p style="text-align: justify;">Harry duvara yaklaştı. Gırtlağı kurumuştu. Bu taştan yılanların gerçek olduğunu hayal etmesine hiç gerek yoktu, gözleri tuhaf bir şekilde canlı görünüyordu.</p>

  <p style="text-align: justify;">Ne yapması gerektiğini tahmin edebiliyordu. Gırtlağını temizledi. Sanki zümrüt gözler yanıp sönmüştü.</p>

  <p style="text-align: justify;">"Açıl," dedi Harry, belli belirsiz bir tıslamayla.</p>

  <p style="text-align: justify;">Duvar aralanırken yılanlar birbirlerinden ayrıldı. Duvarın iki yarısı sessizce gözden kayboldu ve Harry, baştan aşağı titreyerek, içeri girdi.</p>
</body>
</html>
