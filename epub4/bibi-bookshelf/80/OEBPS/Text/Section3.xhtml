<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" style="text-align: center;"><br /></p>

  <h2 class="calibre1" id="sigil_toc_id_3" style="text-align: center;">III</h2>

  <p class="calibre1">Zaman Gezgini tek kelime konuşmadan, kendine ayrılmış olan yere geldi. Eskiden olduğu gibi sessizce gülümsedi. “Pirzolam nerede?” dedi. '“Çatalı yeniden ete saplayabilmek ne mutluluk!”</p>

  <p class="calibre1">“Hikâye ne olacak!” diye bağırdı Editör.</p>

  <p class="calibre1">“Hikâye batsın!” dedi Zaman Gezgini. “Yiyecek bir şeyler istiyorum. Damarlarıma biraz pepton girmeden ağzımı açmayacağım. Teşekkürler. Ve tuz lütfen.”</p>

  <p class="calibre1">“Bir kelime,” dedim, “Zamanda yolculuk mu ediyordunuz?”</p>

  <p class="calibre1">Ağzı dolu, başıyla onaylayarak, “Evet,” dedi Zaman Gezgini.</p>

  <p class="calibre1">“Kelimesi kelimesine bir aktarımın satırına bir şilin veririm,” dedi Editör. Zaman Gezgini bardağını Suskun Adam’a doğru uzattı ve tırnağıyla çınlattı; bunun üzerine, aval aval onun yüzüne bakmakta olan Suskun Adam birden irkildi ve ona şarap doldurdu. Yemeğin geri kalanı sıkıntılı bir havada geçti. Kendi hesabıma, dilimin ucuna sorular gelip durdu ve sanırım bu durum diğerleri için de geçerliydi. Gazeteci, Hettie Potter fıkralar, anlatarak gergin ortamı yumuşatmaya çalıştı. Zaman Gezgini bir berduşun iştahıyla tüm dikkatini yemeğe vermişti. Tıp Adamı bir sigara tüttürüp yan gözle Zaman Gezgini’ni seyrediyor, Suskun Adam ise her zamankinden daha beceriksiz bir görünümde, sırf sinirden, düzenli ve kararlı bir şekilde şampanya içiyordu.</p>

  <p class="calibre1">Zaman Gezgini nihayet tabağını bir kenara itti ve bize baktı. “Sanırım size bir özür borçluyum,” dedi. “Açlıktan ölüyordum da. Yaşadıklarım müthişti.” Eliyle bir puroya uzandı ve ucunu kesti. “Ama tütün içme odasına geliniz. Yağlı tabakların üzerinden anlatılmayacak kadar uzun bir hikâye bu.” Ve geçerken zili çalarak bitişik odaya götürdü bizi.</p>

  <p class="calibre1">Koltuğuna yaslandı ve bana döndü, üç yeni konuğu kastederek, “Boşluk, Tire ve Madde’ye makineden bahsettiniz mi?” diye sordu.</p>

  <p class="calibre1">“Ama bunların hepsi yalnızca paradoks,” dedi Editör.</p>

  <p class="calibre1">“Bu gece tartışamayacağım. Sizlere hikâyeyi anlatırım, dert değil; ama tartışamam. Ben,” diye devam etti, “istediğiniz gibi, başıma gelenleri anlatacağım size, ancak sözümü kesmekten sakınmalısınız. Anlatmak istiyorum. Hem de nasıl. Çoğu size yalan gelecektir. Olsun! Ama hepsi gerçek —her kelimesi, harfi harfine. Saat dörtte laboratuarımdaydım ve o zamandan beri... sekiz gün yaşamışım... hiçbir insanoğlunun yaşamadığı sekiz gün! Tükendim, ama bütün her şeyi sizlere anlatıp bitirmeden uyumam. Sonra yatağa giderim. Ama sözümü kesmek yok! Anlaştık mı?”</p>

  <p class="calibre1">“Anlaştık,” dedi Editör. Biz de tekrarladık; “Anlaştık.” Ve Zaman Gezgini benim öne sürdüğüme benzeyen hikâyesini anlatmaya koyuldu. İlk başlarda sandalyesine yaslanmış, canından bezmiş bir halde konuşuyordu. Sonradan canlandı. Bunları yazarken onun halini tarif edebilmekte kalem ve kağıdın kifayetsizliğini —her şey bir yana, kendi acizliğimi— bilseniz nasıl hissediyorum. Yeterli dikkati vererek okuduğunuzu farz edeceğim, ama sizler ne konuşanın ufak lambanın parlak çemberindeki solgun ama samimi yüzünü görebilir, ne de sesinin vurgulamalarını duyabilirsiniz. Yüz ifadesinin, hikâyesinin dönemeçlerini nasıl izlediğini bilemezsiniz! Biz dinleyicilerin çoğu gölgedeydik, çünkü tütün içme odasındaki mumlar yakılmamıştı ve yalnızca Gazeteci’nin yüzü ile Suskun Adam’ın dizlerinden aşağısı aydınlanıyordu. Başlangıçta ara sıra birbirimize göz atıyorduk. Bir süre sonra bunu yapmayı bıraktık ve yalnızca Zaman Gezgini’nin yüzüne baktık.</p>

  <p class="calibre1">“Geçtiğimiz Perşembe aranızdan bazılarına Zaman Makinesi’nin çalışma ilkelerinden söz etmiş ve aletin kendisini atölyedeki tamamlanmamış haliyle sizlere göstermiştim. Evet işte burada, gerçi biraz yol yorgunu; ayrıca bir fildişi kol çatlamış ve pirinç parmaklıklardan teki eğilmiş; ama bunun dışında pek bir sorun yok sanırım. Onu Cuma gününe bitirmeyi ummuştum; ama Cuma günü montajın neredeyse sonuna gelmişken, nikel kollardan birinin diğerinden tam iki buçuk santim kısa olduğunu fark ettim, yeniden yaptırmam gerekti tabii; bu yüzden alet ancak bu sabah tamamlanabildi. Zaman Makineleri’nin ilki bugün saat onda kariyerine başladı. Onu son bir kez kurcaladım, tüm vidalarını tekrar sıktım, kuvars kristali rodaya bir parmak daha yağ koydum ve eyere yerleştim. O anda, az sonra yaşayacaklarım için hissettiğim merakın az çok aynını, kafatasına silahı dayamış, intihara niyetli biri hissedebilir ancak. Başlama kolunu bir elime aldım, öteki elime de bitirme kolunu, birincisine ve hemen hemen aynı anda da ikincisine bastım. Makara gibi dönüyordum; kâbuslardaki gibi bir düşme hissi duydum Ve çevreme bakındığımda aynen eski haliyle laboratuarı gördüm. Peki birşeyler olmuş muydu? Aklımın bana oyunlar oynadığından kuşkulandım bir an. Sonra saat çekti dikkatimi. Bana birkaç saniye gibi gelen bir süre önce on’u bir iki dakika geçiyordu; şimdiyse saat neredeyse 3:30 idi.</p>

  <p class="calibre1">“Derin bir nefes aldım, dişlerimi sıktım, iki elimle başlama koluna yapıştım ve bir hengâme ile fırladım. Laboratuar sislendi ve karardı. İçeri Bayan Watchett girdi ve besbelli beni görmeden bahçe kapısına doğru yürüdü. Gidip geri dönmesi hepsi bir dakikasını almıştır, ama benim için odanın içinden bir füze gibi fırlamıştı. Yüklendim ve kolu en uç durumuna getirdim. Bir lambanın sönüşü gibi gece geldi, sonraki anda da yarın oldu. Laboratuar silikleşti, puslandı, giderek soldu. Yarının kara gecesi indi, sonra tekrar gündüz, yeniden gece, tekrar gündüz, daha, daha hızlı. Girdap gibi dönen bir mırıltı doldu kulaklarıma ve zihnime tuhaf, alıkça bir dağınıklık çöktü.</p>

  <p class="calibre1">“Korkarım zamanda yolculuk yapmanın eşi benzeri olmayan duyularımı size aktaramayacağım. Bunlar son derece tatsız. Sanki bir eğlence inindeymişsiniz gibi —çaresiz, paldır küldür bir gidiş! Ve her an gerçekleşebilecek bir çarpışmaya dair korkunç sezgiler. Ben hızımı arttırdıkça gece, kara bir kanadın çırpışı gibi günü izliyordu, laboratuarın belli belirsiz görüntüsü çok geçmeden benden uzaklaşmıştı, sonra güneşin gökyüzünde hızla zıpladığını gördüm; her dakika başı yukarı sıçrıyor ve her dakika bir günü belirtiyordu. Laboratuarın yok olduğunu düşünüyordum, açık havaya çıkmıştım. Bir iskele gördüm sanki, ama hareket eden herhangi bir cismi ayırt edemeyecek kadar hızlı gidiyordum. Sürünen en yavaş salyangoz bile yanımdan uçuyor, karanlık ve ışığın göz kırpar gibi ardı arkasına görünüşü göze aşın bir acı veriyordu. Derken, araya karışan karanlıklarda, ayın hilalden dolunaya kadar tüm evrelerinden çabucak geçtiğini gördüm ve onu çevreleyen yıldızları yakaladım göz ucuyla. Biraz sonra, hız kazanmayı sürdürerek yoluma devam ederken gece ve gündüzün çırpıntısı yerini sürekli bir griliğe bıraktı; gökyüzü, ilk alacakaranlığınkine benzeyen muhteşem aydınlıkta bir renge, eşsiz derinlikte bir maviliğe büründü; zıplayıp duran güneş ateşten bir çizgi halini aldı, göz alıcı bir kemer olup çıkmıştı, uzayda; ay daha silik, dalgalanan bir şeritti; yıldızları ise, ara sıra mavinin içinde titreyen parlak bir çemberi saymazsak, artık hiç göremez olmuştum.</p>

  <p class="calibre1">“Manzara sisli ve bulanıktı. Şu an üzerinde bu evin durduğu tepenin yamacındaydım hâlâ, yamaç gri ve puslu, yanımda yükseliyordu. Ağaçların büyüdüğünü ve buhar bulutları gibi değiştiğini gördüm, kâh kahverengi, kâh yeşil; büyüyor, yayılıyor, sonra parçalanıyor ve geçip gidiyorlardı. Koca binaların donuk ve zarif bir şekilde yükseldiğini ve düş gibi geçtiklerini gördüm. Dünyanın tüm yüzeyi değişiyordu sanki —gözlerimin önünde eriyor ve akıyordu. Hızımı kaydeden kadranın üstündeki küçük eller gittikçe daha hızlı dönüyordu.</p>

  <p class="calibre1">Sonra güneşin aşağı yukarı sallandığı çekti dikkatimi, gündönümünden gündönümüne bir dakikadan daha kısa bir süre içinde, ve en sonunda hızım artık dakikada bir yıldan fazlaydı; bembeyaz karlar dakika dakika dünya yüzeyinden geçiyor, kayboluyor ve onu ilkbaharın parlak, kısa süren yeşilliği izliyordu.</p>

  <p class="calibre1">Başlangıçtaki tatsız duygular o kadar şiddetli değildi artık. En sonunda çılgınca bir neşeye dönüştüler. Doğrusu makinede açıklamasını bulamadığım hantal bir sallanma fark ettim. Ancak aklım onunla ilgilenemeyecek kadar karışıktı; böylece içimden taşan bir çeşit delilikle kendimi geleceğin içine attım. İlk önceleri durmayı pek düşünmüyordum, bu yeni duygulardan başka herhangi bir şeyi de. Ama sonra beynimde yeni, taze izlenimler canlandı —biraz merak ve onunla birlikte kaçınılmaz bir korku— ve sonunda beni tamamen ele geçirdiler. Düşündüm de, gözümün önünden hızla akan ve dalgalanan o gizemli ve bulanık dünyaya şöyle yakından bir goz atabilsem, insanlığın kim bilir hangi garip gelişmeleri, eksik uygarlığımızın üzerine eklenmiş ne muhteşem ilerlemeler görünebilirdi! Çevremde bizim devrimizin binalarından çok daha büyük, muazzam ve görkemli mimari yapılar yükseliyordu, ama parıltı ve sisten yapılmışlardı sanki. Tepenin yamacından zengin bir yeşilin taştığını ve orada kış tarafından hiç bölünmeden kaldığını gördüm. Benim bulanık algılarımla bile dünya çok hoş görünüyordu. Ve aklım durma meselesine geldi.</p>

  <p class="calibre1">‘Benim ya da makinenin yerini işgal ettiği uzay parçasında herhangi bir cisim bulmak gibi tuhaf bir olasılıkla karşı karşıya idim. Zamanın içinde son sürat gittiğim sürece pek önemi yoktu bunun; kelimenin tam anlamıyla incelmiştim karşıma çıkan cisimlerin açıklıklarından su buharı gibi süzülüyordum! Ve durmam demek, kendimi, yoluma çıkan her ne ise onun içine molekül molekül sıkıştırmam demekti; engelin atomlarıyla kendiminkileri yakın bir etkileşime sokarak çok büyük bir kimyasal tepkimeye —büyük olasılıkla geniş kapsamlı, bir patlamaya— sebep olmak, kendimi ve makinemi olası bütün boyutların dışına, Bilinmeyen’in içine fırlatmak demekti. Makineyi yaparken bu olasılık aklıma tekrar tekrar gelmişti gerçi, ancak o zaman bunu kaçınılmaz bir risk olarak kabul etmiş, neşeyle karşılamıştım —bir insanın alması gereken risklerden biriydi! Ama risk gelip çatmıştı, kaçış yoktu ve artık aynı şen hava içinde değerlendiremiyordum onu. Açıkçası, her şeyin mutlak yabancılığı, makinenin hastalıklı bir halde sarsılıp sallanması ve her şeyden önemlisi o uzatmalı düşüş hissi sinirlerimi bozmuştu. Asla duramayacağımı söylüyordum kendi kendime, sonra ani bir hışımla derhal durmaya karar verdim. Sabırsız bir ahmak gibi, manivelaya yüklendim ve makine zapt edilemez bir şekilde dönmeye başlarken ben havanın içine doğru baş aşağı savruldum.</p>

  <p class="calibre1">“Kulaklarımda gök gürültüsü vardı. Bir an sersemlemişim galiba. Çevremde acımasız bir dolu tıslıyordu ve ben devrilmiş makinenin önünde, yumuşak çimin üstünde oturuyordum. Her şey hâlâ kurşunî görünüyordu, ancak çok geçmeden kulaklarımdaki kargaşanın kaybolmuş olduğunu fark ettim. Çevreme bakındım. Görünüşe göre bir bahçenin içinde, açelya çalılarıyla çevrili küçük bir çimenlikteydim. Pembe ve mor çiçekler, dolu tanelerinin vuruşuyla yağmur gibi düşüyordu. Yere çarpıp geri sıçrayan, dans eden dolu, makinenin üzerinde bir bulut oluşturuyor, toprağın üstünde duman gibi geziniyordu. Bir anda iliğime kadar ıslanmıştım. “Sizi görmek için sayılamayacak kadar uzun yıllan aşmış bir adama karşı' dedim, “çok konukseversiniz, doğrusu.”</p>

  <p class="calibre1">“Kısa sürede orada durup ıslanmanın ne kadar büyük bir budalalık olduğunu fark ettim, Ayağa kalktım ve çevreme göz gezdirdim. Çalıların ötesinde, sisli sağanağın içinden pek seçilemez bir biçimde, beyaz taştan oyulmuş gibi duran kocaman bir şekil belirdi. Fakat dünyanın geri kalanı görünmüyordu.</p>

  <p class="calibre1">“Duyumlarımı tarif etmek zor. Dolunun oluşturduğu sütunlar inceldiğinde beyaz şekli daha bir berrak görebildim. Çok büyük olmalıydı, çünkü boz bir huş ağacı omzuna değiyordu. Beyaz mermerdendi, biçim olarak kanatlı bir sfenkse benziyordu, ama kanatları yanlara dikey açılmak yerine yayılmıştı ve bu da ona havada asılıymış izlenimini veriyordu. Kaidesi bana bronz gibi geldi; kalın yeşil bir pas tabakasıyla kaplıydı. Tesadüfen yüzü bana dönüktü; kör gözler sanki beni seyrediyordu; dudaklarda hafif bir gülümsemenin gölgesi vardı. Yoğun bir aşınmaya uğramıştı ve bu onda tatsız bir hastalık olduğu imasında bulunuyordu. Bir süre durup onu seyrettim —yarım dakika belki, belki de yarım saat. Dolunun onun önünde daha yoğun veya daha ince yağmasına bağlı olarak o da ilerler ve geri çekilir görünüyordu. Nihayet bir an için gözlerimi ondan alabildim ve dolu perdesinin havının artık döküldüğünü, gökyüzünün güneş vaadiyle aydınlanmaya başladığını gördüm.</p>

  <p class="calibre1">“Çömelmiş beyaz şekle yeniden baktım ve birdenbire yolculuğumun deli cesareti bütünüyle düştü aklıma. O sis perdesi büsbütün çekildiğinde neler ortaya çıkabilirdi? İnsanoğlunun başına neler gelmişti? Ya zulüm ortak bir tutku olmuşsa? Ya bu arada ırk gelişip insanlığını kaybetmiş ve insanlık dışı, merhametsiz ve karşı konulamaz derecede güçlü bir yaratık haline gelmişse? Ben eski dünyanın bir vahşi hayvanı gibi algılanabilirdim, hem de halk tarafından en korkuncu, en iğrenci diye bilineni —vakit kaybetmeden katledilecek mundar bir mahlûk.</p>

  <p class="calibre1">“Çok büyük olan başka şekiller de gördüm —dinmekte olan fırtınanın içinden bana doğru sokulan ağaçlı bir tepe yamacında, girintili çıkıntılı ve uzun sütunlarıyla koca binalar.</p>

  <p class="calibre1">Panik ve korku içinde sıkışmıştım. Çıldırmışçasına Zaman Makinesi’ne döndüm ve onu yeniden ayarlamaya uğraştım. Bu sırada fırtınanın arasından güneşin okları kamçı gibi iniyordu. Kurşunî sağanak bir kenara çekildi ve bir hayaletin yerde sürünen etekleri gibi gözden kayboldu. Üstümde yaz göğünün derin mavisinin içinden küçük, belli belirsiz kahverengi bulut parçacıkları hiçliğe kıvrıldılar. Çevremdeki büyük binalar fırtınadan kalan ıslaklıkla ışıyarak, açık ve seçik bir şekilde ortaya çıktılar, katlarının çevresinde birikmiş olan henüz erimemiş dolu tanelerinin beyazıyla parıldıyorlardı. Kendimi yabancı bir dünyanın içinde çıplak hissettim. Üzerinde onun üstüne çullanmaya hazır bekleyen şahin kanatlarını bile bile, bir havada dolaşan bir kuşun hissettikleriyle aynı şeyleri belki de. Korkum cinnete dönüştü. Derin bir nefes aldım, dişlerimi sıktım ve makineyle yeniden elense güreşmeye başladım. Müthiş saldırımın karşısında pes ederek ters döndü. Şiddetle çeneme çarptı. Bir elim eyerde, ötekisi manivelada; nefes nefese bir halde durup, yeniden binmeye hazırlandım.</p>

  <p class="calibre1">“Ancak makinenin bu kadar çabuk geri adım atmasıyla cesaretim yerine gelmişti. Bu uzak gelecek dünyasına daha büyük bir merak ve daha az korkuyla bakıyordum artık. En yakın evin yüksek duvarındaki dairesel bir açıklıkta toplanmış, parlak, yumuşak cüppeleri içinde bir grup gördüm. Beni fark etmişlerdi, yüzleri bana dönüktü.</p>

  <p class="calibre1">“Sonra bana doğru yaklaşan sesler duydum. Beyaz Sfenks’in yanındaki çalılıkların arasından, koşan erkeklerin baş ve omuzları geliyordu. Bir tanesi, benim makinemle birlikte üzerinde durduğum ufak çimenliğe doğrudan çıkan bir patikada belirdi. Deri bir kayışla beline kuşanmış mor bir tünik içinde, ufak tefek bir yaratıktı —boyu bir yirmi ya var ya yoktu— Ayağına sandalet veya potin giymişti, ama tam olarak hangisi olduğunu ayırt edemedim; dizlerine kadar bacakları ile başı çıplaktı. Bunu görünce, ilk defa havanın ne kadar sıcak olduğunun farkına vardım.</p>

  <p class="calibre1">“Çok güzel ve çok zarif ama tarif edilemeyecek derecede kırılgan bir yaratık olması beni hayli etkiledi. Kızarmış yüzü bana veremlilerinkinin daha güzel bir şeklini hatırlattı —bir zamanlar çokça işittiğimiz o veremli güzelliği. Onu görünce güvenimi birdenbire yeniden kazandım. Ellerimi makineden çektim.</p>
</body>
</html>
