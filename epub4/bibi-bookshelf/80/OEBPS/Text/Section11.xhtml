<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" style="text-align: center;"><br /></p>

  <h2 class="calibre1" id="sigil_toc_id_11" style="text-align: center;"><a id="bookmark0"></a>XI</h2>

  <p class="calibre1">“Zaman yolculuğuyla gelen mide bulantısı ve akıl karışıklığından daha önce söz etmiştim. Üstelik bu kez eyere iyice yerleşememiş, pek de sağlam olmayan bir biçimde yana oturmuştum. Ne kadar sürdü bilmiyorum, makine sallanıp titrerken, nasıl gittiğime aldırmayarak makineye tutundum. Kadranlara bakacak kadar kendime geldiğimde nereye vardığımı görerek şaşırdım. Kadranın biri gün kaydeder, biri binlerce gün, bir diğeri milyonlarca ve bir kadran da binlerce milyon gün. Şimdi, manivelaları ters çevirmek yerine ileri gidecek şekilde kendime çekmiştim ve göstergelere bakabildiğimde binler ibresinin saatin saniyesi kadar hızlı döndüğünü gördüm —geleceğe doğru.</p>

  <p class="calibre1">“İlerlerken nesnelerin dış görünüşlerinde olağanüstü bir değişim baş gösterdi. Kalp gibi çarpan grilik koyulaştı; sonra —her ne kadar hâlâ müthiş bir ivmeyle sürüyor da olsam— gece ve gündüzün kendini genellikle daha yavaş bir hızla gösteren silsilesi geri döndü ve giderek daha çok göze çarpmaya başladı. Başlangıçta kafamı çok kurcaladı bu.</p>

  <p class="calibre1">Gece ve gündüz değişimleri yavaşladıkça yavaşladı, güneşin gökyüzünden geçişi de öyle; sonunda sanki yüzyılları bulan hareketler gibi bir görünüme büründüler. Nihayet dünyanın üzerine kalıcı bir alacakaranlık doğdu, yalnızca ara sıra, karanlık gökyüzünde bir kuyrukluyıldız parladığında bozulan bir alacakaranlık. Güneşi belirten ışık şeridi çoktandır kayıptı; çünkü güneş doğmayı kesmişti. Batıda öylece yükselip alçalıyor, gitgide genişliyor ve kızıllaşıyordu. Aydan eser yoktu. Yıldızların dönüşü giderek yavaşlamış, yerini, hafifçe kayan ışık beneklerine bırakmıştı. Nihayet durmadan az önce, kızıl ve kocaman güneş ufukta hareketsiz kaldı; cansız bir ısıyla kızaran ve ara sıra sönen muazzam bir kubbe. Bir ara kısa bir süre için tekrar eski parlaklığıyla yandı, ama çok geçmeden kasvetli kırmızı ısısına geri döndü. Doğuş ve batışının yavaşlamasından, med ve cezirin işinin bitmiş olduğunu çıkardım. Dünyanın artık tek yüzü güneşe dönüktü, aynı, zamanımızda ayın dünyaya bakması gibi. Büyük bir dikkatle —daha önceki baş aşağı yuvarlanışımı hatırladım da— hareketimi tersine çevirmeye başladım. Daire çizen ibreler, binler kadranı hareketsizleşinceye ve gün kadranı ıskalasının üzerinde yalnızca bir sis haline gelinceye kadar giderek yavaşladı, ta ki tenha bir sahilin bulanık çizgileri belirinceye kadar.</p>

  <p class="calibre1">“Yavaşça durdum ve Zaman Makinesi’nin içinde oturup çevreye baktım. Gökyüzü artık mavi değildi. Kuzeydoğu mürekkep siyahıydı, siyahlığın içinden soluk beyaz yıldızlar parlak bir şekilde, sürekli ışıyordu. Başımın üzeri derin bir Hint kırmızısıydı ve yıldızsızdı; güneydoğuya doğru, ufukla kesilmiş güneşin kızıl ve hareketsiz, muazzam kabuğunun durduğu yerde, korlaşmış, daha parlak bir ala dönüyordu. Çevremdeki kayalar acı kırmızı renkteydi ve hayata dair ilk gördüğüm izler, güneydoğuya bakan yüzleriyle çıkıntılı her noktayı kapatan koyu yeşil bitkilerdi. Orman yosunlarında veya mağara likenlerinde gördüğümüz zengin yeşilin aynısı; bunlar gibi, daimi bir alacakaranlıkta büyüyen bitkilerin rengi.</p>

  <p class="calibre1">“Makine eğimli bir sahilde duruyordu. Deniz güneybatıya uzanıyor, ufuğun keskin çizgisinde solgun göğe kavuşuyordu. Köpük yoktu, dalga yoktu, rüzgârın nefesi yoktu. Yalnızca nazik bir soluk gibi, hafif yağlı bir kabartı yükselip alçalıyor, ebedi denizin hâlâ hareket ettiğini ve .yaşadığını gösteriyordu. Ve suyun ara sıra vurduğu çizgide yer yer tuzdan kalın tabakalar oluşmuştu —uçuk kızıl gökyüzünün altında pembeydiler. Başımda bir zorlama hissediyordum ve çok hızlı soluk alıp verdiğimi fark ettim. Bu duygu bana yegâne dağcılık deneyimimi hatırlattı ve bundan, havanın bugünkü halinden daha seyrek olduğunu çıkardım.</p>

  <p class="calibre1">“Issız yamacın yukarılarında, uzaktan gelen tiz bir çığlık duydum ve gökyüzünde yan yana kanat çırpan, daireler çizerek ötedeki bazı alçak tepeciklerin üzerinde gözden kaybolan, koca bir kelebeğe benzer bir şey gördüm. Sesi o kadar kasvetliydi ki, tüylerim ürperdi ve makineye daha bir düzgün yerleştim. Tekrar çevreme bakarken hayli yakınımda kızılımsı bir kaya kütlesi olduğunu sandığım bir şeyin yavaşça bana doğru geldiğini gördüm, sonra da o şeyin gerçekte iri, yengece benzeyen bir canavar olduğunu. Yavaşça, amaçsızca hareket eden bir sürü bacağı, sallanan büyük pençeleri, arabacıların kırbacı gibi dalgalanan ve etrafı yoklayan antenleri ve metalik yüzünün her iki tarafından fırlamış sapların ucundaki gözlerini devirerek size yaklaşan, şu masa kadar büyük bir yengeç düşünebiliyor musunuz? Kırışık sırtı biçimsiz şişliklerle donanmış, şurada burada yeşilimsi bir kabukla lekelenmişti. Çapraşık ağzındaki dokunaçlarının hareket ederken titrediğini ve hissettiğini görebiliyordum.</p>

  <p class="calibre1">“Bana doğru sokulan bu uğursuz hayaleti gözlerimi ayırmadan seyrederken, yanağımda sinek konmuş gibi bir gıdıklanma hissettim. Elimle savuşturmak istedim, ama anında geri döndü ve hemen hemen aynı anda da bir diğeri yaklaştı kulağıma. Vurdum ve ipliğe benzer birşeyler yakaladım. Çabucak elimden kaçtı. Korkulu bir karamsarlıkla döndüm ve hemen arkamda duran bir başka canavar yengecin antenini yakalamış olduğumu gördüm. Şeytanî gözleri saplarının üstünde solucan gibi kıvrılıyor, ağzı iştahla capcanlı görünüyor, yosunumsu bir balçığa bulanmış kocaman hantal pençeleri üzerime iniyordu.</p>

  <p class="calibre1">Anında elimi manivelaya attım ve kendimle bu canavar arasına bir ay koydum. Ancak hâlâ aynı sahildeydim ve durur durmaz onları açık seçik gördüm. Kağıt gibi ince,yoğun yeşil yaprakların arasında, loş ışığın içinde sağda solda sanki bir düzinesi sürünüyordu.</p>

  <p class="calibre1">“Dünyanın verdiği o tiksindirici haraplık duygusunu aktaramam. Kızıl doğu göğü, kuzeyin siyahlığı, tuzlu ölü deniz, bu ağır kanlı pis yaratıkların süründüğü taşlık sahil, likenimsi bitkilerin zehirli görünen tek tip yeşili, insanın ciğerlerini acıtan incecik hava; hepsi korkunç bir etkiye katkıda bulunuyordu. Yüz yıl ilerledim, aynı kırmızı güneş vardı —bir parça daha büyük, biraz daha sönük— aynı ölgün deniz, aynı serin hava ve yeşil otların, kızıl kayaların arasında aşağı yukarı sürünen aynı kaba eklembacaklılar topluluğu. Ve batı göğünde kıvrılmış, soluk bir çizgi gördüm, büyük, yeni bir aya benziyordu.</p>

  <p class="calibre1">“Bin yıllık büyük adımlarla, dünyanın kaderinin sırrıyla sürüklenerek hiç durmadan, garip bir büyülenmişlikle güneşin batıda büyüyüp sönmesini ve yaşlı dünyanın hayatının çöküşünü seyrederek yolculuğuma devam ettim. Sonunda, şu andan otuz milyon yıl sonra, güneşin kızıl sıcak kubbesi karanlık göklerin neredeyse onda birini kaplar olmuştu. Bir kez daha durdum, çünkü sürünen yengeç kalabalığı yok olmuştu ve canlı yeşil koyunotlarını ve likenleri saymazsak, kızıl sahil cansız görünüyordu. Ve artık beyaz benekler vardı. Acı bir soğuk hücum etti bana. Seyrek beyaz benekler girdap gibi dönerek düşüyorlardı. Kuzeydoğunun matem siyahı göğünün yıldız ışığı altında kar ışıl ışıldı ve pembemsi beyaz tepeciklerin dalgalanan doruklarını görebiliyordum. Deniz kenarı boyunca buz saçaklan vardı ve daha ileriye sürüklenen kütleler; ancak ebedi gün doğumunun altında bütünüyle kanlı görünen tuz okyanusunun en büyük kısmı hâlâ donmamıştı.</p>

  <p class="calibre1">“Hayvan hayatından herhangi bir iz bulur muyum diye çevreme bakındım. Tanımlanamaz bir korku beni makinenin eyerine mıhlamıştı. Ancak hareket eden hiçbir şeye rastlamadım, ne yerde, ne gökte, ne de denizde. Hayatın tükenmemiş olduğunu tek kanıtlayan, kayaların üzerindeki yeşil balçıktı. Denizin içinde alçak bir kum tepeciği oluşmuş, sular kıyıdan çekilmişti. Bu tepeciğin çevresinde dönüveren siyah bir nesne gördüğümü sandım, ama baktığımda kıpırdamadı, ben de gözlerimin yanıldığına, nesnenin yalnızca bir kaya olduğuna hükmettim. Gökyüzünde yıldızlar çok parlaktı ve pek kırpışmıyorlardı.</p>

  <p class="calibre1">“Birdenbire güneşin batı yarımküresinin değiştiğini fark ettim; eğri bir obrukluk, bir oyuk oluşmuştu. Oyuk genişledi. Belki bir dakika boyunca, donakalmış bir halde, gündüzün üzerine çökmekte olan bu karanlığa bakakaldım. Sonra bir tutulma olayının oluşmaya başladığının farkına vardım. Güneş küresinin yanından ya ay, ya da Merkür geçiyordu. Doğal olarak ilk önce ay olduğunu düşündüm, ama gerçekten gördüğümün bir iç gezegenin dünyanın hemen yanından geçişi olduğuna inanmak için çok nedenim var.</p>

  <p class="calibre1">“Karanlık hızla büyüdü; doğudan giderek sertleşen boralarla soğuk bir rüzgâr esmeye başladı ve havada yağan beyaz beneklerin sayısı çoğaldı. Denizin eşiğinden bir dalgacık yayıldı ve bir ıslık. Cansız seslerin dışında dünya sessizdi. Sessiz? O dinginliği aktarabilmem çok zor. İnsanın bütün sesleri, koyunların meleyişi, kuşların çığlıkları, böceklerin vızıltısı, yaşamımızın arka planını oluşturan hareket —bütün hepsi sona ermişti. Karanlık koyulaştıkça, düşen benekler çoğalarak gözümün önünde dans etmeye başladılar ve havanın soğuğu yoğunlaştı. En sonunda, uzak tepelerin beyaz doruklan teker teker, çabucak, birbiri ardına karanlığa karıştı. Meltem inleyen bir rüzgâra dönüştü. Bana doğru sürüklenen elipsin kara gölgesini gördüm. Göz açıp kapayıncaya kadar, görünürde yalnızca sönük yıldızlar kaldı. Gerisi, ışıksız bir karanlık. Gökyüzü mutlak siyahtı.</p>

  <p class="calibre1">“İçimde bu muazzam karanlığa karşı bir dehşet uyandı. İliklerime kadar işleyen soğuk ve soluk alırken duyduğum acı beni yendi. Titredim, ölümcül bir mide bulantısına tutuldum. Sonra gökyüzünde ateşten kıpkırmızı kesilmiş bir yay gibi, güneşin kenarı belirdi. Kendime gelmek için makineden indim. Başım dönüyor, geri dönebileceğime ihtimal yermiyordum. Midemin bulantısı ve başımın dönmesiyle dururken, denizin kızıl sularında, kum tepeciğinin çevresinde hareket eden nesneyi yine gördüm —hareket eden bir şey olduğu kesindi artık. Yuvarlak bir şeydi, belki futbol topu büyüklüğünde, daha büyük de olabilir, dokunaçları sarkıyordu; kabarıp yuvarlanan kan kırmızısı suların üstünde siyah görünüyordu ve sağa sola sıçrıyordu. Bayılacağımı hissettim. Eyere tırmanırken bana güç veren, bu uzak ve berbat alacakaranlıkta çaresiz bir halde yatmaktan duyduğum o korkunç dehşet oldu.</p>
</body>
</html>
