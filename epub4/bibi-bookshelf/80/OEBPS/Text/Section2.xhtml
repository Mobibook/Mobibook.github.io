<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" style="text-align: center;"><br /></p>

  <h2 class="calibre1" id="sigil_toc_id_2" style="text-align: center;">II</h2>

  <p class="calibre1">O gün hiçbirimiz Zaman Makinesi’ne pek inanmadık galiba. Aslına bakılırsa, Zaman Gezgini kolay kolay inanılmayacak kadar zeki olan şu adamlardan biriydi; onunla ilgili her şeyi kavradığınızı asla hissedemez, her zaman kurnaz bir ihtiyattan, görünür içtenliğinin arkasında pusuda bekleyen bir hinlikten kuşkulanırdınız. Modeli 'bize Filby göstermiş ve aynen Zaman Gezgini’nin kullandığı kelimelerle konuyu bize o açıklamış olsaydı, ona karşı çok daha az bir şüphecilik sergilerdik. Çünkü onun dürtülerini anlamış olurduk; Filby’yi bir domuz kasabı bile anlayabilir. Ama Zaman Gezgini’nin doğasında mantıksız arzular bolca bulunduğundan, ona güvenmiyorduk. Ondan daha az yetenekli bir adamı meşhur edecek şeyler onun ellerinde birer hileydi sanki. Her şeyi kolaylıkla yapabilmek bir hatadır. Onu ciddiye alan ciddi insanlar onun tavırlarından asla emin olamıyorlardı; onunlayken, hüküm verme konusundaki ünlerine güvenmenin, boşa kürek sallama anlamına geldiğinin her nasılsa farkındaydılar. Bu yüzden o Perşembe ile bir sonraki arasında geçen günlerde, zamanda yolculuk hakkında hiçbirimizin pek konuştuğunu sanmıyorum, doğurduğu tuhaf ihtimaller şüphesiz çoğumuzun aklından geçmiş olsa da: Görünüşte mantıklı ancak gerçekleşmesi inanılmaz oluşu, insanı garip bir biçimde anakronizm ve büsbütün bir karmaşıklığa davet edişi. Kendi hesabıma, benim aklım hâlâ, özellikle modelin hilesindeydi. Bunu Tıp Adamı’yla tartıştığımı anımsıyorum, onunla Cuma günü Linnaean’da karşılaşmıştım. Tübingen’de buna benzer bir aleti daha önce görmüş olduğunu söylüyor ve mumun sönüşü üzerinde bir hayli duruyordu. Ne var ki, hilenin nasıl işlediğini açıklayamıyordu.</p>

  <p class="calibre1">Ertesi Perşembe günü Richmond’a yeniden gittim galiba Zaman Gezgini’nin en müdavim konuklarından biriydim ben— ve geciktiğimden, dört beş adamı onun oturma odasında çoktan sıraya girmiş buldum. Tıp Adamı, bir elinde bir kağıt parçası, öteki elinde saatiyle, ateşin önünde ayakta duruyordu. Gözlerim Zaman Gezgini’ni ararken, “Saat yedi buçuk oldu,” dedi Tıp Adamı, “İyisi mi biz yemeğe başlayalım, ne dersiniz?”</p>

  <p class="calibre1">“... nerede?” diye sordum, ev sahibimizi kastederek.</p>

  <p class="calibre1">“Yeni mi geldiniz? Çok tuhaf. Kaçınılmaz olarak gecikti. Bu notta bana, eğer yediye kadar dönmezse yemeğe başlamamızı söylüyor. Gelince açıklayacakmış.”</p>

  <p class="calibre1">“Yemeği soğutmak yazık olur,” dedi, çok tanınmış bir günlük gazetenin Editörü; bunun üzerine Tıp Adamı zili çaldı.</p>

  <p class="calibre1">Tıp Adamı’nı ve beni saymazsak bir önceki akşam yemeğine katılmış olan tek kişi Psikolog’tu. Geriye Boşluk, daha önce sözü geçen Editör gazeteci olduğu kesin biri ve sessiz, mahcup, sakallı bir adam kalıyordu —onu tanımıyordum gözlemleyebildiğim kadarıyla o, bütün akşam ağzını hiç açmadı. Yemek masasında Zaman Gezgini’nin yokluğuyla ilgili bazı rivayetler dönüyordu, ben de yarı şaka yarı ciddi, zamanda yolculuk ettiği olasılığını ortaya attım. Editör bunun kendisine açıklanmasını istedi. Bunun üzerine Psikolog o hafta içinde tanık olduğumuz o “Usta işi paradoks ve hileyi” kabataslak ve ruhsuzca aktarmaya gönüllü oldu. Koridor tarafındaki kapı yavaş ve sessizce açıldığında anlatısının ortasındaydı. Yüzüm kapıya dönüktü, onu ilk gören ben oldum. “Merhabalar!” dedim, “Nihayet!” Kapı daha da açıldı, karşımızda Zaman Gezgini duruyordu. Hayretten bir çığlık attım. Onu benden sonra gören Tıp Adamı, “Aman Tanrı’m! Neler oldu, dostum?” diye haykırdı. Ve masadakilerin hepsi kapıya doğru döndü.</p>

  <p class="calibre1">Perişan bir haldeydi. Kolları yeşile bulanmış olan ceketi tozlu ve kirliydi; saçı başı dağınıktı ve bana biraz kırlaşmış gibi geldi —ya toz ve kirden ya da rengi gerçekten solduğu için. Yüzü hayalete dönmüştü; çenesinde kararmış bir kesik vardı —yarı iyileşmiş bir kesikti bu; bitkin ve gergin görünüyordu, anlaşılan çok acı çekmişti.</p>

  <p class="calibre1">Kapı eşiğinde bir an duraksadı, ışık gözlerini kamaştırmıştı sanki. Sonra odaya girdi. Ancak yürümekten tabanları şişmiş kaldırım serserilerinde gördüğüm bir aksaklıkla yürüyordu. Konuşacağını umarak, sessizlik içinde onu seyrediyorduk.</p>

  <p class="calibre1">Tek kelime etmedi, zorlukla masaya geldi ve şaraba doğru bir hamle yaptı. Editör bir bardak şampanya doldurdu ve ona doğru itti. Zaman Gezgini bardağı bir dikişte bitirdi, ona yaramış olmalı ki masada göz gezdirirken yüzünde o eski gülümsemesinin hayaleti dolaştı. “Tanrı aşkına, başına ne geldi, dostum?” diye sordu Tıp Adamı. Zaman Gezgini onu duymuyor gibiydi. Belirgin bir şekilde dili sürçerek, “Sizleri rahatsız etmeyeyim,” dedi. “Ben iyiyim.” Durdu, biraz daha içki almak için bardağını uzattı ve yine bir dikişte bitirdi. “Güzel,” dedi. Gözleri parladı ve yanaklarına hafiften bir renk geldi. Durgun bir onamayla bakışları bizim yüzlerimizde gezindi, sonra sıcak ve rahat olan odada dolaştı. Sonra tekrar konuştu, kelimelerinin arasında sanki hâlâ yavaşça ve ihtiyatla ilerliyordu. “Yıkanıp giyineceğim, sonra aşağı iner ve her şeyi açıklarım... Bana o pirzoladan biraz ayırın. Bir parça et için canımı veririm...”</p>

  <p class="calibre1">Nadiren uğrayan bir ziyaretçi olan Editör’e baktı ve ona iyi dileklerini sundu. Editör bir soru soracak oldu. “Az sonra anlatacağım,” dedi Zaman Gezgini. “Ben —çok tuhaf bir haldeyim!</p>

  <p class="calibre1">Bir dakika içinde toparlanırım.”</p>

  <p class="calibre1">Bardağını masaya koydu ve merdiven kapısına doğru yürüdü. Topallaması ve ayaklarını yere çıkardığı yumuşak adım sesleri yine çekti dikkatimi ve o dışarı çıkarken durduğum yerden ayaklarını gördüm. Ayaklarında yırtık pırtık, kan lekeli bir çift çorap vardı, o kadar. Kapı onun arkasından kapandı. Onu izlemeye niyetli gibiydim, sonra kendi için titizlenilmesinden ne kadar nefret ettiğini anımsadım. Bir an için dalgınlaştım. Derken, (alışkanlığından ötürü) hep manşetlerle düşünen Editör’ün şöyle dediğini duydum: “Değerli bir Bilim Adamının Hayret Verici Davranışı.” Bu benim dikkatimi yeniden, göz alıcı yemek masasına çevirdi.</p>

  <p class="calibre1">“Nedir oyunun adı?” diye sordu Gazeteci. “Acemi Dilenci’yi mi oynuyordu? Ben anlamadım da.” Psikolog’un bakışlarıyla karşılaştım ve onun yüzünde kendi aklımdan geçenleri okudum. Zaman Gezgini’nin yukarıda acıyla topalladığını düşünüyordum. Benden başka kimse onun aksadığını fark ettiğini sanmıyorum.</p>

  <p class="calibre1">Şaşkınlığından tamamıyla ilk sıyrılan Tıp Adamı oldu, sıcak bir tabak için hemen zili çaldı — Zaman Gezgini, akşam yemeği sırasında ortada uşakların beklemesinden nefret ederdi. Bunun üzerine Editör homurdanarak çatal bıçağına yöneldi, Suskun Adam da onu taklit etti. Akşam yemeği kaldığı yerden, yeniden başlamıştı. Arada meraklı suskunluklar olsa da kısa bir süre her kafadan bir ses çıktı; Editör’ün merakıysa sonradan daha ateşli bir hal aldı. “Dostumuz böyle geçişlerle mütevazı gelirine katkıda mı bulunuyor? Yoksa dönem dönem Nebukadnezar’a mı dönüşüyor?” diye sordu. “Ben bunun o Zaman Makinesi işi olduğundan eminim,” dedim ve Psikolog’un geçen toplantı hakkında anlattıklarına kaldığı yerden ben devam ettim. Yeni konukların inanmadıkları açıktı. Editör itirazlar ediyordu. “Ne demek zaman yolculuğu? İnsan bir paradoksun içinde yuvarlanmakla üstünü başını toza bulayamaz, öyle değil mi?” Ama sonradan, fikir aklına yatınca mizaha sığındı. Gelecek’te hiç elbise fırçası yok muydu?</p>

  <p class="calibre1">Gazeteci de hiçbir koşulda inanmayacaktı ve bütün olup bitene alaylar yağdırma kolaycılığında Editör’e o da katıldı. İkisi de yeni tip gazetecilerdendi —çok neşeli, saygısız, genç adamlar. “Yarından-sonraki-gün haberlerimizde Özel Muhabirimiz bildiriyor,” diyordu Gazeteci —daha ziyade bağırıyordu— ki, Zaman Gezgini geri döndü. Olağan akşam kıyafetlerini giymişti ve bitkin görünüşünü saymazsak, beni ürküten o değişiklikten eser kalmamıştı.</p>

  <p class="calibre1">“Baksana,” dedi Editör şen şakrak. “Bu çocuklar senin gelecek haftanın içlerine doğru bir yolculukta bulunduğunu söylüyorlar! Bize küçük Rosebery hakkında her şeyi anlatırsın değil mi? Ne kadar para istersin?”</p>
</body>
</html>
