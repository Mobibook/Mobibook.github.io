<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Heyecanlı Öğlen</title>
</head>

<body>
  <h1 class="h11">Heyecanlı Öğlen</h1>

  <p>Peter ve Colin&rsquo;in anneleri, yemeğe geç kaldıkları için onlara kızdı. Janet ise o kadar meraklanmıştı ki, Peter&rsquo;ın yemeğini bitirmesini zar zor bekleyebildi. Peter önündeki sıcak yemeğini, kardeşinin garip sorular sormasından korkarak çabuk çabuk mideye indirdi.</p>

  <p>Peter, Janet&rsquo;ı diğerlerini toplantıya çağırması için gönderdi ve hepsi hemen geldiler. Yalnızca Colin biraz geç kaldı çünkü o da tıpkı Peter gibi geç oturduğu yemeğini bitirmeye çalışıyordu.</p>

  <p>Peter her şeyi tek tek anlattı ve diğerleri de şaşkınlıkla onu dinledi. Eh, ne hikâyeydi ama! Zeb&rsquo;le karşılaşmak ve ona öğrenmek istedikleri tüm detayları anlattırmak!</p>

  <p>&ldquo;Niçin bu kadar çok soru sorduğumuz hakkında hiçbir fikri yoktu!&rdquo; dedi Colin gülerek. &ldquo;Bize gayet iyi davrandığını söylemek zorundayım. Aslına bakarsanız kötü görünümlü ve kurnaz bakışları olan bir adam.&rdquo;</p>

  <p>&ldquo;Bugün yan rayların nereye ilerlediğine bakmaya gideceğiz,&rdquo; dedi Peter. &ldquo;Bir de o trenin hangi günler geldiğini öğrenmeliyiz.&rdquo;</p>

  <p>Böylece istasyonun yolunu tuttular ve yeniden peron görevlisini buldular. Adamın yapacak pek bir işi yok gibiydi ve çocuklarla konuşmaktan keyif alıyordu. Rayların hikâyelerini anlattı. Peter konuyu yük trenlerine getirmeyi başardı.</p>

  <p>&ldquo;İşte bir tane geliyor,&rdquo; dedi peron görevlisi. &ldquo;İstasyonda durmayacak gerçi. Gördüğünüz gibi hiç binmeyi veya inmeyi bekleyen yolcu yok. Vagonları saymak ister misiniz? O kadar da uzun bir tren değilmiş.&rdquo;</p>

  <p>Vagonların çoğu açıktı ve her türlü malzeme taşıyorlardı; kömür, tuğla, makineler, sandıklar. Tren yavaşça gümbürdeyerek önlerinden geçerken Yediler tam otuz iki vagon saydı.</p>

  <p>&ldquo;Zeb&rsquo;in bize bahsettiği yük trenini görmeyi tercih ederdim,&rdquo; dedi Peter, peron görevlisine. &ldquo;Petlington ve daha uzaklardan gelen altı-iki trenini yani. O bazen çok uzun oluyor, değil mi?&rdquo;</p>

  <p>&ldquo;Evet. O zaman salı veya cuma günleri gelmeniz gerekecek,&rdquo; dedi adam. &ldquo;Ama o tren geçerken hava kararmış oluyor, o yüzden fazla bir şey görmeyi beklemeyin. Bakın, geçen son yük treninin güvenlik görevlisi size el sallıyor!&rdquo;</p>

  <p>Arkalarını döndüler. Tren uzaklaştıkça küçülüyordu ve sonunda kayboldu.</p>

  <p>&ldquo;Açık vagonlardan hiçbir şey çalınmıyor mu?&rdquo; diye sordu Peter masumca.</p>

  <p>&ldquo;Oh, çalınıyor,&rdquo; dedi adam. &ldquo;Son günlerde inanamayacağınız kadar çok hırsızlık vakası oldu! Bazı çetelerin işi olduğu söyleniyor. Nasıl yaptıklarını anlayamıyorum! Pekâlâ çocuklar, artık gidip biraz çalışmalıyım. Yapacak bir sürü şey var!&rdquo;</p>

  <p>Yediler adamın yanından ayrıldı. Rayların üzerinden bir kilometre kadar yürüyüp Zeb&rsquo;in, sabah makasların nasıl çalıştığını gösterdiği yere vardılar.</p>

  <p>Peter eliyle makasları işaret etti. &ldquo;İşte burası trenin yönünü değiştirmeyi tasarladıkları nokta,&rdquo; dedi. &ldquo;Keşke hangi akşam yapmayı planladıklarını bilebilseydik. Bence çok yakında olacak çünkü o notta her şeyin hazır ve yolunda olduğunu yazmışlardı.&rdquo;</p>

  <p>Ana raydan ayrılan yan rayı yürüyerek takip ettiler. Raylar başıboş bir şekilde devam ediyor, sonunda küçük bir yük peronuna varıyordu; peronun içi de o sırada bomboştu.</p>

  <p>Büyük kapılarla yük peronunun içine giriliyordu. Bu ray hattından gelen vagonlardan indirilen yükleri taşımak için yanaşan kamyonlar sığabilsin diye kapılar ardına kadar açıktı. Ama o sırada küçük hatta yalnızca boş vagonlar duruyordu ve etrafta tek kişi bile yoktu. Belli ki, daha bir süre herhangi bir yük treninin gelmesi beklenmiyordu.</p>

  <p>&ldquo;Burası oldukça boş, ufak bir yer,&rdquo; dedi Colin. &ldquo;Eğer bir yük treni raydan çıkıp bu hatta saptırılırsa burada bekleyenler hariç, kimse geldiğini görmez ve fark etmez! Eminim o gece de, burada bir kamyon, muşamba örtüsü beyaz çizgiyle işaretlenmiş vagondaki kurşun levhaları, boruları veya her neyiyse yüklenmek için hazır bulunacak!&rdquo;</p>

  <p>&ldquo;Salı akşamı ne olur ne olmaz gelmeye ne dersiniz? Belki de plan o gece içindir,&rdquo; dedi Jack. &ldquo;Sonra olan bir şey görürsek, polisi arayabiliriz. Ve Zeb&rsquo;le diğer adam, yükleri boşaltmayı bitiremeden önce polis buraya ulaşabilir. Sizce de oldukça büyük bir sürpriz olmaz mı?&rdquo;</p>

  <p>&ldquo;Bilemiyorum. Sanırım gerçekten de iri Müfettişle yeniden irtibata geçmeliyiz,&rdquo; dedi Peter. &ldquo;Artık söylediklerimiz hakkında oldukça tutarlı bilgilere de sahibiz. Tek bilmediğimiz şey soygunun bu salı mı, yoksa daha sonra mı olacağı.&rdquo;</p>

  <p>Beraberce oldukları yerde bir süre konuyu tartıştılar ve hiçbiri o sırada açık peron kapılarından yanlarına doğru ağır ağır yaklaşan, iriyarı polis memurunu fark etmedi. Adam çocukları görünce bir süre izledi ve ne yaptıklarına baktı.</p>

  <p>&ldquo;O makasları görmek istiyorum,&rdquo; dedi Colin, tartışmaktan artık yorularak. &ldquo;Hadi bana göster Peter. Trenlere dikkat ederiz,&rdquo; Peter çocukların rayların üzerinden geçmesinin yasak olduğunu unutmuştu. Diğerleriyle beraber rayların tam ortasından makaslara doğru yürümeye başladı.</p>

  <p>Bir anda yüksek bir ses duydular. &ldquo;Hey, siz! Tren yolu hattına izinsiz girerek ne yaptığınızı sanıyorsunuz? Geri dönün çabuk. Size söyleyeceklerim var.&rdquo;</p>

  <p>&ldquo;Kaçın!&rdquo; dedi Pam, paniğe kapılarak. &ldquo;Bizi yakalamasına izin vermeyelim!&rdquo;</p>

  <p>&ldquo;Hayır, kaçamayız,&rdquo; dedi Peter. &ldquo;Rayların üzerinde bu şekilde yürümememiz gerektiğini tamamen unuttum. Yanına gidip açıklayalım, özür dilersek sorun olmayacaktır!&rdquo;</p>

  <p>Böylece Peter diğerleriyle beraber yük peronuna geri döndü. Polis memuru da kaşlarını çatarak yanlarına geldi.</p>

  <p>&ldquo;Beni dinleyin,&rdquo; dedi ve devam etti, &ldquo;bugünlerde tren yollarında bir sürü yaramaz çocuk geziniyor. Hepinizin ismini alıp ailelerinize şikâyet mektubu yollamama ne dersiniz?&rdquo;</p>

  <p>&ldquo;Ama biz bir şey yapmıyorduk ki!&rdquo; dedi Peter, kızarak. &ldquo;Raylarda yürüdüğümüz için özür dileriz ama inanın zarar vermeyi aklımızın ucundan bile geçirmemiştik.&rdquo;</p>

  <p>&ldquo;Yük peronunda işiniz ne peki?&rdquo; diye sordu memur. &ldquo;Tabii ki yaramazlık peşindeydiniz!&rdquo;</p>

  <p>&ldquo;Hayır, değildik,&rdquo; dedi Peter.</p>

  <p>&ldquo;O halde buraya neden geldiğinizi söyleyin,&rdquo; dedi memur. &ldquo;Hadi bekliyorum, söyleyin bakalım. Hiçbir şey yapmamak için buraya gelmiş olamazsınız.&rdquo;</p>

  <p>&ldquo;Söyle ona,&rdquo; dedi Barbara kızarak ve neredeyse bağırarak.</p>

  <p>Memur söyleyecekleri bazı şeyler olduğunu duyunca hepten şüphelendi. &ldquo;Ah! Yani bir şeylerin peşindeydiniz!&rdquo; dedi. &ldquo;Şimdi isimlerinizi ve adreslerinizi verin bakalım!&rdquo;</p>

  <p>Peter bu huysuz adama daha fazla derdini anlatmaya çalışmayacaktı. İlk olarak adamın Gizli Yediler&rsquo;in olağandışı hikâyesine inanmayacağını bildiği için, ikinci olarak da asla sırlarını bu adamla paylaşmayacağı için! Eğer onları birilerine şikâyet edecekse o kişi ya babası ya da sevgili dostları Müfettiş olacaktı ne de olsa!</p>

  <p>Adam sonunda hepsinin isimlerini adresleriyle birlikte elindeki kâğıda yazdı. Peter gerçekten sinirden çıldırabilirdi. Onlar polise bir çeteyi yakalamaları için yardım etmeye çalışıyor ama rayları geçtikleri için ceza alıyorlardı!</p>

  <p>&ldquo;Babam bu olanları duyarsa bir yığın şey söyleyecek,&rdquo; dedi Colin sıkılarak. &ldquo;Peter, bu adam ailelerimize olan biteni anlatmadan önce, gel biz Müfettişle görüşelim.&rdquo;</p>

  <p>Ama Peter kızmıştı ve üstelik dikkafalı biriydi de. &ldquo;Hayır!&rdquo; dedi. &ldquo;Bunu kendimiz halledeceğiz ve o sevimsiz polis biz işimizi hallettikten sonra dilediği kadar bizden şikâyetçi olabilir. Peşlerinde olduğumuz hırsızları o memur buradayken, bizim yakaladığımızı bir düşünsenize! Önünde böbürlenmekten büyük zevk alırım!&rdquo;</p>

  <p>&ldquo;O gece ben de gelmek istiyorum,&rdquo; dedi Janet.</p>

  <p>&ldquo;Bence birkaç kişiden fazla olmamalıyız. Eğer tehlikeli bir duruma düşersek dört kişi olmak, yedi kişi olmaktan çok daha iyi olacaktır!&rdquo;</p>

  <p>Kimsenin tartışacak hali yoktu, karar verildi. Jack, Colin, George ve Peter o gece yalnız gideceklerdi.</p>

  <p><a id="a22"></a><a id="a23"></a>&nbsp;</p>
</body>
</html>
