<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Zorlu Geçen Zaman</title>
</head>

<body>
  <h1 class="h11">Zorlu Geçen Zaman</h1>

  <p>İki çocuk, adamlar yan odaya geçtikleri için rahatlamış ama hayal kırıklığına uğramışlardı. Rahatlamışlardı çünkü artık görülmekten korkmalarına gerek yoktu. Diğer yandan üzülmüşlerdi çünkü artık adamların ne konuştuğunu duymak neredeyse imkânsızdı.</p>

  <p>Tek duyulan şey yan odadan gelen mırıltılardı.</p>

  <p>Jack, George&rsquo;u dürttü. &ldquo;Ben yerde sürünerek kapıya gideceğim. O zaman belki ne dediklerini duyabilirim,&rdquo; diye fısıldadı.</p>

  <p>&ldquo;Hayır, sakın yapma,&rdquo; dedi George. &ldquo;Bizi bulurlar. Ses çıkarırsın!&rdquo;</p>

  <p>&ldquo;Ayağımda lastik ayakkabılarım var. Ses çıkarmazlar,&rdquo; diye fısıldayarak itiraz etti Jack. &ldquo;Sen burada kal George. Susie ve Jeff&rsquo;in nerede olduklarını merak ediyorum. Umarım onlara çarpmam.&rdquo;</p>

  <p>Jack, yan odanın kapısına doğru sessizce ilerledi. Kırık bir kapı, odanın girişinde asılı kalmayı başarmıştı, kapıdaki çatlaktan içeriye doğru baktı. Odada üç tane adam vardı. Önlerine bir harita açmış, dikkatlice üzerinde çalışıyor ve konuşuyorlardı.</p>

  <p>Ah, konuşulanları bir anlayabilseydi! Adamların neye benzediğini görmeye çalıştı ama oda fazlasıyla karanlıktı. Yalnızca seslerini duyabildi. İçlerinden birinin ses tonu hoş, anlaşılır ve kesindi; diğer iki sesse oldukça kaba ve nezaketsiz gibiydi.</p>

  <p>Jack konuşulanlar hakkında en ufak bir fikre sahip olamadı. Yükleme ve boşaltma. Altı-iki veya yedi-on. Makaslar, makaslar, makaslar. Gökyüzünde ay olmamalı. Karanlık, sis, duman. Makaslar. Sis. Altı-iki ama yedi-onu da bulabilir. Ve yine makaslar, makaslar, makaslar.</p>

  <p>Böylesine karmaşık bir şekilde ne hakkında konuşuyor olabilirlerdi ki? Bu kadar garip, hiçbir anlam ifade etmeyen, bölük pörçük cümleler duymak insanı delirtebilirdi. Jack yeniden kulak kesilip daha fazlasını anlamaya çalıştı ama işe yaramıyordu. Biraz daha yanlarına doğru yanaşmaya karar verdi.</p>

  <p>Dayandığı şey bir anda arkaya devrildi. Ah, bir dolap kapağıymış meğer! Kendini durdurmaya fırsatı olmadan, küçük bir gümbürtüyle Jack bir dolabın içine düştü.</p>

  <p>Kapağı da tıkırdayarak tam üzerine indi. Düştüğü yerde kalakaldı. Telaşlı ve şaşkındı. Hareket etmeye cesaret edemedi.</p>

  <p>&ldquo;Bu da neydi böyle?&rdquo; diye irkildi adamlar.</p>

  <p>Hepsi birden kulak kesildi ve tam o anda büyük bir fare sessizce, duvarın kenarından koştu. Adam fenerini tıkırtıya çevirip fareyi gördü.</p>

  <p>&ldquo;Fareler,&rdquo; dedi. &ldquo;Burada onlarcası yaşıyor.&rdquo;</p>

  <p>&ldquo;Bilmiyorum,&rdquo; dedi anlaşılır olan ses. &ldquo;Fenerini kapat Zeb. Sessizce otur ve dinle."</p>

  <p>Işık yeniden söndü. Adam hafif söylenerek oturdu ve dinledi. Başka bir fare daha yerde hızlıca koştu.</p>

  <p>Jack kapağın altında, adamların gelip sesin nereden çıktığını arayacakları korkusuyla tamamen sessiz ve hareketsiz kaldı. George ise diğer odadaki şöminenin içinde, neler olup bittiğinin merakıyla yanıp tutuşuyordu. Etrafı adeta bir ölüm sessizliği sarmıştı! Karanlık odayı da...</p>

  <p>Bacada, tam da George&rsquo;un üzerindeki baykuş gözlerini açtı ve bir kez öttü. Gece vakti geldi! Ava çıkma zamanı! Son bir defa daha öttükten sonra, camı olmayan pencereden çıkmak için bacadan aşağı indi.</p>

  <p>Bacanın altında, şöminenin içinde gizlenen George, yanağına sürten baykuşun kanatlarıyla şaşkına döndü. Hayvan sessizce camdan uçtu ve hareket eden iri gölge, loş gökyüzünde kayboldu.</p>

  <p>George daha fazla dayanamadı. Bu bacanın içinden çıkmalıydı, kesinlikle çıkmalıydı! Her an başka bir acayip şey kafasına düşebilir ve yüzüne değebilirdi. Hem Jack neredeydi? Onu nasıl olur da burada, bacadaki garip yaratıklarla bir başına bırakabilirdi! Kaldı ki, el feneri de ondaydı. George o feneri yakabilmek için neler vermezdi.</p>

  <p>Şömineden dışarıya çıktı ve ne yapacağını bilemeden odanın ortasına yürüdü. Jack ne yapıyordu? Yalnızca yan odanın kapısına kadar gidip bir şeyler duymaya çalışacağını söylemişti. Ama adamlar hâlâ orada mıydı ki? Duyulabilir hiçbir ses yoktu.</p>

  <p>Belki de başka bir pencereden çıkıp gitmişlerdi. Ama eğer öyleyse Jack neden hâlâ geri dönmemişti? Gerçekten de korkutucu anlar yaşıyordu. &ldquo;Daha fazla dayanamayacağım.&rdquo;</p>

  <p>Kapıya doğru ilerleyip elleriyle duvarın öbür yanını yokladı. Jack orada değildi. Yandaki diğer odaysa tamamen karanlık ve sessizliğe gömülüydü. Herkes hangi cehennemdeydi?</p>

  <p>George dizlerinin bağlarının çözüldüğünü hissetti. Kahrolası döküntü bina! Neden Jack&rsquo;i dinleyip buraya gelmişti ki sanki? Artık emindi, Susie ve Jeff gece vakti buraya gelecek kadar aptal olamazlardı.</p>

  <p>Seslenmeye cesaret edemedi. Belki Jack de yakınında bir yerdeydi, belki o da kendisi kadar korkmuştu. Peki ya Gizli Yediler şifresi? Şimdiki şifre neydi? Yüzsüz Charlie!</p>

  <p>Eğer Yüzsüz Charlie diye fısıldarsam, Jack benim olduğumu anlayabilir. Ne de olsa bizim şifremiz. Beni tanır ve cevap verir.</p>

  <p>Kapının eşiğinde durup fısıldadı: &ldquo;Yüzsüz Charlie! Yüzsüz Charlie!&rdquo;</p>

  <p>Cevap yoktu. Yine denedi ama bu defa biraz daha yüksek bir sesle söyledi. &ldquo;Yüzsüz Charlie!&rdquo;</p>

  <p>Aniden bir fener yandı ve ışığı üzerine doğrultuldu. Ve ardından sert bir tonla konuşan ses duyuldu,</p>

  <p>&ldquo;Bu da ne demek oluyor? Charlie hakkında ne biliyorsun? Odaya gel evlat ve hemen soruma cevap ver,&rdquo;</p>

  <p><a id="a13"></a><span class="t13">&nbsp;</span></p>
</body>
</html>
