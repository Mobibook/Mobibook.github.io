<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>ROBIN HOOD'UN ÜZGÜN BİR ŞÖVALYEYE YARDIM EDİŞİ</title>
</head>

<body>
  <h1 class="h11">ROBIN HOOD'UN ÜZGÜN BİR ŞÖVALYEYE YARDIM EDİŞİ</h1>

  <p>İlkbahar ayları tomurcuklanan çiçekler, gümüşi sarı gün ışığı, yeşil çayırlar, kuşlar böcekler derken geçip gidiverdi. Yaz ayları altın sarısı güneşiyle, sıcaklığıyla, koyu yeşil çalıları, uzun günleri beraberinde getirdi; geveze kurbağaların sesleriyle şenlenen, perilerinse tepelerin eteklerinde dans ettiği söylenen ılıman geceler bir bir sona erdi. Tüm bu aylar geçip gittikten sonra, sonbahar da zevkine doyulamayacak güzellikleri beraberinde getirmişti. Hasat zamanı gelmiş, hasatçılar gün içinde yollarda şarkılar söyler, geceleri de çalıların veya balyaların yanına kıvrılıp uyur olmuşlardı. Çalıların arasından kuşburnu kırmızı başını göstermiş, ahşap çitlerin uçları yağan yağmurlarla kararmaya başlamış, tarlada kalan ekin kökleri göğe doğru başlarını uzatmıştı, yeşil yapraklarsa hızla kahverengi ve sarının tonlarına bürünmüşlerdi. Bu mevsimde, tüm yiyecekler kilerlere kaldırılırdı. Bira mahzende mayalanadursun, salamlarla sucuklar tütsülenir; kışın karlar duvar diplerinde birikirken, odun sobasının üstünde pişirilecek yiyecekler üst üste istiflenirdi.</p>

  <p>O eski zamanlarda da, mevsimler tıpkı şimdi olduğu gibi hızla akıp gidiyordu; bizler bir ağacın kuruyup düşen, kısa zamanda da unutulan yaprakları gibi dünyadan gelip geçerken, mevsimler gelecekte de işte böyle hızla akıp gitmeye devam edecek.</p>

  <p>Havayı koklayan Robin, "Küçük John bugün çok güzel bir gün. Boş boş oturup bugünü harcamayalım," dedi. "Yanına birkaç adam alıp doğuya doğru yola çık. Ben de batıya gideceğim ve bugün bizimle ormanda ziyafet çekebilecek birilerini bulup getireceğim."</p>

  <p>"Yaşasın," diye bağırdı Küçük John sevinçle el çırparak. "Benim de gönlümden bu geçiyordu zaten. Bir misafir getirmeden geri dönmeyeceğim emin olabilirsin."</p>

  <p>Sonra ikisi de istedikleri adamları seçerek ormanın farklı patikalarından yola koyuldular.</p>

  <p>Onlar iki yöne ayrıldılar ama sizlerle ben iki farklı yönde gidemeyiz ve bu neşeli maceraları dinleyebilmek için Küçük John'u yalnız bırakmamız gerekecek. O yüzden eteğimizi toplayıp kollarımızı sıvayıp Robin Hood'un peşine takılalım. Hem Robin Hood'un yanında, Kızıl Will, Vadili Allan, Kilitkıran Will, değirmencinin oğlu Midge gibi adamlar olduğu için şanslı sayılırız.</p>

  <p>Diğerleri döndüğünde her şeyin hazır olması için Rahip Tuck ile yirmiden fazla adam ormanda kalmış, geri kalan herkes ya Robin Hood'la ya Küçük John'la gitmişti.</p>

  <p>Robin aklına neresi eserse oraya yöneliyor, diğerleri de onu takip ediyordu. Önce eteğinde tek bir ev ve çiftlik olan vadiye indiler, sonra tekrar ormana saptılar. Ormandan çıktıktan sonra kuleleri ve kale duvarlarıyla güneşin altında pırıldayan Mansfield kasabasına ulaştılar. Anayolu takip ettiler, yoldan böyle filinta gibi gençlerin geçtiğini gören kadınların ve genç kızların pencerelere doluştuğu köyleri geride bırakıp, Derbyshire'daki Alverton'u geçtiler. Öğlen vakti gelip çatmış, ama Sherwood'a götürmeye değecek hiç kimseye rastlamamışlardı. İki yolun kesiştiği noktadaki küçük bir mabede vardılar. Robin durmalarını söyledi, çünkü mabedin iki yanını çalılar bürümüştü ve arkalarında yemeklerini yerken yolu kolaylıkla gözetleyebilecekleri alanlar vardı. Robin, "Tam da bizim gibi barışçıl insanların sessizlik içinde yemeklerini yiyebilecekleri bir yer burası," dedi. "Hem belki dinlenirken şansımıza birileri önümüzden geçer." Böylece yumuşacık gün ışığının vurduğu çalıların ardına geçerek çimenlerin üstüne oturdular. Herkes beline bağladığı çıkının içinden yiyeceklerini çıkardı, uzun bir yürüyüşten sonra acıkmışlardı ve çıkınlarındaki kurutulmuş etlerle ekmekleri yerken kimse konuşmuyordu.</p>

  <p>Önlerinde uzanan anayol dik bir tepenin sırtına çıkıyor, çalılar ve otlarla son buluyor gibi duruyordu. Rüzgârlı tepenin zirvesindeki birkaç ev tepenin ardındaki vadiye doğru uzanan köye aitti. Yel değirmeninin hafif rüzgârla gıcırdayarak dönen kanatları mavi göğe değip duruyordu.</p>

  <p>Adamlar çalının ardında oturup yemeklerini yediler, ama ne gelen vardı ne geçen. En sonunda tepenin üstünden Robin ve çetesinin gizlendiği yere doğru bir adam gelmeye başladı. Kuvvetli bir şövalye olduğu kesindi, ama yüzü kederliydi, üzüntülü bir havası vardı. Giysileri sade olmasına rağmen zengin görünüyordu, yine de onun gibi şövalyelerin genelde boyunlarına taktıkları altın zincirlerden takmamıştı, hatta hiç mücevher taşımıyor gibiydi. Ona bir kez bakan soylu bir aileden geldiğini, asil kan taşıdığını anlardı. Başı öne eğilmişti, kolları iki yanından takatsiz bir şekilde sarkıyordu. Sahibinin kederini paylaşırcasına yavaş yavaş yürüyen başı eğik atının dizginlerini gevşek bırakmıştı.</p>

  <p>"Şuradan gelen adam çok mutsuz görünüyor. Üstünde kara bulutlar dolaşıyor sanki. Ama gidip bir göreyim kimmiş neymiş, belki bu aç kargaya bir yararı dokunur. Giysisinden zenginmiş gibi duruyor, ama pek de üzgün. Gidip neler olduğunu anlayana kadar burada kalın," dedi Robin Hood. Sonra aralarından ayrılıp mabedin yanına geldi ve üzgün şövalyenin yaklaşmasını bekledi. Şövalye yavaş yavaş yaklaştığında, şen Robin öne çıktı ve elini dizginin üstüne koydu. "Dur bakalım şövalye efendi," dedi. "Biraz beklersen sana diyecek birkaç lafım olacak."</p>

  <p>"Sen kim oluyorsun da yüce kralımızın yolunda giden bir gezginin yolunu böyle kesebiliyorsun?" diye sordu şövalye.</p>

  <p>"Bu soruyu cevaplaması zor," dedi Robin. "Biri bana kibar der diğeri zalim. Biri bana dürüst der öteki hırsız. Bir adam başka insanların gözünde şekilden şekle giriyor, bin çeşit hal alıyor. Bana senin ne gözle baktığın da tamamen sana kalmış. Benim ismim Robin Hood."</p>

  <p>"Sevgili Robin," dedi şövalye hafifçe gülümseyerek, "hakkında herkes başka söz söylüyor. Bana göre sen iyi niyetli birisin. Hakkında kötüden çok iyi haber duydum senin. Peki, benden ne istiyorsun?"</p>

  <p>"Şövalye efendi," dedi Robin, "Usta Swanthold'un vecizlerinden bilgelik almışsın sanki. O da, 'İyi söz kötü söz gibi ağızdan çabuk çıkar, kavga yerine iyi niyet getirir,' derdi. Bu lafın doğruluğunu göstereyim sana. Bugün benimle Sherwood Ormanı'na gelirsen ömründeki en muhteşem ziyafeti çekersin benimle."</p>

  <p>"Çok kibarsın," dedi şövalye, "ama ben pek keyifsiz ve mutsuz bir konuk olurum sizlere. Beni bırak da yoluma gideyim."</p>

  <p>"Olmaz," dedi Robin, "ancak sana söyleyeceğim şeyi yaparsan yoluna gitmene izin veririm. Sherwood'un derinliklerinde bir hanımız var, ama anayollarla patikalardan o kadar uzak ki kimse buraya uğramıyor. O yüzden dostlarımla ben birbirimizden sıkılınca yola düşüp kendimize konuk arıyoruz. Yani işte anlarsın ya şövalye efendi, biz konuklarımızın ödeyeceği paralara bel bağlıyoruz."</p>

  <p>"Ne demek istediğini anladım," dedi şövalye ağırbaşlılıkla. "Ama aradığınız adam ben değilim, yanımda hiç para yok."</p>

  <p>"Öyle mi?" dedi Robin şövalyeye dikkatle bakarak. "Sana inanırdım şövalye efendi, ama senin gibilerin arasında laflarına kesinlikle güvenilmemesi gereken çok insan var. Bu konuda kendi çıkarımı düşündüğüm için beni mazur gör." Sonra elini atın dizgininden çekmeden diğer elini dudaklarına götürdü ve tiz bir ıslık çaldı. Seksen tane adam çalının ardından atlayarak şövalyeyle Robin Hood'un durduğu yere geldi. "Bunlar," dedi Robin adamlarına gururla bakarak, "adamlarımın sadece bir kısmı. Tüm neşeleri ve dertleri, kazanılanları ve kaybedilenleri kardeş payı yapıyoruz. Üstünde ne kadar para var söyle şimdi."</p>

  <p>Bir süre boyunca şövalye hiç konuşmadı, ama yanaklarının hafifçe kızardığı belli oluyordu. En sonunda Robin'in gözlerinin içine baktı, "Neden utandığımı bilmiyorum, çünkü böyle bir şeyden utanılmaz, ama sana doğruyu söylüyorum, kesemde sadece on şilinim var. İşte Lea'lı Sir Richard'dan alabileceğiniz tüm para budur."</p>

  <p>Sir Richard sözlerini sonlandırınca bir sessizlik çöktü. "Cebinde olan tüm paranın bu olduğuna şövalye sözü verir misin peki?" diye sordu Robin sonunda.</p>

  <p>"Evet," dedi Sir Richard, "sizlere hakiki bir şövalye olarak onurum üstüne yemin ediyorum ki dünyada bundan başka param yok. Ama inanmıyorsan al kesemi de kendin bak bakalım." Bu sırada kesesini Robin'e uzattı.</p>

  <p>"Keseni kaldır Sir Richard," dedi Robin. "Böyle kibar bir şövalyenin sözüne inanmamak olmaz. Kibirle dolaşanları alaşağı etmeye varım, ama kederle gelenlere de elimden geldiğince yardım ederim. Sir Richard bizimle ormana gel. Belki sana yardımımız dokunur, gün doğmadan neler doğar."</p>

  <p>"Kendince kibarlık yapmaya çalışıyorsun biliyorum, ama benim dertlerim öyle kolay çözüm bulunabilecek türden değil. Yine de sizlerle Sherwood'a geleceğim," dedi Sir Richard. Sonra atının başını ormana döndürdü, bir yanında Robin diğer yanında Kızıl Will ve arkalarında çetenin geri kalanıyla yola koyuldular.</p>

  <p>Uzun bir süre yürüdükten sonra Robin Hood konuşmaya başladı. "Sir Richard," dedi, "seni böyle boş sorularla rahatsız etmek istemem, ama üzüntülerini benimle paylaşmak istemez misin diye soracaktım."</p>

  <p>"Robin," dedi şövalye, "anlatmamak için bir sebep göremiyorum. Sorun şu: Şatom ve sahip olduğum topraklar bir borç yüzünden rehinli. Üç gün içinde borcumu ödemezsem, evim barkım sonsuza kadar Emmet Manastırının eline geçecek ve onlar da ellerine geçirdiklerini bir daha asla geri vermiyorlar."</p>

  <p>"Sizin gibilerin zenginliklerini har vurup harman savurup nasıl eritebildiklerini anlamıyorum," dedi Robin.</p>

  <p>"Bana haksızlık yapıyorsun," dedi şövalye. "Daha sadece yirmi kış görmüş bir oğlum var, ama genç yaşına rağmen şövalye olmaya hak kazandı. Geçen sene Chester'da atlı mızrak karşılaşması yapıldı, oğlum da katılacağı için karımla birlikte biz de gittik. Bizim için çok onur verici bir olaydı, çünkü oğlum karşısına çıkan herkesi bir bir atından düşürüyordu. En sonunda karşısına güçlü bir şövalye olan Lancaster'lı Sir Walter çıktı, oğlum onun kadar deneyimli olmamasına rağmen atından düşmemeyi başardı, fakat karşılaşmaları sırasında oğlumun mızrağının bir parçası Sir Walter'in miğferinin siperliğinden içeri girip gözünü parçaladı ve hizmetkârı miğferini çıkartana kadar Sir Walter öldü. Sir Walter'in sarayda tanıdıkları vardı, bu yüzden oğluma karşı komplo kurdular. Ben de onu hapisten çıkarabilmek için altı yüz altın verdim. Her şey yoluna girecek sandım, ama yasaların kokuşmuşluğu ve kanundaki boşluklar sayesinde beni kaz gibi yoldular. En sonunda daha fazla para verebilmek için topraklarımı Emmet Manastırı'na rehin verdim, ama muhtaç olduğum zaman da beni arkamdan vurdular. Topraklarımaysa sadece sevgili karım yüzünden üzülüyorum."</p>

  <p>"Oğlun nerede?" diye sordu şövalyeyi dikkatle dinleyen Robin.</p>

  <p>"İngiltere, Sir Walter'in ölümünden sonra onun için tehlikeli bir yer olduğu için ülkeyi terk etti."</p>

  <p>"Sahiden de çok önemli meseleler bunlar. Topraklarının karşılığında manastır sana ne kadar ödeyecek peki?" diye sordu Robin.</p>

  <p>"Sadece dört yüz pound," dedi Sir Richard.</p>

  <p>Bunun üstüne Robin öfkelendi. "Kan emici asalaklar bunlar!" diye bağırdı. "Koskoca arazinin bedeli dört yüz pound olur muymuş? Topraklarını alırlarsa, sen ne yapacaksın Sir Richard?"</p>

  <p>"Benim ne yapacağım çok da önemli değil," diye yanıtladı şövalye, "sevgili karım için üzülüyorum ben. Eğer evimi elimden alırlarsa karım akrabalarından birinin yanına gidip sığınmak zorunda kalacak. Bunu da onuruna yedirebilecek gibi değil. Bense oğlumun yanına giderim."</p>

  <p>Sonra Kızıl Will söze karıştı. "Böyle çok ihtiyacın olduğu zamanda, hiçbir dostun yardıma gelmedi mi?"</p>

  <p>"Hiç kimsem yok," dedi Sir Richard. "Zenginken yanımda arkadaşlarım vardı ve beni ne çok sevdiklerini söyleyip dururlardı. Ama ormanda ağaç devrilirken, insanlar altında kalmamak için kaçışıveriyorlar. Arkadaşlarım da beni tıpkı böyle terk etti işte. Sadece fakir değilim, pek çok düşmanım da var."</p>

  <p>"Hiç arkadaşın kalmadığını söylüyorsun Sir Richard, ama pek çok insan kötü gününde Robin Hood ile birlik-te pek çok dost edindi söyleyeyim. Biraz neşelen şövalye efendi, sana yardımı dokunacak bir çözüm bulunur elbet."</p>

  <p>Şövalye hafifçe gülümseyerek kafasını salladı. Robin'in sözleri sayesinde kalbi biraz umutla dolmuş ve rahatlamıştı. Her ne kadar tünelin ucundaki ışık çok parlak olmasa da, bir ışık vardı belki de.</p>

  <p>Artık gün iyice ilerlemişti ve büyük ağacın altına yaklaşmışlardı. Uzaktan, Küçük John ile adamlarının yanlarında bir misafir getirdiklerini görebiliyorlardı. Yakınlaştıkça getirdikleri misafirin Hereford Piskoposu'nun ta kendisi olduğunu gördüler. Piskopos hazretleri pek endişeli duruyordu. Kapana kısılmış gibi bir o yana bir bu yana yürüyordu. Arkasında kara cübbeli üç papaz, korkak kara koyunlar gibi büzüşmüş duruyorlardı. Yakınlardaki ağaçlara altı at bağlanmıştı. Aralarından biri piskoposun binmesi için süslenmiş cinstendi. Diğerlerinde de türlü türlü kutular vardı ve bu kutulardan pek de büyük olmayan, ama demir şeritlerle sıkı sıkıya kapatılmış bir tanesi Robin Hood'un gözlerinin parlamasına sebep olmuştu.</p>

  <p>Piskopos Robin'le birlikte adamlarının geldiğini görünce öne doğru hamle yaptı, ama başında dikilen adam sopasıyla önlerine dikilince kaşlarını çatıp kızgınlıkla söylenmeye başladı.</p>

  <p>"Nereye böyle piskopos hazretleri," diye bağırdı Robin yüksek sesle. "Siz isteyin ben ayağınıza gelirim, tüm İngiltere'de sizden çok görmek istediğim kimse yok haşmetmeap." Bunu dedikten sonra adımlarını hızlandırıp piskoposun durduğu yere geldi.</p>

  <p>"Bu ne cüret?" dedi piskopos kızgınlıkla. "Benim gibi yüksek mertebedeki bir din adamına böyle mi davranıyorsun sen? Kardeşlerimle ve yük atlarımla birlikte anayoldan gidiyordum, on adam da korumamız olarak bizimle geliyordu. Upuzun boylu bir adamla, ardından seksen kişi çıkageldi ve bana durmamı söyledi, bana, Hereford Piskoposu'na hem de! Muhafızlarım bunları görünce arkalarına bakmadan kaçtılar, hepsine lanet olsun! Şu adam beni durdurmakla da kalmadı, beni tehdit etti. Robin Hood'un beni soyup soğana çevireceğini söyledi. Bana isimler takıp durdu, bana 'şişko rahip,' 'kan emici piskopos,' 'paragöz tefeci,' dedi, dilenciden veya tenekeciden farkım yokmuş gibi davrandı bana."</p>

  <p>Bunları dedikten sonra etrafına düşmanca bakmaya devam etti. Sir Richard bile kahkahalara boğulmuşken, sadece Robin'in suratı ciddiyetini koruyordu. "Aman haşmetmeapları," dedi, "çetemdeki adamlar size çok kötü davranmış! Biz size çok saygı duyuyoruz aslında. Küçük John hemen buraya gel bakayım!"</p>

  <p>Küçük John yanlarına gelerek yüzüne öyle bir ifade yerleştirdi ki "bana acıyın, merhamet edin efendim" der gibiydi. Sonra Robin, Hereford Piskoposu'na döndü, "Sizinle böyle konuşmaya cüret eden bu adam mıydı yoksa Lord hazretleri?"</p>

  <p>"Evet, buydu işte," dedi piskopos, "utanmaz adam."</p>

  <p>Üzgün bir sesle sordu Robin, "Küçük John, lord hazretlerine şişko rahip dedin mi?"</p>

  <p>"Dedim," diye yanıtladı Küçük John, büyük bir üzüntüyle.</p>

  <p>"Kan emici piskopos dedin mi?"</p>

  <p>"Dedim," diye yanıtladı Küçük John, öncekinden de büyük bir kederle.</p>

  <p>"Ya paragöz tefeci dedin mi?"</p>

  <p>"Evet," dedi Küçük John, kalbi taşlaşmış bir adamı bile ağlatabilecek bir sesle.</p>

  <p>"Eh bu dedikleri doğru olmalı o zaman!" dedi şen Robin piskoposa dönerek, "Küçük John en güvenilir adamımdır çünkü."</p>

  <p>Bunun üstüne herkes kahkahayı bastı. Piskoposun suratı ise kıpkırmızı olmuştu, ama hiçbir şey diyemedi ve söyleyeceği lafları tek tek yuttu.</p>

  <p>"Piskopos efendi," dedi Robin, "biz sert mizaçlıyız biraz, ama sandığın gibi kötü kalpli adamları yanımda barındırmam ben. Şakalarımızdan rahatsız olduğunu biliyorum, ama ormanda hepimizin eşit olduğunu da unutma. Burada ne piskopos, ne baron yaşar. Bu yüzden sen de bizimle birlikteyken, bize eşit olduğunu bil. Hadi dostlarım ziyafeti hazırlayın artık. Biz de bu sırada konuklarımıza biraz gösteri yapalım."</p>

  <p>Bunun üstüne kimisi et pişirmeye gitti, kimisi ise yayını ve sopasını almaya. Sonra Robin Lea'lı Sir Richard'ı gösterdi. "Piskopos efendi," dedi, "burada bir başka konuğum daha var. Onu daha yakından tanı istedim, adamlarımla birlikte bu ziyafette ikinize de olabildiğince iyi bir şekilde hizmet etmeye çalışacağız."</p>

  <p>"Sir Richard," dedi piskopos sitemle, "bence sizinle ben aynı kaderi paylaşıyoruz, bu pislik..." Tam bu anda lafını sakınarak sustu. Aslında "pislik yuvası" diyecekti ama Robin Hood'a bakmaya başladı.</p>

  <p>"Söyle çekinme," dedi Robin kahkaha atarak. "Biz Sherwood'da kuru lafa pek takılmayız. "Pislik yuvası mı diyecektin yoksa?"</p>

  <p>"Belki ağzımdan o laf çıkacaktı Sir Richard," diye konuşmaya devam etti piskopos şövalyeyi muhatap alarak, "ama asıl şunu söylemek istiyorum. Demin sizi bu kaba adamların şakalarına gülerken gördüm. Onların dediklerine kahkahayla karşılık vereceğinize, kaşlarınızı çatmak daha çok yakışmaz mıydı size?"</p>

  <p>"Sizi incitmek istememiştim," dedi Sir Richard, "ama şaka şakadır, bana yapılmış olsaydı da ben yine kahkahayla gülerdim."</p>

  <p>Robin Hood çetesinden birkaç adamı çağırarak, yere yumuşak yosunları serip üstüne geyik derilerini atmalarını istedi. Sonra konuklarına oturmalarını söyledi. Küçük John, Kızıl Will ve Vadili Allan gibi başlıca adamları da yakınlarda yere oturmuşlardı. Sonra açıklık alanın bir ucuna bir çelenk konuldu, okçular öyle atışlar yaptılar ki görenlerin kalbi çıkacak gibi oluyordu. Tüm bu süre boyunca Robin, piskopos ve şövalyeyle öyle tatlı konuştu ki piskopos dertlerini unutmuş, kahkahalar atar hale gelmişti.</p>

  <p>Sonra Vadili Allan öne çıkarak arpını eline aldı; o, aşka, savaşlara, şan şöhrete ve kederlere dair şarkısını söylerken, herkes çıt çıkarmadan hatta hareket etmeye bile çekinerek onu dinledi. Allan gümüşi Ay ağaç dallarının arasından beyaz ışığıyla parıldayana kadar şarkı söyledi. En sonunda iki adam ziyafetin hazır olduğunu haber verdi. Robin de konuklarını, üstünde dumanı tüten, ormanın ucuna bucağına kadar kokularını yayan lezzetli yiyeceklerin çimenlerin üstüne serilen beyaz örtülere konulduğu yere götürdü. Etrafta kırmızı ve turuncu ışıklar saçan meşaleler vardı. Yemeğe oturmalarıyla, kahkahalar ve çatal bıçak sesleri arasında bir ziyafetin başlaması bir oldu. Ziyafet uzun sürdü, ama bittiğinde Robin Hood herkesi sessizliğe davet etti ve konuşmaya başladı.</p>

  <p>"Hepinize anlatmak istediğim bir hikâye var, o yüzden beni dinleyin," dedi ve onlara Sir Richard'ın hikâyesini ve topraklarının nasıl rehinli olduğunu anlattı. O hikâyeyi anlatırken, piskoposun yüzündeki gülümseme yerini ciddiyete bıraktı. Elinde tuttuğu şarap kadehini de bir kenara koydu, çünkü Sir Richard'ın hikâyesini daha önce duymuştu ve keyfi kaçmıştı. Robin Hood hikâyeyi anlattıktan sonra Hereford Piskoposu'na döndü. "Lord hazretleri," dedi, "tevazu ve yardımseverlik ilkeleriyle yaşaması gereken bir din adamına göre bu yapılanlar haksızlık değil de nedir?"</p>

  <p>Piskopos bu soruya hiç cevap vermedi ve gözlerini yere çevirdi.</p>

  <p>"İngiltere'deki en zengin piskopos sensin, ihtiyacı olan bu kardeşimize yardımın dokunmaz mı?" Piskopos hâlâ cevap vermiyordu.</p>

  <p>Bunun üzerine Robin, Küçük John'a döndü, "Will Stutely'yle gidip beş yük atını da buraya getirin," dedi. İki adam söylenileni yaparak, atları getirmeye gittiler ve örtünün serili olduğu alandakiler de ışığın en parlak olduğu kısımda yer açtılar.</p>

  <p>"Malların dökümü kimde?" diye sordu Robin Hood rahiplere bakarak.</p>

  <p>Aralarından yaşlı, yüzü buruş buruş ve en ufak tefek olanı titrek bir sesle yanıt verdi, "Döküm bende, ama yalvarırım bana zarar vermeyin."</p>

  <p>"Hayatımda zararsız bir adama zarar vermedim ben, dökümü ver bakalım aziz peder," dedi Robin. Yaşlı adam denileni yaptı ve atların üstündeki kutuların içinde bulunanların yazılı olduğu ruloyu Robin'e uzattı. Robin de bunu okuması için Kızıl Will'e verdi. Herkesin duyabilmesi için sesini yükselten Kızıl Will okumaya başladı:</p>

  <p>"Ancaster'daki kumaşçı Quentin'e üç balya ipek."</p>

  <p>"Bunu almayacağız," dedi Robin, "Quentin kendi işini alın teri dökerek kurmuş dürüst bir adam." Böylece ipek balyaları açılmadan bir kenara kondu.</p>

  <p>"Beaumont Manastırı için bir balya ipek kadife."</p>

  <p>"Rahipler ipek kadifeyi ne yapacak ki?" diye sordu Robin. "İhtiyaçları olsun ya da olmasın yine de tüm kumaşı almayacağım. Kumaşı üç eşit parçaya bölün. Bir kısmı hayır niyetine dağıtılacak, bir kısmı bize kalacak, bir kısmı da manastıra gidecek." Bu da Robin'in isteğine göre yapıldı.</p>

  <p>"Aziz Thomas Şapeli için kırk büyük mum."</p>

  <p>"Bunlar da şapele ait," dedi Robin, "bunları da bir kenara kaldırın. Aziz Thomas'ın malına el koymak olmaz." Böylece Quentin'in ipek balyalarının yanına mumlar da konuldu. Tüm mallar Robin'in hükmüne göre tek tek ayrıldı. Bazıları açılmadan kenara kondu, çoğu kutu açılarak içindekiler hayır niyetine dağıtılacak, kendilerine alınacak ve sahiplerine geri verilecek şekilde üç eşit parçaya bölündü. Meşale ışığında ipekler, kadifeler, altın işlemeler ve şarap kutuları parlıyordu. En sonunda listedeki son satıra gelindi. "Hereford Piskoposu'na ait bir kutu."</p>

  <p>Bu lafı duyan ve kutunun yere konduğunu gören piskoposu bir titreme aldı.</p>

  <p>"Piskopos hazretleri, kutunun anahtarı nerede?" diye sordu Robin.</p>

  <p>Piskopos tek kelime etmeden olumsuz manada kafasını salladı.</p>

  <p>"Kızıl Will," dedi Robin, "buradaki en güçlü adam sensin. Kılıcını getir de bak bakalım şu kutuyu açabilecek misin." Sonra ayağa kalkan Kızıl Will yanlarından ayrılıp çabucak geri geldi, elinde upuzun bir kılıç taşıyordu. Dövülmüş demirle kilitlenmiş sağlam kutuya üç kez darbe indirdi, kutu üçüncü defada açıldı ve etrafa meşale ışığında pırıl pırıl parlayan altınlar saçıldı. Bu manzara karşısında tüm çeteden yaprak hışırtısına benzeyen mırıltılar yükseldi, ama paraları almak için kimse öne çıkmadı.</p>

  <p>"Kızıl Will, Vadili Allan ve Küçük John, sayın paraları," dedi Robin.</p>

  <p>Tüm parayı saymak uzun zaman aldı, ama hepsini saydıktan sonra Kızıl Will toplamda bin beş yüz altın olduğunu söyledi. Altınların arasında bir de kâğıt bulmuşlardı. Kızıl Will yazıyı yüksek sesle okuyunca paranın Hereford piskoposluk arazisinde yaşayanlardan toplanan vergilerle kiralardan geldiği anlaşıldı.</p>

  <p>"Piskopos efendi," dedi Robin Hood, "Küçük John'un dediği gibi seni soyup soğana çevirmeyeceğim. Paranın üçte birini alabilirsin. Üçte birini hem çok zengin olduğun için hem de sana verdiğimiz ziyafetin karşılığı olarak biz alıkoyacağız. Kalan üçte birini de hayırseverlik adına dağıtacaksın. Altında çalışanlara iyi davranmadığını ve onların sırtından geçindiğini duydum. Bu yüzden kendi keyfine göre harcayacağına, hayır niyetine bu parayı dağıtırsan ismin daha iyi anılır."</p>

  <p>Piskopos bu lafların üstüne kafasını kaldırdı, ama hiçbir şey demedi. Paraların bir kısmını elinde tutabildiği için kendisini şanslı hissediyordu.</p>

  <p>Sonra Robin Lea'lı Sir Richard'a döndü. "Sir Richard kilise senin mallarını yağmalamış resmen, bu yüzden kilisenin kazandığı paranın bir kısmını senin yararına kullanalım diyorum. Durumu piskoposunkinden kötü olanlar için hayır niyetine dağıtılsın diye ayırdığımız şu beş yüz poundu alıp manastıra borcunu öde."</p>

  <p>Sir Richard Robin'e bakarken her şey bulanıklaştı, gözleri dolu dolu oldu. "Çok teşekkür ederim, bana yaptıkların için minnettarım. Ama bu hediyeyi karşılıksız bırakamam. Parayı alıp borcumu ödeyeceğim ve bir yıl içinde ya sana ya da Hereford Piskoposu'na geri vereceğim. Parayı geri vereceğime şövalye sözü veriyorum. Bana borcu bulunan ve yardım etmesi gereken kilisenin böyle yüksek bir mertebesinde bulunan bir insandan para ödünç almakta beis görmüyorum," dedi.</p>

  <p>"Sir Richard," dedi Robin, "senin gibi şövalyelerin bu ahlak ilkelerine akıl sır erdiremiyorum, ama istediğin gibi olsun. Ama yılın sonunda parayı bana getirirsen daha iyi olur, çünkü piskopostan daha iyi işlere kullanabileceğime emin olabilirsin." Sonra yanındakilere dönüp beş yüz poundu saydıktan sonra Sir Richard'a verilmek üzere deri bir bohçaya koymalarını istedi. Ganimetin bir kısmı çetenin ambarına götürüldü, geri kalanı da piskoposun eşyalarının yanına konuldu.</p>

  <p>Sonra Sir Richard ayağa kalktı. "Daha fazla kalamayacağım," dedi, "karım eve gitmezsem çok endişelenir, o yüzden kalkmam lazım."</p>

  <p>Robin Hood'la adamları da ayağa kalktı. "Yanında kimse olmadan seni gönderemeyiz," dedi Robin.</p>

  <p>"Efendim ben çeteden birkaç adam seçeyim. Silahlarımızı kuşanıp Sir Richard'ın korumalığını yapalım," dedi Küçük John.</p>

  <p>"Çok iyi dedin Küçük John, öyle yapın bakalım," dedi Robin.</p>

  <p>"Onun gibi asil soydan gelenlerin taktığı gibi boynuna bir altın zincir takalım, altın mahmuzlar da verelim," dedi Kızıl Will.</p>

  <p>"Çok iyi dedin Kızıl Will, öyle yapalım," dedi Robin.</p>

  <p>"Robin Hood ve çetesinden bir hediye olarak karısına götürmesi için şurada duran kadifelerden ve altın işlemelerden de verelim," dedi Will Stutely.</p>

  <p>"Çok iyi dedin Will Stutely, verelim tabii," dedi Robin, herkes mutlu görünüyordu.</p>

  <p>Lea'lı Sir Richard etrafına baktı ve duygulandığı için diyecek hiçbir söz bulamadı, en sonunda titreyen bir sesle, "Dostlarım Lea'lı Sir Richard'ın yaptığınız bu iyiliğinizi asla unutmayacağına emin olabilirsiniz. Eğer bir derdiniz olur, sıkıntıya düşerseniz eşimle benim yanıma gelin, sizin başınıza bela gelmeden önce Lea Şatosu'nun paramparça edilmesi lazım, ben..." Boğazı düğümlendi, daha fazla konuşamadı ve arkasına dönüp hızla uzaklaştı.</p>

  <p>Küçük John ile yolculuk için yanına aldığı on dokuz adam ona eşlik etmek üzere yanına geldi. Hepsinin üstünde zincir zırhları, kafalarında çelik başlıkları, bellerindeyse kılıçları duruyordu. Hepsi sıra halinde dururken, oldukça gösterişli bir manzara oluşturuyorlardı. Sonra Robin Sir Richard'ın boynuna altın bir zincir geçirdi, Kızıl Will önünde eğilip altın mahmuzları taktı, Küçük John öne çıkıp Sir Richard'ın atını getirdi, şövalye de atına bindi. Bir süre Robin'e baktı, sonra eğilip yanağını öptü. Şövalyeyle yanındaki adamları ormandan meşale alevleri ve çelik pırıltılarıyla çıkarken, tüm orman adım sesleriyle yankılanıyordu.</p>

  <p>Sonra Hereford Piskoposu üzüntülü bir sesle konuştu: "Gece iyice ilerledi, ben de artık yavaştan gitmeliyim."</p>

  <p>Ama Robin elini piskoposun koluna koyup onu durdurdu. "Öyle acele etme Lord hazretleri," dedi, "Sir Richard borcunu Emmet'e üç gün içinde ödeyecek; o zamana kadar bizle kal ki, şövalyenin başına daha büyük dertler açılmasın. Geyik avlamayı sevdiğine adım gibi eminim, o yüzden bizle geçirdiğin vakitte sıkılmazsın da. Üç gün boyunca keyifle geçireceğin vakti düşün ve neşelen biraz. Gitme vaktin geldiğinde aramızdan ayrılırken üzüleceğine garanti bile veririm."</p>

  <p>Böylece piskopos ve yanındakiler üç gün boyunca Robin'le kaldılar. Gitme vakitleri geldiğinde keyifle geçirdikleri zamanları düşünüp Robin'in de dediği gibi, ormandan ayrıldıkları için üzülür olmuşlardı. Üçüncü günün sonunda Robin onu serbest bıraktı ve yük atlarıyla taşıdıklarını çalıp çırpabilecek insanlardan korunmaları için yanına birkaç adam verdi.</p>

  <p>Ama piskopos oradan uzaklaşırken, kendisini Sherwood'da durdurduğu gün için Robin'den öcünü alacağına dair kendi kendine yemin etti.</p>

  <p>Şimdi Sir Richard'ı takip edelim ve başına neler geldiğini, Emmet Manastırı'na ve Robin Hood'a borcunu nasıl ödediğini öğrenelim.</p>

  <p>&nbsp;</p>
</body>
</html>
