<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>KÜÇÜK JOHN'UN NOTTINGHAM PANAYIRI'NA GİDİŞİ</title>
</head>

<body>
  <h1 class="h11">KÜÇÜK JOHN'UN NOTTINGHAM PANAYIRI'NA GİDİŞİ</h1>

  <p>Valinin Sherwood'daki ziyafetinden bu yana ilkbahar geçmiş yaz bitmiş, yumuşak ekim ayı gelip çatmıştı. Hava serin ve tazeydi; hasat alınmış, yavru kuşlar çoktan tüylenmiş, ekinler toplanmış, elmalar olgunlaşmıştı. Zaman her şeyi unutturduğu gibi, valinin satın almak istediği büyükbaş hayvanları da insanların ağzına sakız olmaktan kurtarmıştı, ama vali hâlâ konuyu aklına getirdikçe sıkılıyor ve Robin Hood'un ismini etrafındaki kimsenin ağzına aldırmıyordu.</p>

  <p>Ekim ayıyla birlikte Nottingham'da her beş yılda bir kurulan ve tüm ülkeden, uzak yakın fark etmeden herkesin katıldığı Büyük Panayır'ın da kurulma vakti geliyordu. Panayır günlerinde, en önemli etkinlik okçuluk oluyordu, çünkü Nottinghamshire'lıların tüm İngiltere'de en iyi okçular oldukları bilinmekteydi. Ama bu yıl vali Panayır'ın açılışını ilan etmekten çekinmişti, çünkü Robin Hood ve çetesi de katılmak için gelebilirlerdi. İlk önce Panayır'ı kurdurtmamayı düşündüyse de, herkesin kendisine güleceğini ve Robin Hood'dan korktuğu dedikodularının çıkacağını bildiğinden bu fikirden vazgeçti. En sonunda çetenin kazanmak için tenezzül etmeyeceği bir ödül koymaya karar verdi. Normalde ödül ya 135 şilin ya da büyük bir fıçı bira olurdu; bu yıl ise en iyi okçuya verilecek ödül sadece iki besili öküz olacaktı.</p>

  <p>Robin Hood ilan edilen ödülü duyunca şaşırdı, "Vali öyle bir ödül koymuş ki, sadece çobanlar atış yapmaya tenezzül eder. Nottingham'a gidip Panayır'ı şöyle bir yoklamak, okçuluk yarışmasına katılmak isterdim, ama ödül buysa bana ne yararı var ki."</p>

  <p>Bunun üstüne Küçük John söze karıştı, "Efendim beni dinleyin," dedi. "Daha bugün Will Stutely, Doncaster'li genç David ve ben Mavi Domuz Hanı'ndaydık ve Panayır hakkında pek çok şey duyduk; ayrıca valinin bu ödülü ilan etmesinin sebebi de Sherwood sakinlerinin Panayır'a gelmeye tenezzül etmemesini sağlamakmış, bunu öğrendik. İsterseniz efendim ben gideyim ve okçuluk yarışmasını kazanıp küçük de olsa ödülü alayım."</p>

  <p>"Küçük John," dedi Robin, "sen çok iyi bir okçusun ama Stutely kadar kurnaz değilsin, başına hiçbir şey gelmesini istemiyorum. Nottingham bir yana sen bir yana. Ama illa gitmek istiyorsan, en azından seni tanıyabilecek olanlara karşı dikkatli ol ve kılığını değiştir."</p>

  <p>"Öyle olsun, efendim," dedi Küçük John. "Bu yeşil giysiler yerine kırmızı bir kıyafet giyersem başka da bir şeye ihtiyacım kalmaz. Cübbemin başlığını iyice kapatırım; kahverengi saçlarımla sakalım görünmedikten sonra, kimsenin beni tanıyacağını sanmıyorum."</p>

  <p>"Ne desem boş," dedi Robin Hood, "gitmek istiyorsan git tabii, ama kendine çok dikkat et Küçük John, çünkü sen benim sağ kolumsun ve senin başına bir şey gelmesini kaldıramam."</p>

  <p>Bunun üzerine Küçük John kırmızı giysiler giyip Nottingham City'deki Panayır'a doğru yola çıktı.</p>

  <p>Nottingham'da Panayır günleri çok neşeli geçerdi, büyük kale kapılarının dışındaki yeşillik alan bayraklar ve çiçeklerle süslenen renkli kumaşlardan yapılmış sıra sıra çadırlarla beneklenir, ülkenin dört bir yanından farklı statülerde insanlar gösterileri izlemeye gelirdi. Kimi çadırlarda müzik eşliğinde dans edilirdi, diğerlerinde bira su gibi akar, bazılarındaysa tadına doyulamayan kekler ve şekerler satılırdı. Çadırların dışındaki alanda türlü etkinlikler düzenleniyordu. Eski zamanlara dair şarkılar söyleyen ozanlar arp çalıyor, güreşçiler toprak ringde birbirlerine karşı mücadele ediyordu, ama insanların en çok ilgisini çeken sopalarla dövüşenlerin görülebileceği yüksek platformun bulunduğu alandı.</p>

  <p>Küçük John Panayır'a kırmızı pantolonu ve yeleğiyle dalıverdi. Aynı renk başlığının yanına kırmızı bir tüy takmıştı. Omuzunda sağlam yayı ve içinde okları duran sadağı asılıydı. Pek çok insan herkesinkinden geniş omuzlara sahip bu boylu poslu gence bakmak için dönüp dönüp bakıyordu. Genç kızlar da hayatlarında hiç bu kadar güçlü kuvvetli bir genç adam görmediklerinden, kendilerini ona bakmaktan alıkoyamıyorlardı.</p>

  <p>Küçük John ilk olarak bira satılan çadıra gitti ve bir banka oturup etraftakilere kendisine katılmaları için seslendi. "Hey dostlarım!" diye bağırdı, "Kim benimle içki içmek ister? Hadi gelin, gelin hepiniz! Gelin de şenlenelim, hava çok güzel ve bira da şahane. Gelin dostlarım, sen de gel, sen de gel, elinizi cebinize attırmayacağım merak etmeyin. Sen de gel dilenci, tenekeci sen de gel, hadi hep birlikte içelim."</p>

  <p>Onun böyle seslendiğini duyanlar etrafına toplandı; hepsi gülüyor, bira su gibi akarken herkes Küçük John'a övgüler yağdırıyor ve onu öz kardeşi gibi sevdiğini söylüyordu. Birisi karşılık beklemeden böyle bir iyilik yaptığında, doğal olarak çok seviliyordu.</p>

  <p>Daha sonra sopalarla karşılaşmaların yapıldığı platforma yürüdü, çünkü yemeyi içmeyi ne kadar çok seviyorsa sopayla dövüşmeyi de o kadar çok seviyordu. İşte burada daha sonra yıllar yılı anlatılacak ve şarkılara konu olacak kadar önemli bir olay gerçekleşti.</p>

  <p>Gönüllü olarak dövüşe katılan kim olursa olsun herkesi mağlup eden bir adam vardı. Tüm ülkede şarkılarda sözü edilen, ünü almış yürümüş Lincoln'lü Eric'ti bu. Küçük John platformun yanına geldiğinde, kimsenin dövüşmediğini gördü; sadece cesur Eric platformun üstünde bir o yana bir bu yana yürüyor, sopasını oraya buraya sallayıp neşeli bir şekilde bağırıyordu, "Ee, kim gelip benimle, Lincolnshire'lı dürüst bir köylüyle, sevdiği kadın uğruna karşılaşmak istiyor ha? Hadi gençler? Gelin gelin. Sevgilileriniz uğrunda dövüşmeye değmeyecek kadınlar mı, yoksa Nottingham gençlerinin kanında mı mıymıntılık var? Bence Lincoln'e karşı Nottingham yapalım. Bugün buraya Lincoln'lülerin sopa kullanmasını biliyor dediği kimse ayak basmadı daha."</p>

  <p>Bu laflar üstüne etraftakiler birbirlerini dürterek, "Hadi Ned!" veya "Şansını denesene Thomas!" diyorlardı, ama kimse boşu boşuna başını gözünü yarmak istemiyordu.</p>

  <p>Tam o sırada Eric kalabalığın arasında bir baş ve omuz boyuyla diğerlerinden daha yapılı ve uzun görünen Küçük John'u fark ederek seslendi, "Hey sen, uzun bacaklı kırmızı giysili genç! Omuzların geniş, kafan da kalın görünüyor. Uğruna dövüşeceğin güzellikte bir bayan yok mu yoksa? Bu ne böyle, Nottingham'lı erkeklerde cesaret namına hiçbir şey kalmamış. Hadisene, Nottingham için sopanı sallamaya değmez mi yoksa ha?"</p>

  <p>"Sallardım," dedi Küçük John, "eğer sopam yanımda olsaydı... senin gibi kendini beğenmiş bir adamın işini bitirmeyi çok isterdim! Havanı bozmaktan kolay iş yok!" Ağır kanlı olduğu için konuşmasına da ağır başlamıştı, ama daha cümlesini bitiremeden öfkelenmiş, tepeden aşağıya yuvarlanan koca bir kaya gibi hiddetlenmişti.</p>

  <p>Bunun üstüne Lincoln'lü Eric kahkaha attı. "Erkek gibi karşıma çıkmaya korkan biri için ağır laflar ediyorsun," dedi. "Asıl sensin düzenbaz. Buraya çıkmaya cesaret edebilsen bile senin gibi üçkâğıtçının birini hemencecik paramparça ederim ben zaten."</p>

  <p>"Şu adamın ağzının payını verebilmem için bana sopasını ödünç verebilecek kimse yok mu?" diye sordu Küçük John. Bunun üzerine etraftaki yaklaşık on kişi ona sopasını uzattı ve o da aralarından en kalın ve ağır görünenini seçti. Daha sonra sopasına bakarak, "Bu da tam bir tahta parçasıymış, saman çöpünden hallice ama yine de işime yarar, hadi bakalım," dedi. Sonra sopayı platforma doğru attı, hemen ardından kendisi de sıçradı ve sopasını havada yakaladı.</p>

  <p>İki adam da yerinde dururken bir diğerini süzüyordu, en sonunda "Başlayın!" komutuyla ikisi de öne doğru bir adım attılar, sopalarını orta kısmından sıkıca tutuyorlardı. Etraftakiler Nottingham'da o zamana değin görülmemiş bir karşılaşmaya şahitlik ettiler. Lincoln'lü Eric çok çabuk bir şekilde kontrolü ele geçirebileceğini sanıyordu ve tıpkı, "Bakın bakın bu genci nasıl da hizaya getiriyorum," der gibi öne atlayıvermişti, ama bunu kolaylıkla gerçekleştiremeyeceğini şimdi anlıyordu. Çok ustaca bir darbe savurmasına ve sopayı olanca gücüyle tutuyor olmasına rağmen, Küçük John dişli bir rakip çıkmıştı. Bir denedi, iki denedi, üç denedi, ama üç defada da Küçük John hamleleri sağa sola savuşturdu. Daha sonra Küçük John bir ters açıyla Eric'in savunmasını delip, öyle uyanıkça bir darbe indirdi ki, rakibinin beyni zonkladı. Bunun üzerine Eric dengesini toplayabilmek için geri adım attı, kalabalıktan büyük bir gürültü yükseldi, çünkü herkes Nottingham'lı adamın Lincoln'lünün hakkından gelmesine sevinmişti. Oyunun ilk devresi bu şekilde sonlandı.</p>

  <p>Daha sonra hakem tekrar, "Başlayın!" diye bağırınca, yine bir araya geldiler. Ama bu sefer Eric ayağını denk alıyordu, çünkü karşısında tam kendisine denk biri olduğunu anlamıştı. Ayrıca demin kafasına aldığı darbeyi de unutmuş değildi, bu devrede ne Küçük John ne de Lincoln'lü adam bir darbe almıştı, en sonunda ayrıldıklarında ikinci devre de bitti.</p>

  <p>En sonuncu yani üçüncü devre için tekrar bir araya geldiler; Eric daha önceden olduğu gibi dikkatli davranıyordu, ama böyle bir rakiple karşı karşıya kaldığı için yavaş yavaş sinirlenmeye başladı. En sonunda mantıklı düşünemez hale geldi ve olanca gücüyle saldırmaya başladı. Öyle hızlı ve kuvvetli hamleler yapıyor, karşılığını öyle çabuk alıyordu ki, ringden neredeyse aralıksız takırtılar yükseliyordu, ama tüm bu uğraşına rağmen Küçük John'un savunmasını kıramamıştı. En sonunda Küçük John bir şans yakaladı. Çok hızlı hareket ederek Eric'in kafasının yanına vurdu ve o daha kendisine gelemeden, sağ eliyle sola doğru bir hamle yapıp tam kafasının ortasına tekrar vurunca, Eric bir daha hareket edemeyecekmişçesine yere yığıldı.</p>

  <p>Bunun üstüne izleyenler öyle yüksek sesle bağırdılar ki, çevredeki herkes neler olup bittiğini görmek için etraflarına toplandı. Sonra Küçük John aşağıya atladı, ödünç aldığı sopayı da geri verdi. İşte Küçük John ile ünlü Lincoln'lü Eric arasındaki çekişme de böylece son buldu.</p>

  <p>Artık okla atış yapacak olanların yerlerine geçme zamanı gelmişti, bu yüzden insanlar atışların yapılacağı hedeflerin olduğu bölüme doluştular. Hedefin yakınlarında yüksek bir sandalyede vali ve yanında yüksek tabakadan insanlar oturuyordu. Okçular yerlerini alınca, haberci öne çıkarak oyunun kurallarını açıkladı. Her okçu üç atış yapacaktı ve en iyi atışı yapan kişiye ödül olarak iki besili öküz verilecekti.</p>

  <p>Lincoln ve Nottinghamshire'ın en becerikli okçuları, o gün orada toplanmıştı. Bunların arasında duran Küçük John hepsinden uzundu. "Şuradaki kırmızı giysili uzun boylu yabancı da kim?" diye soruyordu bazıları. Diğerleri de cevap veriyordu, "Daha demin Lincoln'lü Eric'in kafasını kıran genç işte o." İnsanlar böyle aralarında konuşurlarken, dedikodular valinin kulağına da ulaştı.</p>

  <p>Her okçu öne bir adım atıp sırayla atış yapıyordu, herkes iyi atış yapmıştı ama Küçük John aralarında en iyisiydi, çünkü üç kez hedefi tutturmuştu; hatta bunlardan biri merkez noktasının bir parmak açığına isabet etmişti. "Yaşasın uzun okçu!" diye bağırıyordu kalabalıktaki insanlar, aralarında bazıları ise, "Reynold Yeşilyaprak yaşasın!" diye haykırıyordu, çünkü Küçük John kendisini bu isimle tanıtmıştı.</p>

  <p>Daha sonra vali oturduğu sandalyeden aşağıya, okçuların durduğu yere indi, onu gören şapkasını çıkartıyordu. Küçük John'u tanımamasına rağmen dikkatle ona bakıyordu, "Genç adam seni gözüm bir yerden ısırıyor sanki," dedi.</p>

  <p>"Olabilir," dedi Küçük John, "ben sizi çok sık görüyorum." Konuşurken valinin gözlerinin içine bakıyordu ki, karşısındaki ondan şüphelenmesin.</p>

  <p>"Çok cesur bir adamsın sen," dedi vali, "Nottinghamshire'ın şerefini de Lincoln'e karşı koyarak göstermişsin diye duydum. İsmin nedir peki?"</p>

  <p>"Bana Reynold Yeşilyaprak derler efendim," dedi Küçük John. Valiyle Küçük John'un karşılaşmalarını anlatan eski bir şarkıda şöyle bir kısım vardır, "O sahiden de yeşil bir yapraktı, ama hangi orman ağacının yaprağı olduğunu vali bilmiyordu."</p>

  <p>"Reynold Yeşilyaprak," dedi vali, "şimdiye kadar gördüğüm en becerikli okçu sensin, tabii o lanet olasıca Robin Hood düzenbazını saymıyorum. Benim hizmetime girmeye ne dersin? İyi para kazanırsın, her yıl üç kat giysi vereceğim sana, yiyebileceğin kadar yiyecek, içebileceğin kadar içkinin yanında, her yıl 550 şilin de maaşın olacak."</p>

  <p>"Ben de hür bir adam olarak sizin hizmetinize girmeyi seve seve kabul ediyorum," dedi Küçük John, çünkü valinin hizmetine girip, gülüp eğlenebileceği şeyler bulacağını düşünüyordu.</p>

  <p>"Besili öküzleri alnının akıyla kazanmıştın," dedi vali, "senin gibi bir adamı hizmetime katmış olmanın verdiği mutlulukla bu ödülün yanına bir fıçı da bira ekliyorum, çünkü senin Robin Hood kadar iyi atış yaptığını biliyorum. "</p>

  <p>"Ben de," diye söze başladı Küçük John, "sizin hizmetinize girmenin mutluluğuyla bu iki besili öküzü ve birayı insanlara dağıtarak onları da mutlu etmek istiyorum." Bunun üstüne büyük bir gürültü koptu, herkes keplerini bu haberin sevinciyle havaya fırlatıyordu.</p>

  <p>Daha sonra büyük ateşler yakıldı, öküzler ateşte çevrildi, biralar içildi, herkes keyifli görünüyordu. Tıka basa yiyip içen insanlar, gece olup da Ay Nottingham'ın kuleleri arasından suratını tepsi gibi ortaya çıkartınca, yaktıkları ateşin etrafında el ele tutuşup arpların ve gaydaların sesleri eşliğinde dans ettiler. Ama bu eğlenceler başlamadan çok daha önce vali ve yeni hizmetçisi Reynold Yeşilyaprak, Nottingham Kalesi'ne girmişti bile.</p>

  <p>&nbsp;</p>
</body>
</html>
