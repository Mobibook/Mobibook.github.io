<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>ROBIN HOOD VE TENEKECİ</title>
</head>

<body>
  <h1 class="h11">ROBIN HOOD VE TENEKECİ</h1>

  <p>Robin Hood'u yakalayana para ödülü vaat edildiği, Nottingham Valisi'nin hem bu para ödülünü almak istemesi, hem de Robin'in öldürdüğü adamın akrabası olması sebebiyle Robin Hood'u yakalamaya yemin ettiği daha önce anlatıldı. Vali, Sherwood Ormanı'nda yaşayan Robin'in ne kadar güçlü olduğundan habersizdi, ama tıpkı kanuna uymayan diğer insanlar için yapıldığı gibi bir yakalama emri çıkartmayı düşünmüştü; bu emri yerine getirene de çil çil seksen altın vaat ediyordu. Ama Nottingham City sakinleri Robin Hood'u ve yaptıklarını validen daha iyi biliyorlardı. Cesur haydudu yakalamaya çalışanın karşılığında alacağı tek şeyin para değil kırık bir kafa olduğunu da gayet iyi bildiklerinden, kimse bu işi üstlenmiyordu. İki hafta geçmesine rağmen, valinin yakalama emrine metelik veren yoktu. Vali, "Robin Hood için çıkardığım yakalama emrinin ucunda para ödülü olmasına rağmen kimsenin bu işin peşine düşmemiş olmasına şaşırıyorum," dedi.</p>

  <p>Yakınındaki adamlardan biri yanıtladı, "Efendim, Robin Hood diğer haydutlara benzemez; gücünden öylesine emindir ki, ne bir kralın ne bir valinin çıkarttığı emirlere itaat eder o. Herkes kemiklerinin kırılmasından korktuğu için kimse bu işi üstlenmiyor."</p>

  <p>"Öyleyse tüm Nottingham sakinleri korkak demektir," dedi vali. "Kralımız şanlı Harry'nin izniyle çıkartılan emre itaatsizlik edebilecek adam kimmiş sorarım. Böyle adamı darağacında sallandırırım ben! Nottingham'da kimse para ödülünü umursamıyorsa, bu ülkede bir yerlerde gönüllü olacak başkası vardır elbet."</p>

  <p>Daha sonra çok güvendiği ulaklarından birini çağırdı ve atını eyerlemesini, Lincoln köyüne gitmeye hazırlanmasını, burada yakalama emrine uyacak biri varsa onu bulup getirmesini istedi. Ulak hemen o sabah görevi yerine getirmek üzere yola çıktı.</p>

  <p>Nottingham'dan Lincoln'e giden, tepeleri aşıp kıvrıla kıvrıla vadilere inen toprak yolun üstünde güneş parıldıyordu. Ulağın da genzi yanmıştı toz toprak solumaktan, tam bu sırada Mavi Domuz Hanı'nın tabelasını görünce kalbi sevinçle doldu, yolunun neredeyse yarısını geride bırakmıştı. Etrafında serinlikli gölgeler yaratan meşe ağaçları sıralanmış han pek sevimli göründü gözüne. Biraz dinlenmeyi, kurumuş boğazını bir kupa birayla ıslatmayı umarak atından indi.</p>

  <p>Hanın girişinde, dalları göğe uzanan meşe ağacının gölgelendirdiği çimenlik alanda bir grup neşeli insan oturmaktaydı. Bir tenekeci, iki çıplak ayaklı keşiş ve kralın yemyeşil giysiler içindeki altı ormancısı oturmuş bira içiyor, bir yandan da eski ve güzel günlere dair türküler söylüyorlardı. Yüksek sesle gülüyordu ormancılar, türkü çığırırken el kol hareketleri yapıp eğleniyorlardı, daha da yüksek sesle gülüyordu keşişler, kara koçların yünleri gibi kıvrık sakalları vardı; ama en yüksek sesle gülen tenekeciydi, grubun en güzel türkü söyleyeni de oydu. Çantası ve çekici meşe ağacının bir dalına asılmıştı, bileği kalınlığındaki sopasının ucu budaklıydı ve hemen yakınlarda duruyordu.</p>

  <p>"Gel," diye bağırdı ormancılardan biri yorgun ulağa, "gel bize katıl. Hey hancı! Herkesin biralarını tazele bakalım."</p>

  <p>Ulak hem diğerlerinin arasına katılmış olmaktan, hem ağrıyan kaslarını dinlendirebildiğinden, hem de biranın tadı nefis olduğundan halinden memnundu.</p>

  <p>"Böyle hızlı hızlı nereye, ne haber götürüyordun?" diye sordu biri. "Yolun nereye böyle?"</p>

  <p>Ulak oldukça çenebazdı ve dedikodu yapmayı çok severdi. İçtiği bira da içini ısıtmıştı. Bu sırada hancı kapıya yaslandı, karısı da elleri önlüğünün içinde dinlemeye başladı. Ulak büyük bir rahatlıkla getirdiği haberleri sayıp döktü. Hikâyeye ilk başından başladı, Robin Hood'un bir ormancıyı nasıl öldürdüğünü, kanundan kaçıp ormanda saklandığını, orada yaşamaya başladığını, kralın geyiklerini avladığını, başrahibin ve şövalyelerin yolunu kestiğini, Watling veya Fosse Yolu'nda korkudan kimsenin dolaşamadığını, valinin de bu düzenbazın yakalanması için kralın izniyle bir yakalama emri çıkarttığını, ama onun ne kralın ne valinin kurallarını umursamadığını, kanun tanımaz bir adam olduğunu anlattı. Daha sonra Nottingham City'de kimsenin korkudan yakalama emrine uymadığını, kendisinin ulak olarak Lincoln köyüne giderek bu işi üstlenecek birini bulma görevini yerine getirdiğini de söyledi.</p>

  <p>"Ben Banbury köyünden geliyorum," dedi tenekeci, "ve ne Nottingham'da, ne de Sherwood'da benim gibi sopa kullanabilen yoktur. Hertford kasabasındaki ünlü panayırda Ely'li çatlak Simon'un karşısına çıkıp Leslie'li Sir Robert ve eşinin önünde Simon'u bir güzel pataklayan ben değil miyim sanki? Bu Robin Hood denen kişinin ismini daha önce hiç duymadım, ama güçlü birine benziyor; gerçi ne kadar kuvvetli olursa olsun ben daha kuvvetli değil miyim? İstediği kadar kurnaz olsun, ben daha kurnaz değil miyim? Hanın hanımının pırıltılı gözleri ve kendi adım üstüne yemin ederim ki, bu düzenbaz adamın da karşısına dikilebilirim, bundan adım gibi eminim, görsün bakalım şanlı kralımızın mühürünü umursamamak, Nottinghamshire Valisi'nin emrini dinlememek neymiş; bir daha elini kolunu kaldıramayacak hale getireceğim onu, kafasını kıracağım! Duydunuz mu beni çocuklar?"</p>

  <p>"Madem sen aradığım adamsın," dedi ulak, "benimle birlikte Nottingham City'e geri dönüyorsun."</p>

  <p>"Hiç de bile," diye yanıtladı tenekeci kafasını sağa sola sallayarak. "Kendi özgür irademle olmadıktan sonra, ben kimseyle birlikte bir yere gitmem."</p>

  <p>"Tabii canım," dedi ulak, "Nottinghamshire'da sana kendi iraden dışında bir şey yaptıracak kimse yoktur cesur dostum."</p>

  <p>"Cesurum tabii," dedi tenekeci.</p>

  <p>"Öyle ya," diye devam etti ulak, "sen çok cesur bir adamsın, hem üstüne üstlük vali Robin Hood'u yakalayana seksen altın vaat ediyor."</p>

  <p>"Öyleyse seninle gelirim. Ama çantamla çekicimi, bir de sopamı alana kadar bekle. Şu Robin Hood denen adamla bir karşılaşalım bakalım da kralın mühürünü tanımamazlık neymiş gösterelim." İçtiklerinin parasını ödedikten sonra, ulak yorgun atının yanında yürüyen tenekeciyle birlikte tekrar Nottingham'ın yolunu tuttu.</p>

  <p>Bu olaydan bir gün sonra aydınlık bir sabah, Robin Hood Nottingham'da neler olup bittiğini haber almak için şehrin yolunu tutmuş, papatyalarla süslenmiş yol kenarındaki çimenlerde neşeyle yürüyor; bir yandan etrafı kolaçan ediyor, bir yandan da düşünüyordu. Borusu belinde, yayı ve okları sırtında, sağlam meşe sopası da elinde; sopasını parmaklarının arasında döndüre döndüre yürümekteydi.</p>

  <p>Gölgeli bir yolda yürürken karşıdan gelen ve neşeli bir türkü tutturmuş bir tenekeciye rastladı. Sırtında çantasıyla çekici, elinde bir buçuk metreden uzun bir sopa vardı; türküsü de şöyle bir şeydi:</p>

  <p>&nbsp;</p>

  <p class="p9"><span class="t12">"Bezelyenin yeti</span><span class="t12">ş</span><span class="t12">ti</span><span class="t12">ğ</span><span class="t12">i dönemde</span></p>

  <p class="p9"><span class="t12">Köpek kulak kesilir; yakalanan geyi</span><span class="t12">ğ</span><span class="t12">e</span></p>

  <p class="p9"><span class="t12">A</span><span class="t12">ğı</span><span class="t12">zlar</span><span class="t12">ı</span><span class="t12">nda saman çöpüyle o</span><span class="t12">ğ</span><span class="t12">lanlar</span></p>

  <p class="p9"><span class="t12">Kollar tarlalar</span><span class="t12">ı</span><span class="t12">, hayvanlar girmesin diye..."</span></p>

  <p>&nbsp;</p>

  <p>"Selam sana yolcu dostum!" diye bağırdı Robin.</p>

  <p>"ÇİLEK TOPLAMAYA GİTTİM..."</p>

  <p>"Selamlar!" diye bağırdı tekrar Robin.</p>

  <p>"GÜZELİM ORMANDAKİ ÇALILARDAN..."</p>

  <p>"Hey, sağır mısın nesin? Arkadaşım duymuyor musun?"</p>

  <p>"Kimsin de böylesine güzel bir şarkıyı kesiyorsun?" diye cevap verdi tenekeci, türkü söylemeyi bırakıp. "Sana da selam olsun, hırlı da olsan hırsız da. İyilik eden iyilik bulur haberin olsun."</p>

  <p>"Nereden geliyorsun böyle peki?" dedi Robin.</p>

  <p>"Banbury'den geliyorum," diye cevapladı tenekeci.</p>

  <p>"Ne yazık ki, bu güzel sabahta üzüntü verici haberlerim var sana," dedi Robin.</p>

  <p>"Ya, demek öyle!" dedi tenekeci. "Yalvarırım çabuk söyle, gördüğün üzere tenekecilik yapıyorum ve işim gereği haberler beni çok ilgilendiriyor."</p>

  <p>"Peki öyleyse," dedi Robin, "söyleyeceğim, ama metin ol çünkü vereceğim haberler çok üzücü. İki tenekeciyi bira içtiği için hapse atmışlar diye duydum."</p>

  <p>"Hay sana da, verdiğin habere de lanet olsun," dedi tenekeci, "iyi adamlar hakkında atıp tutuyorsun, ama haberler sahiden kötü, demek iki arkadaşımı da hapsetmişler."</p>

  <p>"Sen anlatmaya çalıştığım şeyi anlamadın, yanlış şeye üzülüyorsun. Haberin üzücü kısmı içerde iki kişinin yatıyor olması değil, diğerlerinin dışarıda hâlâ geziniyor olması," dedi Robin.</p>

  <p>"Çekiçle dövdüğüm tüm tenekeler adına," dedi tenekeci, "şu kötü şakan yüzünden seni iyi bir dövsem suçlu sayılmam. Ama içki içtiler diye insanları hapse atacaklarsa, seni de görmezden geleceklerini sanmıyorum."</p>

  <p>Robin kahkahalara boğuldu, "Aynen öyle tenekeci! Dilin sivrileştikçe zekân da ortaya çıkıyor. Ama çok haklısın, içkiyi çok severim. Eğer göründüğün gibi sağlam içiciysen, hani ben eminim öyle olduğuna ya, benimle Mavi Domuz Hanı'na gel derhal. Tüm Nottinghamshire'daki en lezzetli, en güzel mayalanmış birayı içireceğim sana."</p>

  <p>"Kötü şakalarına rağmen sen iyi kalpli bir adamsın bence," dedi tenekeci. "Senden hoşlandım, şu Mavi Domuz'a seninle gelmezsem ne olayım."</p>

  <p>"Sende ne haberler var peki?" diye sordu Robin birlikte yürürlerken. "Tenekecilerin kulağı deliktir bildiğim kadarıyla."</p>

  <p>"Seni kardeşim kadar çok sevdim," dedi tenekeci, "yoksa sana haberleri söylemezdim. Ben pek bir kurnazımdır, o yüzden üstüme çok önemli bir vazife aldım. Buralarda dolaşan Robin Hood isimli cesur bir haydudu bulmaya geldim. Üstü kırmızı mühürlü, resmi mi resmi, parşömene yazılı bir yakalama emri var cebimde. Şu Robin Hood'a rastlarsam eğer emri kendisine göstereceğim, yok eğer umurunda olmazsa kemiklerini tek tek kıracağım. Ama sen buralarda yaşıyorsun, belki şu Robin Hood denen adamı tanıyorsundur."</p>

  <p>"Evet, ismini duymuştum," dedi Robin, "hatta onu tam da bu sabah gördüm. Ama onun çok kurnaz bir hırsız olduğunu söylerler, tenekeci. Yakalama emrine dikkat et, yoksa senin ruhun duymadan cebinden bile aşırıverir o emri."</p>

  <p>"Hele bir denesin!" diye bağırdı tenekeci. "Kurnazsa kurnaz, ben ondan daha kurnazım. Onu burada ayaküstü haklarım ben!" Bu lafının üstüne sopasını salladı. "Söyle bana dostum, neye benzer bir adamdır bu?"</p>

  <p>"Tıpkı bana benzer," dedi Robin gülerek, "boyu posu ve yaşı aynıdır, hatta benimki gibi mavi gözleri vardır."</p>

  <p>"Yok canım," dedi tenekeci, "sen daha genceciksin. Nottingham'ın tüm erkeklerinin kendisinden korktuğunu düşününce sakallı bıyıklı bir adam sandım ben onu."</p>

  <p>"Ne senin kadar güçlü, ne senin kadar olgun bir adamdır," dedi Robin, "ama sopayı kullanmada üstüne yoktur."</p>

  <p>"Orasını bilemem," dedi tenekeci kendinden emin bir şekilde, "ben ondan daha becerikliyim, Hertford kasabasında Ely'li Simon'ı alt emiş adamım ben. Onu tanıyorsan gidip bana getirebilir misin? O dolandırıcıyı yakalarsam, vali beni seksen altınla mükâfatlandıracak; eğer onu bana getirirsen on altını sana veririm."</p>

  <p>"Olur tabii," dedi Robin, "ama önce şu yakalama emrine bir göz atayım, neymiş ne değilmiş bir göreyim."</p>

  <p>"İşte bunu yapamam, öz kardeşime bile gösteremem," diye karşılık verdi tenekeci. "Şu adam karşıma çıkmadan, emri kimse göremez."</p>

  <p>"Öyle olsun," dedi Robin, "bana bile göstermiyorsan kime göstereceksin zaten. Ama Mavi Domuz Hanı'na da geldik; girelim de, şu güzel biranın tadına bakalım."</p>

  <p>Nottinghamshire'daki en sevimli han Mavi Domuz'du. Diğer hiçbir hanı buradaki gibi ağaçlar çevrelemiyor, asmalar ve hanımelleri kaplamıyordu. Buradaki köpüklü biranın lezzetine diğer hiçbir handa rastlanmaz ve kışın kuzeyden rüzgâr eser, çalılar kardan görünmezken, Mavi Domuz'un ocağındaki gibi içi ısıtan bir ateş başka hiçbir yerde yanmazdı. Böyle zamanlarda çiftçiler ve köylüler ateşin etrafına toplanır, birbirleriyle şakalaşır ve ateşte kestane közlerlerdi. Robin Hood ve çetesi için bu han çok bilindikti, çünkü tüm orman karla kaplıyken Küçük John, Will Stutely veya Doncaster'lı David gibi neşeli arkadaşları sık sık buraya gelirlerdi. Ayrıca hancı ağzını sıkı tutabilen, lafını iyi bilen bir adamdı; Robin ve çetesinin kendisine borçlu kalmadan ücretlerini ödediklerini hesaba katıyor, ekmeğine yağ sürenleri yüz üstü bırakmıyordu. Robin Hood ile tenekeci kapıdan içeri girip iki büyük kupa bira söylediğinde, hancıya bakan biri kendisinin daha önce ünlü haydudu görmediğine kesin inanırdı.</p>

  <p>"Ben gidip hancının Tamworth birasından getirip getirmediğine bakayım," dedi Robin tenekeciye. Sonra gidip hancının kulağına biranın içine sert bir içki karıştırmasını fısıldadı ve hancı da hazırladığı bu içkiyi getirdi.</p>

  <p>Tenekeci içkiden uzun uzun içtikten sonra, "Tamworth birası da ne biraymış, ağzıma daha önce böyle güzel içki değmemişti," dedi.</p>

  <p>"İç hadi iç," dedi Robin kendisi içkiyi sadece dudağına değdirerek. "Hey hancı! Dostuma aynısından bir tane daha getir. Eh şimdi bir şarkı da tutturursun sen."</p>

  <p>"Sana bir şarkı söyleyeyim tabii dostum," dedi tenekeci, "hayatımda hiç böyle güzel bira içmemiştim. Şimdiden başım dönmeye başladı. Hey, gelin de dinleyin, hadi hancının güzel karısı sen de gel, parlak gözler beni izlerken daha iyi türkü söylerim ben."</p>

  <p>Daha sonra 'Sir Gawain'in Evliliği' isimli Kral Arthur döneminden kalma eski mi eski bir türkü söyledi. O türküyü söylerken herkes şanlı şövalyenin şanlı hikâyesini ve kralı için yaptığı fedakârlıkları dinledi. Ama tenekeci son dörtlüğe gelemeden dili dolanmaya ve başı dönmeye başladı. Önce dili sürçtü, sonra sesi kalınlaştı; başı bir o yana bir bu yana sallanmaya başladı, en sonunda uyuklamaya başladı. Birasına karıştırılan sert içki onu tümüyle kendinden geçirmişti.</p>

  <p>Robin Hood kahkahalarla gülerken, bir yandan da tenekecinin cebini karıştırıp mektubu aldı. "Kurnazsın tenekeci," dedi, "ama sandığın kadar kurnaz değilsin, Robin Hood'la nasıl aşık atacaksın?"</p>

  <p>Daha sonra hancıyı çağırdı, "Bugün bize yaşattığın eğlenceli vakit için on şilin veriyorum sana. Bizim şu misafire iyi bak, uyandığında ondan bir on şilin daha istersin, eğer veremiyorsa çantasıyla çekicini alırsın, hatta paltosunu bile alabilirsin. Ormana gelip benimle uğraşmaya kalkanı böyle cezalandırırım işte. Sen de hanın sahibisin sonuçta, istersen onun içtiğinin iki katı para istersin."</p>

  <p>Bu laf üstüne hancı sinsi sinsi gülümsedi, "tereciye tere satmana gerek yok" der gibiydi.</p>

  <p>Tenekeci gölgelerin iyice uzadığı öğleden sonraya kadar uyudu. Uyandıktan sonra yukarı aşağı, sağa sola baktı ve sanki rüzgârda dağılan saman sapları gibi karışmış kafasını toplamaya çalıştı. Önce neşeli arkadaşını düşündü, ama o çoktan gitmişti. Daha sonra sopası aklına geldi, ki hâlâ elinin altında duruyordu. Daha sonra emir mektubunu ve Robin Hood karşılığında alacağı seksen altını düşündü. Elini cebine attı, ama ne mektup, ne de paradan eser vardı. Bunun üstüne sinirle ayağa kalktı.</p>

  <p>"Hey hancı!" diye bağırdı, "Demin benimle birlikte olan o düzenbaz nereye gitti?"</p>

  <p>"Hangi düzenbazdan bahsediyorsunuz efendim?" diye sordu hancı, tenekeciye efendim diyerek onu yatıştırmaya çalışıyordu. "Efendim ben yanınızda düzenbaz bir adam görmedim, Sherwood Ormanı yakınlarında o adama kimse düzenbaz diyemez. Efendim ben sizinle bir adam gördüm tabii, ama efendimin onu tanıdığını düşündüm; çünkü buralarda onun yanından geçip de, onu tanımayan yoktur."</p>

  <p>"Ben buralı değilim, buralarda yaşayanları nereden tanıyayım? Kimdi o ve sen nereden tanıyorsun?"</p>

  <p>"Buralarda o güçlü genç adamdan Robin Hood diye bahsederler, kendisi..."</p>

  <p>"Nasıl olur?" diye bağırdı tenekeci. Kızgın bir boğa gibi burnundan soluyordu: "Benim, yani dürüst ve çalışkan bir zanaatkârın handan içeriye girdiğini gördün ve onun kim olduğunu bilmene rağmen bana kim olduğunu söylemedin demek. Senin kafanı kırarım ben!" Bu laflardan sonra elini sopasına attı ve oturduğu yerden hancıyı parçalayacakmış gibi bakmaya başladı.</p>

  <p>"Ama," diye söze başladı hancı eliyle kafasını korumaya çalışarak, "onu tanımadığınızı nereden bilebilirdim?"</p>

  <p>"Bana minnettar olman lazım," dedi tenekeci, "ben sabırlı adamım, canını bağışlıyorum, yoksa sana müşterileri dolandırmak ne demekmiş öğretirdim. Ama düzenbaz Robin Hood'un peşine düştüm bir kere, eğer o sahtekârı haklamazsam sopamı paramparça edin, beni de kadın kılığına sokun." Bunları dedikten sonra dışarı çıkmak için hareketlendi.</p>

  <p>"Hey," diye seslendi hancı. Kollarını sağa sola savura savura önüne dikildi ve almaya niyetlendiği paranın verdiği cesaretle, "Hesabını kapamadan hiçbir yere kımıldayamazsın," dedi.</p>

  <p>"Ama sana verecek hiç param yok ki dostum," dedi tenekeci.</p>

  <p>"Bana hiç dostum filan deme," dedi hancı. "On şilin vermek işine gelmeyince dostum der oldun! Borcunu öde ya da paltonu, çantanı ve çekicini alırım. Bunlar bile on şilin etmez aslında, yine ben zarar ederim. Kaçmaya çalışırsan köpeğimi üstüne salarım haberin olsun. Maken, eğer bu adam bir adım bile atarsa, kapıyı açıp Brian'ı sal."</p>

  <p>"Yok yok," dedi tenekeci (bu bölgenin köpeklerinin neye benzediğini çok iyi biliyordu), "varımı yoğumu al, yeter ki beni bırak gideyim. Ama şu dalavereciyi yakaladığımda, bana yaptıklarını ve borcunu ödeteceğime emin olabilirsin."</p>

  <p>Bunları diyerek ormana doğru yola koyuldu. Bir yandan kendi kendine konuşuyordu. Hancı ve sevgili karısı Maken de arkasından bakıyorlardı, yeterince uzaklaştığında kahkahalara boğuldular.</p>

  <p>"Robin'le birlikte şu adamı hakikaten iyi soyup soğana çevirdik," dedi hancı.</p>

  <p>Tam da bu sıralarda Robin Hood, Fosse Yolu'na çıkıp neler olup bittiğine bakmak için ormanın içinden geçiyordu; dolunay çıkmıştı ve her yeri aydınlatıyordu. Robin'in meşe sopası elinde, borusu belindeydi. Ormanın patikalarından birinden çıkarken; diğerinden de tenekeci iniyor, kendi kendine konuşuyor, kafasını kızgın bir boğa gibi sallayıp duruyordu. Yolun keskin kavis yapan kısmında burun buruna geldiler. İkisi de bir süre dikildikten sonra Robin konuşmaya başladı, "Selam sana küçük kuş," dedi gülerek, "biranı beğendin mi? Bana bir şarkı daha söylesene."</p>

  <p>Tenekeci şaşkınlık ve kızgınlıktan dona kalmıştı. En sonunda konuştu: "Sana rastladığıma sevindim, senin o kemiklerini çıtır çıtır kırmazsam ne olayım."</p>

  <p>"Kemiklerimi kırmak istiyorsun demek, buyur bakalım," dedi Robin. Bunu söyledikten hemen sonra sopasını kaptı ve savunma konumu aldı. Tenekeci de sopasını kavrayıp saldırıya geçti. Yaptığı ilk birkaç hamlede hasmının oldukça dişli olduğunu anlamıştı. Robin tüm hamlelerini ustaca savuşturuyor ve karşılanması güç darbeler indiriyordu. Bu arada tenekeci sırtına da güçlü bir darbe almıştı. Robin isabetli vuruşunu kahkahayla süsleyince, tenekeci büsbütün kızdı ve tüm gücüyle tekrar saldırdı. Robin yine iki darbeyi savuşturmuştu ki, üçüncüde sopası tenekecinin kuvvetli saldırısı karşısında kırılıverdi. "Hay lanet sopa," diye bağırdı Robin elinde kalan küçük odun parçasına bakarak, "sana bu kadar ihtiyacım varken beni yarı yolda bıraktın."</p>

  <p>"Teslim ol bakalım," dedi tenekeci, "elime düştün artık, kaçmaya çalışırsan beynini dağıtırım haberin olsun."</p>

  <p>Robin bu laflara cevap vermek yerine, borusunu dudaklarına götürüp üç kere öttürdü.</p>

  <p>"Hah, sen ancak boru üfle, benimle birlikte Nottingham City'e geliyorsun; vali de seni bekliyordu zaten. Teslim olacak mısın, yoksa kafanı mı kırayım?"</p>

  <p>"Ekşi bira bile içerim," dedi Robin, "ama yaralı bile değilken hiç kimseye teslim olmam. Şen dostlarım! Elinizi çabuk tutun!"</p>

  <p>Tam bu sırada ağaçların arasından Küçük John ve yeşiller giyinmiş altı güçlü kuvvetli adam çıkıverdi.</p>

  <p>"Ne oldu?" diye sordu Küçük John, "Borunu öttürdüğünü duyduk."</p>

  <p>"Şu tenekeci var ya," dedi Robin, "beni Nottingham'a götürmek ve darağacında asılmamı istiyor."</p>

  <p>"Ona ormanı dar edip, ağaca kendisini asarız o zaman," dedi Küçük John ve hepsi birden tenekecinin üstüne yürüdüler.</p>

  <p>"Yok dokunmayın," dedi Robin, "kendisi hem güçlü kuvvetli, hem mesleğinin erbabı, hem de cesur; ayrıca çok güzel şarkılar söylüyor. Dostum bana ve şen adamlarıma katılmak ister misin? Yılda üç kat yeşil elbise alacaksın ayrıca 550 şilin maaşın olacak. Yediğini içtiğini bizimle paylaşacaksın ve ormanda şen bir hayat süreceksin, çünkü biz dertsiz tasasız yaşarız ve Sherwood Ormanı'nda başımıza kötülük gelmez; kimi zaman geyik avlayıp yeriz, kimi zaman buğday ekmeğini, peyniri, balı katık ederiz. Bize katılacak mısın?"</p>

  <p>"Size seve seve katılırım," dedi tenekeci, "şen bir hayat sürmek isterim, hem seni de çok sevdim. Sırtıma sopa indirmene ve beni kandırmana rağmen hem de. Sen hem daha kuvvetli, hem de daha kurnazsın; bunu kabul ediyorum. Sana katılacağım ve sadık kalacağım."</p>

  <p>Bunun üzerine tenekecinin bundan sonra yaşamaya başlayacağı ormanın derinliklerine doğru yola koyuldular. Tenekeci uzun süre çeteye türküler söyledi, ta ki ünlü Vadili Allan onlara katılana kadar. Onun yanında herkesin sesi karga gibi kalmıştı, ama Vadili Allan'ın hikâyesini daha sonra öğreneceğiz.</p>

  <p>&nbsp;</p>
</body>
</html>
