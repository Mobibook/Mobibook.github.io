<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>LEA'LI SIR RICHARD'IN BORÇLARINI ÖDEYİŞİ</title>
</head>

<body>
  <h1 class="h11">LEA'LI SIR RICHARD'IN BORÇLARINI ÖDEYİŞİ</h1>

  <p>Anayol güneşin altında tozu toprağıyla upuzun uzanıyordu. İki yanında açılmış olan su dolu hendekler sazlarla çevrelenmişti ve uzaktaki Emmet Manastırı etrafındaki kavaklarla göze çarpıyordu.</p>

  <p>Geçidin üstünde atlı bir şövalye, ardında da askerleri vardı. Şövalye gri yünlü sade ve uzun bir cübbe giymiş, beline kalın deri bir kemer takmış ve buna da uzun bir kamayla sağlam bir kılıç asmıştı. Kendisi çok sade giyimli olmasına rağmen sürdüğü at çok gösterişliydi, koşumları ipeklerle, gümüş çanlarla süslenmişti.</p>

  <p>Grup, hendekler arasındaki geçitten geçip Emmet Manastırı'nın büyük kapısına ulaştı. Şövalye adamlarından birine, kapıcı kulübesinin kapısına kılıcının sapıyla vurmasını söyledi.</p>

  <p>Kapıcı, kulübesinin içindeki kanepede uyukluyordu; kapı çalınınca ayağa kalktı, küçük kapıyı açıp yalpalayarak öne çıktıktan sonra şövalyeyi selamladı. O sırada küçük bir kafesin içinde duran evcil sığırcık, sahibinin kendisine öğrettiği sözleri tekrarlayarak, "<span class="t12">In coelo quies! In coelo quies!</span><a id="a1"></a><a href="../Text/notes.html#a6"><span class="t16">{2}</span></a><span class="t12">"</span> diye öttü.</p>

  <p>"Başrahip nerede?" diye sordu şövalye kapıcıya.</p>

  <p>"Yemek yiyor, sizi bekliyordu," diye yanıtladı kapıcı, "siz Lea'lı Sir Richard'sınız değil mi?"</p>

  <p>"Lea'lı Sir Richard benim evet, gidip başrahiple konuşmam gerekiyor," dedi şövalye.</p>

  <p>"Atınızı ahıra göndermeyeyim mi?" diye sordu kapıcı. "Şimdiye dek böyle asil bir at görmedim." Bunları söylerken atın boynunu okşuyordu.</p>

  <p>"Hayır," dedi Sir Richard, "buradaki ahırlar benim atıma göre değil, kapıyı aç da yoluma gideyim." Bunu diyerek öne doğru ilerledi, kapılar açıldıktan sonra manastırın taş avlusuna girdi, adamları da ardından geliyordu. Çelik şıngırtıları ve kılıç şakırtılarıyla içeri girdiler, atların taşlarda yürürken çıkarttığı nal sesleri de bu gürültüye karışınca, bir güvercin sürüsü güneşin altında uçuşarak kulelerin saçaklarına doğru kaçtı.</p>

  <p>Şövalye Emmet'in geçidindeyken, içeride neşeli bir ziyafet veriliyordu. Öğleden sonra güneş büyük kemerli pencerelerden içeri girerek taş zeminin üstüne geniş kare kare ışıklar düşürüyor, kar beyazı örtülerin serildiği uzun masada krallara layık bir ziyafet çekiliyordu. Masanın başında ipekli giysilere ve cübbelere sarınmış Emmet Başrahibi Vincent oturuyordu. Başında altın işlemeli siyah kadifeden bir başlık vardı, boynunda ise altından çok ağır bir zincir ile büyük bir madalyon sallanıyordu. Büyük sandalyesinin kolçağına en sevdiği atmaca tünemişti. Başrahip atmacalarla avlanmayı çok seviyordu. Sağ tarafında kürkle süslenmiş mor cübbesi içinde Nottingham Valisi, sol tarafındaysa koyu renkli giysileriyle ünlü bir hukukçu oturuyordu. Onlardan sonra Emmet'in baş uşağı ile manastırın daha yüksek mertebelileri geliyordu.</p>

  <p>Şakalar ve kahkahalar duyuluyor, herkes mutlu görünüyordu. Hukukçunun buruşuk yüzünde çarpık bir gülümseme vardı, çünkü başrahip, Lea'lı Sir Richard davasıyla ilgili kendisinden taraf tutması için cebine seksen altın sıkıştırmıştı. Hukukçuya önceden ödeme yapılmıştı, çünkü hukukçu Başrahip Vincent'a çok da güvenmiyordu.</p>

  <p>Nottingham Valisi lafa girdi, "Peki başrahip hazretleri toprakları kesin elinize geçirdiğinizden emin misiniz?"</p>

  <p>"Tabii ki," dedi Başrahip Vincent şaraptan büyük bir yudum aldıktan sonra dudaklarını şapırdatarak, "onu gözetlesin diye birini görevlendirmiştim. Verecek hiç parası olmadığını çok iyi biliyorum."</p>

  <p>Hukukçu kuru ve hırıltılı sesiyle konuşmaya başladı: "Parasını vermezse toprakları rehin alınacak, ama başrahip hazretleri topraklarını verdiğine dair bir belge imzalatmalısınız, yoksa başınıza dert açılabilir."</p>

  <p>"Evet," dedi başrahip, "bunu daha önceden de söylemiştin, ama bu şövalye o kadar fakir ki iki yüz pound için tüm topraklarını vermeye hazır olduğuna eminim."</p>

  <p>Sonra baş uşak lafa girdi, "Bence böyle bahtsız bir şövalyeyi iyice soyup soğana çevirmek çok büyük ayıp. Derbyshire'daki en asil kişiye ait toprakların, böyle sefil bir paraya elinden alınması çok büyük hata. Bence..."</p>

  <p>"Ne dedin sen?" diye bağırdı başrahip sinirden titreyerek. Gözleri alev alev olmuştu, yanakları öfkeyle kızarmıştı. "Sen nasıl olur da benim kararlarıma karşı çıkarsın ha? Ayağını denk al, lafını bil. Yoksa başına neler gelir kim bilir."</p>

  <p>"Bence bu şövalye bizimle anlaşmayacak. Ama ne olursa olsun topraklarını elinden almak için bir yol bulunur merak etmeyin." Hukukçu bu sözleri söylediği sırada aşağıdaki avludan at nallarından çıkan seslerle zincir zırhların şıngırtısı duyuldu. Başrahip üst mertebe görevlilerden birini çağırıp aşağıda ne olup bittiğini görmesi için camdan bakmasını söyledi, gelenin Sir Richard'dan başkası olamayacağını biliyordu.</p>

  <p>Bunun üstüne görevli kalkıp camdan aşağı baktı. "Yaklaşık yirmi kadar askerle atından inen bir şövalye görüyorum. Oldukça fakir görünüşlü gri bir cübbe giymiş, ama atın koşumları şimdiye dek gördüğüm en zengin süslemelerle kaplı. Şövalye atından iniyor, topluca buraya doğru geliyorlar, büyük salona ulaştılar bile."</p>

  <p>"Görüyor musunuz?" dedi Başrahip Vincent. "Cebinde neredeyse hiç parası olmayan, ekmek kırıntısına bile muhtaç olan bir şövalye yanında bir grup asker taşımaktan ve atını zengin süslerle donatmaktan geri kalmıyor. Böyle adamların ayaklarını denk almasını sağlamak kötü mü yani?"</p>

  <p>Hukukçu korkmuş görünüyordu. "Bu şövalyenin bize zarar vermeyeceğine emin misiniz? Köşeye sıkışınca onun gibi adamlar çok kızarlar, ayrıca yanında bir grup askeri var. Belki de borcunu ödemesi için fazladan zaman tanımalısınız." Sir Richard'ın kendisine bir zarar verebileceğinden korktuğu açıktı.</p>

  <p>"Korkmana gerek yok," dedi başrahip yanındaki ufak tefek adama bakarak. "Bu şövalye oldukça yumuşak başlı ve senin gibi yaşlı kadın kılıklının tekini incitmez."</p>

  <p>Başrahip sözlerini tamamladığı sırada salonun ucundaki kapı sonuna kadar açıldı ve Sir Richard başı göğsüne eğik bir şekilde içeri girdi. Salonun diğer ucuna doğru yavaş ve ağırbaşlı adımlarla yürüdü, yanındaki askerleri de kapının civarında dikiliyorlardı. Başrahibin oturduğu yere gelince bir dizinin üstünde eğildi. "Başrahip hazretleri önünüzde saygıyla eğiliyorum," dedi. "Söz verdiğim gibi günü geldiği için huzurlarınıza çıktım."</p>

  <p>Başrahibinse ilk dediği söz, "Paramı getirdin mi?" oldu.</p>

  <p>"Ne yazık ki getirmedim. Yanımda hiç param yok," dedi şövalye. Başrahibin gözleri parıldadı.</p>

  <p>"Vali efendi sizin sağlığınıza içiyorum," dedi başrahip.</p>

  <p>Başrahip şövalyenin hâlâ taş zeminin üstünde diz çökmüş halde durduğunu görünce, "Ne istiyorsun?" diye sertçe sordu.</p>

  <p>Bu lafların üstüne şövalyenin yanakları sinirle kızardı, ama yine de dizlerinin üstünden kalkmadan, "Merhamet diliyorum," dedi. "Siz nasıl göklerden inayet diliyorsunuz, ben de sizden merhamet diliyorum. Topraklarımı elimden alıp benim gibi hakiki bir şövalyeyi fakir fukaraya çevirmeyin."</p>

  <p>"Günü geldi çattı, arazin rehinlendi," dedi hukukçu, şövalyenin alçakgönüllü konuşması sayesinde cesaretlenerek.</p>

  <p>"Hukukçu efendi, sizin gibi birine böyle ihtiyacım olan bir günde bana arka çıkmayacak mısınız?" diye sordu Sir Richard.</p>

  <p>"Hayır," dedi diğeri. "Başrahip elime çil çil altınları saydıktan sonra sadakatim onadır."</p>

  <p>"Vali efendi, siz bana yardım eli uzatmayacak mısınız?" diye sordu Sir Richard.</p>

  <p>"Aslında," dedi Nottingham Valisi, "bu benim problemim değil ama yardım etmeye çalışacağım," dedi ve masa örtüsünün altından diziyle başrahibi dürttü. "Borcunu azaltmayı düşünmez misiniz başrahip hazretleri?"</p>

  <p>Bunun üstüne başrahip gülümsedi. "Bana üç yüz pound öde Sir Richard," dedi, "ödersen borcun silinmiş olacak."</p>

  <p>"Aslında başrahip hazretleri üç yüz pound veya dört yüz pound benim için fark etmiyor," dedi Sir Richard. "Bana borcumu ödemem için on iki ay vakit tanımanızı istiyorum sadece."</p>

  <p>"Bir gün dahi vakit tanımam," dedi başrahip sertçe.</p>

  <p>"Benim için yapabileceğiniz bir şey yok mu?" diye sordu şövalye.</p>

  <p>"Defol buradan sahte şövalye!" diye bağırdı başrahip sinirle ayağa kalkarak. "Ya borcunu öde ya da topraklarını verip buradan çık git."</p>

  <p>Bu lafların üstüne Sir Richard da ayağa kalktı. "Yalancı sahte rahip!" dedi hukukçuyu korkuyla titretmeye yetip de artan bir sesle. "Ben sizin de gayet iyi bildiğiniz gibi sahte bir şövalye değilim, şövalyelik unvanımı alnımın teriyle kazandım. Hakiki bir şövalyenin önünüze gelip tüm bu zaman boyunca diz çökmesine izin verebilecek ve salonunuza gelmesine rağmen ne yiyecek ne içecek ikram edemeyecek kadar nezaketsiz misiniz?"</p>

  <p>Hukukçu titrek bir sesle, "İş meselelerinde bu tip konuşmalar pek bir sonuca götürmez, daha yumuşak başlı olalım. Topraklarından vazgeçmesi için bu şövalyeye ne kadar para verirsiniz başrahip hazretleri?"</p>

  <p>"Ona iki yüz pound verirdim," dedi başrahip, "ama benimle böyle saygısızca konuştuğu için yüz pounddan fazla çıkartmam cebimden."</p>

  <p>"Bana bin pound bile verseniz," dedi şövalye, "topraklarımın bir karışına bile sahip olamazsınız." Sonra kapının yakınında dikilen askerlerine dönüp birini parmağıyla çağırarak, "Buraya gel," diye seslendi. Aralarından en uzun boylusu öne çıktı ve ona deri bir kese verdi. Sir Richard keseyi alıp masaya fırlattı, dışarıya altınlar saçıldı. "Unutmayın başrahip," dedi, "borcumun üç yüz pound olduğunu söylemiştiniz. Bundan üç kuruş fazla vermeyeceğim." Bunu dedikten sonra üç yüz pound saydı ve başrahibin önüne itti.</p>

  <p>Bunu gören başrahip oldukça bozuldu ve omuzları düştü. Çünkü hem eline geçireceği toprakları kaybetmiş, şövalyenin normalde vereceği parayı boş yere yüz pound daha azaltmış, hem de hukukçuya seksen altını boşuna vermişti. Sonra hukukçuya döndü. "Sana verdiğim parayı geri ver."</p>

  <p>"Olmaz," diye bağırdı diğeri, "bana ödediğiniz parayı geri alamazsınız."</p>

  <p>"Başrahip," dedi Sir Richard, "vakit geldiğinde önünüze çıktım ve benden istediğiniz tüm borcu ödedim. Artık aramızda bir hesap kalmadığına göre burayı terk ediyorum." Bunu dedikten sonra topuklarının üstünde geri döndü.</p>

  <p>Bu sırada vali gözleri sonuna kadar açılmış, tıpkı heykel gibi dikilen askerlere bakıyordu. En sonunda ağzını açabildiğinde, "Reynold Yeşilyaprak!" diyebildi.</p>

  <p>Bunun üstüne Küçük John'un ta kendisi olan o uzun boylu asker arkasına dönüp sırıtarak valiye baktı. "Sana bir sır vereyim mi?" dedi. "Bugün söylediklerinin hepsini duydum vali efendi. Bunları Robin Hood'a yetiştireceğimden şüphen olmasın. O yüzden Sherwood Ormanı'nda tekrar görüşene kadar kendine iyi bak." Sonra dönüp Sir Richard'ın ardına takıldı. Valiyi sandalyesine gömülmüş halde ve bembeyaz bir suratla geride bıraktı.</p>

  <p>Sir Richard neşeli bir ziyafete gelmiş, ama ardında mutsuz bir grup insan bırakarak ayrılmıştı. Ayrıca önlerinde serili krallara layık yiyeceklere dokunamayacak kadar iştahları kaçmıştı. Sadece hukukçu parasını alabildiği için sevinçliydi.</p>

  <p>Bu olayın üstünden on iki ay geçmişti ve yumuşak sonbahar ayları tekrar geri gelmişti. Ama bu bir senenin içinde Lea'lı Sir Richard'ın topraklarında büyük değişiklikler olmuştu. Çalıların ve yabani otların bürüdüğü araziler altın renginde uzanıyordu artık. Tarlalardan bol bol hasat alınır hale gelmişti. Şatoda da büyük değişiklikler yaşanmıştı. Boş hendekler suyla doldurulmuş, kırık dökük duvarlar tamir edilip her şey hale yola sokulmuştu.</p>

  <p>Hisarların üstünde gün ışığı parlıyor, yaldızlı rüzgâr güllerinin ve kulelerin etrafında küçük kargalar uçuşup mavi gökyüzüne doğru havalanıyorlardı. Sabah saatlerinin pırıltıları arasında asma köprü zincir şangırtılarıyla hendeğin üstüne doğru açıldı, kalenin kapısı aralandı ve çelik zırhları içinde bir dizi asker avludan büyük bir hızla dışarı çıktı. Önlerinde zincir zırhına bürünmüş, tıpkı bir kış sabahı güneşle parlayan beyaz karlar kadar ışıltı saçan bir şövalye vardı. Şövalye elinde uzun bir mızrak taşıyordu, ucunda avuç içi büyüklüğünde kıpkırmızı bir flama sallanıyordu. Süvari birliğinin tam ortasında üstü kutularla dolu üç yük atı gidiyordu.</p>

  <p>İşte Lea'lı Sir Richard, Robin Hood'a olan borcunu ödemek için bu güzel ve ışıltılı sabah saatinde şatosundan böyle çıktı. Anayoldan nal sesleri, koşum tıngırtıları ve kılıç şıngırtılarıyla geçip gittiler. Denby yakınlarına gelene kadar yol aldılar, bir tepenin üstünde durduklarında kasabada pek çok renkli bayrağın ve flamanın salındığını gördüler. Bunun üstüne Sir Richard yakınındaki askerlere döndü. "Denby'de bugün bir merasim mi var?" diye sordu.</p>

  <p>"Efendim," diye söze girdi askerlerden biri, "bugün orada bir panayır düzenleniyor, güreş turnuvaları da yapılacak. Pek çok insan katılıyor, en iyi güreşçiye ödül olarak bir büyük şişe kırmızı şarap, bir altın yüzük, bir çift de eldiven verilecekmiş."</p>

  <p>"Demek öyle," dedi bu tip karşılaşmaları seyretmeyi çok seven Sir Richard, "izlemesi çok eğlenceli olacaktır bence. Yola devam etmeden önce şu karşılaşmaları biraz izleyelim." Bunu dedikten sonra atını Denby'ye döndürdü, adamları da onu takip ettiler.</p>

  <p>Burada coşkulu bir kalabalıkla karşılaştılar. Her yerde bayraklar dalgalanıyor, akrobatlar çimenlerin üstünde cambazlık yapıyor, gaydalar çalmıyor ve müzik eşliğinde genç kızlarla oğlanlar dans ediyordu. Ama kalabalığın en yoğun olduğu yer güreş yapılan ringin civarıydı. Sir Richard ile adamları da buraya yöneldiler.</p>

  <p>Sir Richard'ın geldiğini görünce başhakem diğerleriyle birlikte oturduğu sandalyeden inerek şövalyenin yanına gitti, elini sıkarak onu güreş hakemlerinin oturduğu yere davet etti. Sir Richard da atından inip ringin yanındaki yüksek sandalyelerden birine oturdu.</p>

  <p>Egbert isimli bir adam Staffordshire'daki Stoke kasabasından gelerek o zamana kadar karşısına kim çıktıysa yere çalmıştı, ama tüm civar köylerde de tanınan Denby'li Yaralı William, Stoke'lu adamın karşısına çıkmak için zamanını kollamıştı. Egbert herkesi yenince William ringe çıkmıştı. Sonra büyük bir çekişme olmuş ve en sonunda William Egbert'i egale etmişti. Bunun üstüne kalabalık büyük bir sevince boğulmuştu, çünkü Denby'liler doğal olarak güreşçileriyle gurur duyuyorlardı.</p>

  <p>Sir Richard geldiğinde, sevenlerinin tezahüratlarıyla havaya girmiş olan William'i ringin üstünde bir o yana bir bu yana yürüyüp karşısına çıkacak cesur birilerine bakınırken görmüştü. "Hadi gelin!" diye bağırıyordu. "İşte karşınızdayım. Yaralı William karşınızda. Eğer Derbyshire'dan karşıma çıkabilecek yoksa Nottingham'dan, Stafford'dan, York'tan gelenler çıksın karşıma. Eğer her birini tek tek yere çalmazsam, toprağı burnuyla eşeleyen domuzlara çevirmezsem bana da bundan sonra cesur güreşçi William demesinler."</p>

  <p>Bunun üstüne herkes gülmeye başladı ve kahkahaların arasında birinin seslendiği duyuldu, "Öyle böbürleniyorsun, ama Nottinghamshire'dan gelen biri var senin karşına dikilebilecek," dedi. Sonra elinde sağlam bir sopası olan uzun boylu bir genç kalabalığı yararak ringi çevreleyen halatın üstünden atladı. William kadar yapılı değildi, ama daha uzundu, omuzları daha genişti ve daha kaslı görünüyordu. Sir Richard adama dikkatlice baktıktan sonra hakemlere dönüp, "Bu genç adam kim biliyor musunuz? Sanki onu daha önce görmüş gibiyim," dedi.</p>

  <p>"Hayır," dedi hakem, "kendisini tanımıyorum."</p>

  <p>Bu sırada başka hiçbir şey demeyen genç adam sopasını bir kenara bıraktı, ceketini çıkartıp göğsüyle kollarını gözler önüne serdi. Kasları yumru yumru, sert ve şekilliydi.</p>

  <p>İki adam da çömelmiş vaziyetteyken ellerine tükürüp dizlerine vurdular. İkisi de rakibini kündeye getirmek için karşısında duran adamı ciddiyetle süzüyordu. Sonra yıldırım gibi birbirlerine doğru atladılar ve büyük bir gösteri başladı. William rakibini daha iyi kavramayı başarmıştı. Bir süre debelendiler, itiştiler ve mücadele ettiler, sonra William büyük bir kurnazlıkla karşı tarafın dengesini bozup onu yere çalmaya çalıştı, ama yabancı hünerle kendisini kurtarmayı başardığı için atak boşa çıkmış oldu. Sonra bir anda ters bir dönme hareketi yapıp oradan uzaklaşmayı başaran yabancı rakibine kollarını dolayıp öyle bir sıktı ki, Yaralı William'in neredeyse kaburgaları kırılıyordu. Vücutları terden sırılsıklam olmuş şekilde, ağır ve derin nefesler alarak, bir süre böyle kaldılar, alınlarından terler damlıyordu. Yabancının kolları öyle çok sıkıyordu ki, en sonunda William'in kasları bu kuvvete dayanamadı. Bunun üstüne genç adam tüm gücüyle topuğunu rakibinin bacağının arkasına geçirip sağ kalçasıyla bir darbe vurunca, William bir daha kolunu bile kaldıramayacakmışçasına düşüp pat diye yere yapışıverdi.</p>

  <p>Ama yabancı için kimse tezahürat yapmıyordu, tam tersine kalabalıktan kızgın sesler yükseliyordu, yabancı rakibini o kadar kolay yenilgiye uğratmıştı ki. Yaralı William'in akrabalarından biri olan hakem dudakları titreyerek sinirle ayağa kalktı. "Eğer bu adama bir zarar verdiysen başın büyük belaya girer haberin olsun," dedi. Ama yabancı kendinden emin bir şekilde cevap verdi, "O karşıma çıkarak şansını denedi, tıpkı benim onun karşısına çıkıp şansımı denemiş olduğum gibi. Onu öldürmüş dahi olsam, başına gelenler güreş ringinde oldu. Yasalar kılıma bile dokunamaz."</p>

  <p>"Hiç emin olma," dedi hakem gence bakıp yüzünü buruşturarak. Kalabalıktan hâlâ kızgın mırıltılar yükseliyordu, çünkü daha önce de dediğim gibi Denby'liler Yaralı William'la çok gurur duyuyorlardı.</p>

  <p>Sonra Sir Richard konuşmaya başladı. "Genç adam haklı. Eğer diğer adam öldüyse bile güreş ringinde öldü, şansını denedi ama başarısız oldu demektir."</p>

  <p>Bu sırada üç adam gelip William'i yerden kaldırdı. Ölmemişti, ama düşüşü sebebiyle sersemlemiş haldeydi. Başhakem ayağa kalkıp, "Genç adam ödül senindir. Altın yüzük, eldivenler ve şarap şişesi burada işte. İstediğini yapmakta serbestsin."</p>

  <p>Genç giysilerini tekrar giyip eline sopasını aldı, tek laf etmeden hafifçe eğildi, eldivenlerle yüzüğü kapıp birini kuşağına soktu diğerini parmağına taktı. Sonra tekrar halatların üstünden atlayıp kalabalığın arasına karışıp kayboldu.</p>

  <p>"O genç adam kimdi çok merak ediyorum," dedi hakem Sir Richard'a dönerek, "al yanaklı ve kumral saçlı, genç olmasına rağmen güçlü kuvvetli bir adamdı. William da kuvvetlidir, ama onun ringde hiç böyle yere çalındığını görmemiştim. Tabii daha önce karşısına Cornwall'lu Thomas, York'lu Diccon veya Doncaster'lı David gibi usta güreşçiler çıkmadı. Ama yine de çok iyi bir güreşçi değil mi Sir Richard?"</p>

  <p>"Evet, çok becerikliydi ama bu genç adam onu rahatlıkla alt etti. Kim olduğunu iyice merak ettim," dedi Sir Richard düşünceli bir sesle.</p>

  <p>Şövalye bir süre etrafındakilerle muhabbet etti, ama sonra gitmek için ayağa kalkıp adamlarını çağırdı. Eyerin kolanlarını sıktıktan sonra tekrar atına bindi.</p>

  <p>Genç adam ise kalabalığın arasından geçerken etraftan, "Şu düzenbaza bakın!" "Nasıl da böbürleniyor öyle!" "Bizim William'i haksız bir şekilde yendi!" "Öyle tabii, kesin bir bit yeniği var işin içinde." "Bu genci bir adam etmek gerek!" gibi mırıltılar duyuyordu. Bunların hiçbirine aldırmadı ve hiç duymuyormuş gibi cesurca aralarından yürüyüp geçti. Sonra içeride insanların dans ettiği bir çadırın önüne geldi ve kapıda dikilerek içeridekileri seyretmeye başladı. O böyle içeriye bakarken arkadan atılan bir taş yüzünden kolu yarıldı. Arkasına dönüp bakınca, güreş ringinden beri kendisini takip eden sinirli bir insan grubuyla karşılaştı. Arkasını döndüğünü görenler bağırmaya başladılar, çadırın içinden gürültüyü duyanlar da neler olduğunu görmek için dışarıya çıktılar. En sonunda uzun boylu, geniş omuzlu, irikıyım bir demirci elindeki kalın sopayla kalabalığın arasından sıyrıldı.</p>

  <p>"Sen kim oluyorsun ha? Denby'ye böyle soytarı gibi gelip dürüst bir adamı hokkabazlık hileleriyle yenebileceğini mi sanıyorsun?" diye bağırdı kızgın bir boğa gibi. "Al öyleyse!" Bunu dedikten sonra bir öküzü bile yere devirebilecek kuvvetle sopasını gencin üstüne doğru salladı. Ama diğeri bu hamleyi savuşturup karşılığında öyle güçlü bir darbe indirdi ki, Denby'li adam tıpkı yıldırım çarpmış gibi inleyerek yere yığıldı. Liderlerinin yere düştüğünü gören kalabalıktan tekrar öfkeli sesler yükseldi, ama yabancı sırtını çadıra dayadı ve asasını elinde sallamaya başladı. İrikıyım demirciyi öyle bir mıhlamıştı ki kimse yakınına gelmeye cüret edemiyordu, ama tıpkı bir ayıya saldırmaya çalışıp da temkinli davranan köpekler gibi etrafını çevirmişlerdi. Ama sonra kalabalığın arkasındaki korkak adamlardan biri koca bir taşı alıp yabancının kafasına fırlattı. Kafasına darbe alan yabancının yarılan başından yüzüne ve ceketine kan boşandı. Bu darbenin onu sersemlettiğini gören kalabalık üstüne çullanıp onu yere çaldı.</p>

  <p>Eğer Sir Richard panayıra gelmemiş olsaydı, genç adam için her şey sona erebilir, oracıkta hayatını kaybedebilirdi. Bir anda gerilerden bağırışlar gelmeye başladı, kılıçların ters yüzleriyle vurup etraftakileri dağıtarak gelen beyaz atının üstündeki Lea'lı Sir Richard ile askerleri görünüverdi. Kalabalık çelik zırhlıları görür görmez, genç adamı toz toprak ve kan revan içinde bırakıp ortadan kayboldu.</p>

  <p>Başına üşüşenlerin gittiğini görünce yüzündeki kanı silerek ayağa kalkan genç adam yukarı baktı, "Lea'lı Sir Richard, sağ ol, hayatımı kurtardın," dedi.</p>

  <p>"Kimsin de Lea'lı Sir Richard'ı böyle yakından tanıyorsun?" diye sordu şövalye. "Sanki senin yüzünü daha önce de görmüş gibiyim genç adam."</p>

  <p>"Gördün zaten," dedi genç, "ben Doncaster'lı David'im."</p>

  <p>"Hah!" dedi Sir Richard, "Seni daha önce nasıl tanıyamadım bilmiyorum. Saçın sakalın uzamış, şu on iki ay içinde iyice serpilmişsin. Çadıra gel de yüzünü yıka David. Ralph ona yeni bir ceket getir hemen. Başına gelenlere çok üzüldüm, ama efendin Robin Hood'a olan iyilik borcumun da şans eseri birazını yerine getirmiş olduğum için sevinçliyim. Eğer bugün buraya gelmeseydim, seni kötü bir son bekliyor olabilirdi."</p>

  <p>Bunu dedikten sonra şövalye David'i çadıra soktu. Genç adam yüzündeki yaraları temizleyip üstüne yeni bir ceket giydi.</p>

  <p>Bu sırada kalabalığın arasında bir fısıltı almış başını gidiyordu, çünkü deminki yabancının tüm ülkedeki en iyi güreşçi olan Doncaster'lı David olduğu haberi insanların kulaklarına çalınmıştı. David daha geçen ilkbaharda Yorkshire'daki Selby kasabasında Lincoln'lü Adam'ı yere çalmış ve şampiyonluk kemerini almaya hak kazanmıştı. David çadırdan Sir Richard'la birlikte yüzündeki kanı temizlemiş halde ve tertemiz bir ceketle dışarı çıktığında kalabalıktan kızgın sesler duyulmaz olmuştu. Tam tersine insanlar merakla ve İngiltere'deki en iyi güreşçilerden biri sayılan genç adamın Denby panayırındaki ringe adım atması sebebiyle gururla bakar olmuşlardı.</p>

  <p>Sonra Sir Richard yüksek sesle konuşmaya başladı, "Bu adam Doncaster'lı David'dir. Bu yüzden sizin Denby'li güreşçinizin yenilgisinin utanç verici olmadığını bilin. David başına gelenler yüzünden size kin gütmüyor, ama bu olanlardan yabancılara nasıl davranmanız gerektiği konusunda bir ders çıkartın. Eğer onu öldürmüş olsaydınız başınıza çok büyük belalar gelirdi, çünkü Robin Hood köyünüzü yakıp yıkar, taş taş üstünde koymazdı. David'in kazandığı şarabı ondan satın aldım ve istediğiniz gibi içebilmeniz için size veriyorum. Bundan sonra asla sırf galip geldi diye bir adamı dövmeye kalkışmayın."</p>

  <p>Bunun üstüne büyük bir gürültü koptu, ama şövalyenin sözlerinden ziyade içecekleri şarabı düşündükleri kesindi. Sonra yanında David, etraflarında askerleriyle birlikte Sir Richard panayırı terk etti.</p>

  <p>Çok sonraki yıllarda, o dövüşü görme şansına erişmiş insanlar yaşlanıp belleri büküldüğünde bile, kendilerine çok heyecanlı bir karşılaşma anlatıldığı zaman kafalarını sallayıp, "O izlediğin dövüş güzeldir eminim, ama sen bir de Denby panayırında ünlü Doncaster'lı David'in Yaralı William'i nasıl yendiğini görecektin," demekten kendilerini alamazlardı.</p>

  <p>Robin Hood yanında Küçük John ve diğer adamlarıyla birlikte ormanda oturmuş, Sir Richard'ın gelmesini bekliyordu. En sonunda kahverengi yaprakların arasından bir çelik pırıltısı görüldü ve askerlerinin önünde giden Sir Richard ormanın açıklığına çıktı. Atından atlayıp hemen Robin Hood'un yanına giderek ona sarıldı.</p>

  <p>"Bak sen," dedi Robin uzun uzun Sir Richard'a baktıktan sonra. "Seni son görüşümden bu yana pek bir keyiflenmişsin gibi görünüyor."</p>

  <p>"Evet, senin sayende Robin," dedi şövalye elini Robin'in omuzuna koyarak. "Sen olmasaydın bu sıralarda uzak diyarlarda sefalet içinde yaşıyor olacaktım. Ben de sana olan sözümü tuttum Robin, bana ödünç verdiğin parayı getirdim, kendi sahip olduğum parayı da dört katına katladım, artık tekrar zenginim. Sana olan borcumun yanında, karımla birlikte sana ve çetene bir küçük hediye daha vermeye karar verdik." Sonra adamlarına dönüp yüksek sesle, "Yük atlarını getirin," diye bağırdı.</p>

  <p>Ama Robin onu durdurdu. "Dur Sir Richard," dedi, "isteğine karşı geldiğim için bana kırılma ama biz Sherwood'da yemek yiyip içki içmeden hiçbir iş yapmayız." Sonra Sir Richard'ı elinden tutup büyük ağacın altındaki koltuğun olduğu yere getirdi, çetenin önde gelen adamları da gelip yanlarına oturdular. Sonra Robin, "Doncaster'lı genç David nasıl oldu da senin adamlarının yanında buraya geldi Sir Richard?" diye sordu.</p>

  <p>Şövalye Denby'ye uğradığını, oradaki panayırda olanları, David'in başına gelenleri anlattı. Bunları söyledikten sonra da ekledi, "Beni yolumdan alıkoyan da buydu işte Robin, eğer bu olay olmasaydı bir saat önce çıkıp gelmiştim."</p>

  <p>O konuşmasını bitirince, Robin elini uzatıp şövalyenin elini tuttu. Titreyen bir sesle, "Sir Richard sana borcumu asla ödeyemem. Doncaster'lı David'in başına bir şey gelmesindense sağ kolumu kaybetmeyi tercih ederim," dedi.</p>

  <p>Adamlardan biri ziyafetin hazır olduğunu söylemeye gelene kadar oturup muhabbet ettiler. Ziyafet bittikten sonra şövalye adamlarını çağırdı ve yük atlarını getirmelerini söyledi. Adamlardan biri şövalyeye bir kasa getirdi, Sir Richard da kasayı açıp içinden bir çanta çıkardı ve Robin'den aldığı beş yüz poundu geri verdi.</p>

  <p>"Sir Richard," dedi Robin, "eğer bu parayı Sherwood'dan bir hediye sayarak geri alırsan bizi çok sevindirirsin, değil mi dostlarım?"</p>

  <p>Bu lafın üstüne herkes, "Evet!" diye bağırdı.</p>

  <p>"Hepinize çok teşekkür ederim," dedi şövalye içtenlikle, "ama ne yazık ki bu parayı geri alamam. Ben sizlerden borç aldığım parayı hediye niyetine tekrar geri götüremem."</p>

  <p>Robin Hood bunun üstüne başka bir şey söylemeden parayı kabul etti, çünkü Sir Richard gibi asil şövalyelerin kendilerine zorla verilmeye çalışılan hediyeler sebebiyle üzüntü duyduklarını iyi biliyordu. Parayı kasaya koyması için Küçük John'a verdi.</p>

  <p>Sonra Sir Richard kutuların yere indirilip açılmasını emretti. Kutuların içindekileri görenler öyle yüksek sesle haykırdılar ki orman sesleriyle çınlamaya başladı, çünkü kutularda en pahalı ve sağlam ağacın odunundan yapılmış, pırıl pırıl parlayana dek cilalanmış, hepsine gümüş kakmalarla türlü şekiller işlenmiş iki yüz yay duruyordu. Bunların yanında, her birinin içinde ucu gümüş gibi parlayan, ardında tavus kuşu tüyleri bulunan yirmi ok ile altın kakmayla süslenmiş iki yüz tane de deri sadak vardı.</p>

  <p>Sir Richard herkese bir yay, bir sadak ile yirmi ok vermişti, ama Robin'e altın kakmalı en sağlam yayı ayırmıştı, sadağındaki her ok ise yine altınla süslenmişti.</p>

  <p>Herkes bu güzel hediyeleri görünce neşeyle bağırmaya başladı, Sir Richard ile karısı uğruna ölebileceklerine yemin ettiler.</p>

  <p>En sonunda Sir Richard'ın gitme vakti geldi, bunun üzerine Robin Hood çetesini etrafına topladı ve herkes eline bir meşale alıp yolu aydınlattı. Bu yolu kullanarak Sherwood'un dışına çıktılar, şövalye Robin'i yanağından öptü ve ardına dönüp gitti.</p>

  <p>İşte Robin Hood, hayatının geri kalanında hep mutsuz yaşamaya mahkum edilmiş bahtsız bir şövalyeye böyle yardı<a id="a2"></a>m etti.</p>

  <p>&nbsp;</p>
</body>
</html>
