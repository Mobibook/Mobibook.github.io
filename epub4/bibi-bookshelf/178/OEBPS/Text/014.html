<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>ROBIN HOOD VE KIZIL WILL</title>
</head>

<body>
  <h1 class="h11">ROBIN HOOD VE KIZIL WILL</h1>

  <p>Tüm İngiltere'de eşine benzerine rastlayamayacağınız kadar güçlü kuvvetli üç adam güneşli yolda yürüyordu. Yanlarından geçenler böyle geniş omuzlu ve büyük adımlar atan üç adama dönüp dönüp bakıyorlardı.</p>

  <p>"Dün neden sana söylediğim gibi hemen Ancaster'a gitmedin? Eğer dediğimi yapmış olsaydın başına böyle belalar gelmezdi," dedi Robin Hood, Küçük John'a dönüp.</p>

  <p>"Yağmur yağacağından endişelendim," dedi Küçük John keyifsizce, çünkü Robin'in başına gelenler yüzünden kendisine laf etmesinden artık alınır olmuştu.</p>

  <p>"Ne yağmuru?" dedi Robin bir anda yolun ortasında durup şaşkınlıkla Küçük John'a bakarak. "Seni sersem, üç gündür yağmur yağmamasını bırak, gökten yağmur bulutu bile geçmedi; havada, suda veya toprakta kötü havanın geleceğine dair hiçbir belirti yoktu."</p>

  <p>"Yine de," diye geveledi Küçük John, "gökten yağmurun ne zaman ineceği belli olmaz, güneş parıldarken bir anda yağmur da bastırabilir hani. Öyle olsaydı iliklerime kadar ıslanayım ister miydin?"</p>

  <p>Bu laflar üstüne Robin kahkahalara boğuldu. "Ah Küçük John!" dedi, "Şu kafanda ne acayip düşünceler var senin! Senin gibi birine karşı insan nasıl kızgın kalabilir?"</p>

  <p>O bunu dedikten sonra aralarında bir kırgınlık veya güceniklik olmadan yola devam ettiler.</p>

  <p>Biraz daha yol aldıktan sonra, havanın sıcaklığı ve tozlu yol yüzünden, Robin Hood susadı. Çalının arkasında, buz gibi soğuk suları olan bir pınar vardı. Çiti aşıp suyun yosunlu bir taşın altından köpürerek çıktığı yere ulaştılar. Ellerini kavuşturup suya daldırarak kana kana su içtiler. Durdukları yer serin ve gölgeli olduğu için bacaklarını uzatıp biraz dinlendiler.</p>

  <p>Önlerinde, çalının diğer yanında toprak yol kıvrılıp gidiyor; arkalarında çayırlar, parlak yeşil otlaklar ve güneşin altında mısır tarlaları uzanıyordu. Üstlerinde de yaprakları hışırdayan ve gölge yapan bir kayın ağacı vardı. Küçük pınarın kenarındaki nemli alanda yetişen dağ kekiğiyle mor menekşelerin yumuşak kokusu burunlarına doluyor, suyun tatlı şırıltısı kulaklarına ulaşıyordu. Güneşli Mayıs ayının neşesi ve güzelliğine kapılıp uzun bir süre konuşmayan üçlü, sırt üstü yatıp tepelerinde salınan yaprakların arasından mavi gökyüzüne dalmıştı. En sonunda hülyalara diğerleri kadar kapılmamış olan ve ara sıra etrafına bakınıp duran Robin sessizliği bozdu.</p>

  <p>"Şuna bakın, şu gelenin oldukça neşeli ve süslü bir kuş olduğuna şüphe yok."</p>

  <p>Diğerleri de yolda yavaş yavaş yürüyen genç adama baktılar. Robin'in de dediği gibi adam oldukça neşeli görünüyordu ve ceketiyle koncu kırmızı ipektendi. Bir yanından aşağıya güzel bir kılıç sarkıyordu, kabartmalı deri kınında altın işlemeler vardı; şapkası kızıl kadifedendi ve kulağının arkasına doğru kocaman bir tüy iniyordu. Saçları uzundu, sarıydı ve omuzunun üstüne lüle lüle düşüyordu. Elinde de ara sıra zarifçe kokladığı bir gül vardı.</p>

  <p>"Şuna bakın hele," dedi Robin Hood gülerek, "hiç bunun kadar şirin ve çıtkırıldım bir adam gördünüz mü?"</p>

  <p>"Kıyafetleri bence fazla süslü," dedi Arthur, "ama omuzları geniş, beli de ince. Kollarına dikkatle bakarsanız öyle rasgele sallanmadıklarını, dirsekten hafif kırılmış ve sert bir şekilde hareket ettiklerini de görürsünüz efendim. Bence o güzel giysilerin içinde, pelte gibi kaslardan ziyade sağlam kemikler ve sert adaleler var."</p>

  <p>"Bence de haklısın Arthur," dedi Küçük John. "Bence ilk bakışta insan yanılgıya düşüyor. Bu yabancının şık şıkırdım giysilerine kanmamak gerek."</p>

  <p>"Hiç sanmam!" dedi Robin Hood. "Şu yabancının görüntüsü, benim ağzımın tadını kaçırmaya yetti de arttı bile. Parmaklarının arasında tuttuğu gülü sanki, 'Seni çok sevmiyorum, ama kokunu bir süre taşımak için seni de taşımaya katlanacağım' der gibi tutuyor. Bence ikiniz de haksızsınız, şu adamın önünden bir fare geçse 'İmdat!" diye kaçmaya çalışıp bayılacağına eminim. Kim acaba merak ediyorum."</p>

  <p>"Kudretli bir baronun oğludur eminim," diye yanıtladı Küçük John, "cebinde de yüklüce para vardır bunun."</p>

  <p>"İşte ondan hiç şüphem yok," dedi Robin. "Bunun gibi adamların -böyle giysiler içinde tasasızca dolaşmaya çıkmalarına rağmen- yanlarında çalıştırdıkları, kul köle ettikleri adamların pabuçlarını bile bağlamaya layık olmaması ne yazık. Bu neşeli lordların daha dedeleri bile doğmamışken, bu ülkeye çoktan başka insanlar yerleşmişti; şimdi gelmiş bu insanları eziyorlar, düşündükçe çıldıracak gibi oluyorum. Haksız elde ettikleri kazançları onlardan bir bir alacağım, isterlerse beni Sherwood'daki en uzun ağacın tepesine assınlar!"</p>

  <p>"Aman sakin ol efendim," dedi Küçük John, "bu ne sinir böyle? Boşu boşuna sinirlenme. Şu yabancının kılığı kıyafeti o lordlarınkine göre daha ağırbaşlı. Dürüst bir adam olup olmadığını bilmiyoruz."</p>

  <p>"Her şeyine iddiaya girerim benim dediğim gibi çıkacak. Burada kalın ve şu adamı nasıl patakladığımı seyredin." Bunu dedikten sonra Robin Hood kayın ağacının gölgeliğinden ayrıldı, çiti geçti ve ellerini beline dayayıp yabancının geldiği yolun tam ortasında durdu.</p>

  <p>Bu sırada yabancı o kadar yavaş yürüyordu ki, tüm bu konuşmalar o yakınlaşana kadar yapılıp bitmişti bile. Yabancı ne adımlarını hızlandırıyor, ne de Robin Hood'un varlığını fark ediyordu. Diğeri gülünü koklaya koklaya, kendisinden başka her tarafa bakına bakına yürüdüğü için Robin onu yolun tam ortasında bekliyordu.</p>

  <p>"Dur!" dedi Robin, yabancı kendisine iyice yaklaşınca. "Dur! Olduğun yerde kal!"</p>

  <p>"Neden durayım sevgili dostum?" diye sordu yabancı yumuşacık bir sesle. "Neden olduğum yerde kalayım? Yine de benim olduğum yerde kalmamı istediğin için kısa bir süreliğine bu isteğini yerine getireceğim, çünkü bana söylemek istediğin şeyi duymak istiyorum."</p>

  <p>"Madem öyle," dedi Robin, "isteğimi nazikçe yerine getirdiğin ve benimle nazikçe konuştuğun için ben de seninle öyle konuşacağım. Bilesin ki sevgili dostum, ben buralardan geçen senin gibi şüpheli görünüşlü kişileri denetliyorum. Cüzdanını bana uzat da içine bakıp yasaların müsaade ettiğinden daha fazla paran olup olmadığını anlayayım. Bizim Usta Swanthold hep, 'Fazla malı olanın yükünü hafifletmek gerek' derdi."</p>

  <p>Tüm bu süre boyunca genç adam parmaklarının arasında tuttuğu gülü koklamaya devam etti. En sonunda yumuşak bir gülümsemeyle, "Konuşmanı dinlemeyi çok isterim sevgili dostum, ama eğer bitirmediysen lütfen elini çabuk tut, çünkü çok vaktim yok," dedi.</p>

  <p>"Söyleyeceğimi söyledim," dedi Robin. "Eğer bana cüzdanını verirsen içine bakıp seni sağ salim yoluna göndereceğim. Eğer çok paran yoksa bir şey almayacağım."</p>

  <p>"Çok üzgünüm ama bu dileğini gerçekleştiremeyeceğim. Sana verecek bir şeyim yok. Bırak da yoluma gideyim. Sana ne zararım var?"</p>

  <p>"Hayır, gidemezsin," dedi Robin, "önce bana cüzdanını göster."</p>

  <p>"Sevgili dostum," dedi yabancı nazikçe, "başka bir yerde işim var. Sana yeterince vakit verdim ve yeterince dinledim. Bırak da gideyim."</p>

  <p>"Bak bir kez daha söylüyorum," dedi Robin, "sana söylediğimi yapmadan bir adım bile atamazsın." Bunu dedikten sonra, sopasını tehditkâr bir şekilde havaya kaldırdı.</p>

  <p>"Demek öyle," dedi yabancı üzgün bir şekilde. "Kavga kaçınılmaz öyleyse. Üzgünüm dostum, ama ağzının payını vereceğimden emin olabilirsin!" Bu laflardan sonra kılıcını çekti.</p>

  <p>"O silahı kaldır," dedi Robin. "Sana böyle üstünlük sağlamak istemem. Senin kılıcın benimki gibi sağlam bir sopanın yanında saman çöpü gibi kalıyor. Şurada yolun kenarında sağlam bir ağaç var, oradan bir dal kes de kendini koru."</p>

  <p>Yabancı önce Robin'i süzdükten sonra sopasına baktı. "Haklısın," dedi, "benim kılıcım senin sopanın yanında cılız kalıyor. Kendime bir sopa bulana kadar bekle." Daha sonra elinde tuttuğu gülü bir yana attı, kılıcını kınına soktu ve eskisinden biraz daha hızlı adımlarla yolun kenarına gidip Robin'in bahsettiği kısa ağaçlara yanaştı. Aralarından bir tanesini beğenmişti. Ama ağacı kesmek yerine kollarını sıyırdı, topuğunu toprağa sıkıca dayadı ve genç ağacı tuttuğu gibi topraktan kökleriyle çıkarıverdi. Daha sonra geri dönüp sanki konuşacak hiçbir şeyi yokmuş gibi, kılıcıyla sessiz bir biçimde kökleri ve narin dalları kesti.</p>

  <p>Küçük John ile tabakçı olan biteni izliyorlardı, ama yabancı topraktan ağacı çekip çıkartırken duydukları köklerin kopma sesleri üzerine tabakçı dudaklarını büzüp bir ıslık çalıverdi.</p>

  <p>"Gözlerime inanamıyorum!" dedi Küçük John şaşkınlığı geçtikten sonra. "Şu olanı gördün mü Arthur? Bence, bu yabancı karşısında efendimizin pek şansı yok. Şu fidanı buğday sapıymışçasına çekti çıkardı."</p>

  <p>Robin Hood ne düşünüyordu bilinmez, ama yerinden ayrılmadı. Artık kızıl giyimli yabancıyla yüz yüzeydiler.</p>

  <p>O gün Robin Hood çok iyi dövüştü. Robin'in ustalığı karşısında, yabancının kuvveti vardı. Bir o yana bir bu yana, bir ileriye bir geriye gittiler. Yoldaki toz toprak kalkıp etraflarını bulut gibi çevrelediği için zaman zaman Küçük John ve tabakçı bir şey göremez oluyorlar, sadece sopaların çarpışma sesini duyuyorlardı. Robin Hood yabancıya üç kez darbe indirdi; bir kez koluna, iki kez de kaburgalarına vurmuştu. Ama bir taraftan da karşısındakinin tüm ataklarını bertaraf etmekle uğraşıyordu ve bu vuruşlardan sadece biri yerini bulmuş olsaydı, Robin toprak yola iki seksen uzanırdı. En sonunda yabancı Robin'in sopasının ortasına öyle bir hışımla vurdu ki, Robin sopayı tutamayacak hale geldi; yabancı tekrar vurunca Robin darbenin etkisiyle sersemledi, üçüncü vuruşta ise Robin'in gardını düşürdü ve en sonunda onu yere indirmeyi başardı.</p>

  <p>"Dur!" diye bağırdı Robin Hood yabancının sopasını tekrar kaldırdığını görünce. "Teslim oldum!"</p>

  <p>"Dur!" diye bağırdı Küçük John, arkasında tabakçıyla saklandığı yerden çıkarken. "Yeter! Dur bakalım!"</p>

  <p>"Madem iki kişi daha var ve ikisi de bu adam kadar kuvvetli, işim başımdan aşkın demektir. Yine de gelin bakalım, size de karşılık vermeye çalışacağım."</p>

  <p>"Dur!" diye bağırdı Robin Hood, "Artık dövüşmeyelim. Bugün Küçük John ve benim için kötü bir gün oldu. Bileğimi ve kolumu hareket ettiremiyorum bu adam yüzünden."</p>

  <p>Küçük John bunun üzerine Robin Hood'a döndü. "Demek öyle efendim," dedi. "Çok kötü bir haldesin. Yeleğin hep toz toprak olmuş. Gel kalkman için sana yardım edeyim."</p>

  <p>"Aman yardım etme istemem," dedi Robin kızgın bir biçimde. "Senin yardımın olmadan da, ben ayağa kalkabilirim."</p>

  <p>"En azından ceketindeki tozu silkeleyeyim. Canın çok acıyordur şimdi," dedi Küçük John ciddiyetle, ama gözlerinin içi hınzırlıkla parlıyordu.</p>

  <p>"İstemez," dedi Robin sinirle. "Ceketim senin yardımın olmadan da yeterince temizlendi zaten." Daha sonra yabancıya dönüp, "Senin ismin ne?" diye sordu.</p>

  <p>"Benim ismim Gamwell," diye yanıtladı yabancı.</p>

  <p>"Demek öyle. Bu ismi bir yerden hatırlıyorum. Peki, nereden geliyorsun dostum?"</p>

  <p>"Maxfield Town'dan geliyorum," dedi yabancı. "Orada doğdum, orada büyüdüm ve annemin genç kardeşini bulmaya gidiyordum. İsmi Robin Hood. Hani onun nerede olduğunu..."</p>

  <p>"Hah! Will Gamwell!" diye bağırdı Robin iki elini de diğerinin omuzuna koyup, onu bir kol boyu uzakta tutarken. "Tabii ya başka kim olacaktı! O efemine tavırlarından, zarif yürüyüşünden anlamam gerekirdi. Beni tanıdın mı evlat? Bir bak bakalım bana."</p>

  <p>"İnanamıyorum!" diye bağırdı, "Galiba dayım Robin'i buldum. Bir bakayım. Evet, kesin eminim buna!" Daha sonra ikisi de birbirlerine sarılıp öpüştüler.</p>

  <p>Robin akrabasını bir kol boyu uzaklıkta tutup baştan aşağı dikkatlice süzdü. "Nasıl iş bu?" dedi, "Ne çok değişmişsin. Sekiz-on yıl önce bıraktığımda iri yarı bir delikanlıydın, şimdi bakıyorum koskocaman bir adam olmuşsun. Ucu tüylü oku parmaklarının arasına sıkıştırıp yayı nasıl düz tutacağını ben öğretmiştim sana, hatırlıyor musun evlat? Çok iyi bir okçu olacağın o günden belliydi. Sopayla kendini nasıl koruyup nasıl atak yapacağını öğrettiğimi de hatırlıyorsun, değil mi?"</p>

  <p>"Evet," dedi Gamwell, "seni örnek alıyordum ve seni herkesten üstün görüyordum. Yemin ederim kim olduğunu anlasaydım, sana elimi bile kaldırmazdım. Sana çok zarar vermedim umarım."</p>

  <p>"Hayır, hayır," dedi Robin çabucak ve göz ucuyla Küçük John'a bakarak, "bana zarar vermedin. Aman bu konu hakkında daha fazla konuşmayalım. Bana savurduğun o darbenin tadına bir daha bakmam umarım. Parmağımın ucundan dirseğime kadar ağrıyor kolum. Bir daha hareket ettiremeyeceğimi sanmıştım. Şimdiye kadar gördüğüm en kuvvetli adam sensin. O ağacı köklediğini görünce, midem ağzıma geldi. Ama söyle bakalım Sir Edward ile anneni neden bıraktın da geldin?"</p>

  <p>"Ah dayıcım," diye söze başladı genç Gamwell, "sana anlatmam gereken çok acı bir hikâye var. Babamın uşağı olan bir adam vardı, yaşlı Kancabacak Giles ölünce yanımıza gelmişti. Sahtekârın tekiydi ve babamın neden onu yanında tuttuğunu hiç anlamadım, sonuçta insan sarrafı sayılırdı. Babama küstahlık taslaması beni çok rahatsız ediyordu. Senin de bildiğin gibi babam çevresindekilere büyük bir sabır gösterir ve öyle çabuk sinirlenip kötü söz söylemez. Neyse, bir gün ben yanlarındayken bu düzenbaz, babamı paylamaya kalktı. Ben de daha fazla dayanamadım dayıcığım, yanına gidip kulağına bir fiske salladım. İnanır mısın, adam düştü ve öldü. Boynunu mu kırmışım ne, öyle bir şeyler dediler. Apar topar gidip seni bulmamı ve kanundan kaçmamı söylediler. Sen karşıma çıktığında, ben de seni bulmaya geliyordum. İşte buradayım."</p>

  <p>"İnanamıyorum," dedi Robin Hood, "hiç senin kadar tasasız bir şekilde kanundan kaçan biri görmedim. Birini öldürüp kanundan kaçan bir adam, soylu kadınlar gibi yürüyüp, gül koklaya koklaya dolanır mı?"</p>

  <p>"Ama dayı," dedi Will Gamwell, "acele giden ecele gider demişler. Ayrıca bu kuvvetim yüzünden çevikliğim de yok oldu. Daha demin bana üç kez vurdun, bense sana vuramadım, ama gücüm yüzünden galip geldim."</p>

  <p>"Aman," dedi Robin, "şu konuyu tekrar açmayalım. Seni gördüğüme çok sevindim Will, çeteye katılarak bize büyük bir onur verirsin. Ama ismini değiştirmen gerek, çünkü adına yakalama emri çıkartmışlardır. Kıyafetlerin yüzünden sana bundan sonra Kızıl Will diyelim."</p>

  <p>"Kızıl Will," dedi Küçük John, bir adım öne çıkıp elini uzatarak, "Kızıl Will ismi sana çok yakıştı. Seni de aramızda görmek büyük mutluluk. Bana Küçük John derler, bu da çetemize yeni katılan Gabi Arthur isimli tabakçı. Bence ünün yayılacak Will, benden sana söylemesi; tüm ülkede senin adına şarkılar söylenecek ve Sherwood'da, Kızıl Will'in Robin Hood ile Gabi Arthur'a sopanın nasıl kullanılması gerektiğiyle ilgili ders verdiği, yani efendimizin aslında ava giderken nasıl avlandığı anlatılacak."</p>

  <p>"Bundan bahsetmeyelim Küçük John," dedi Robin nazikçe, çünkü kendisiyle böyle dalga geçilmesini sevmiyordu. "Lütfen bugün burada olanları başka yerde anlatmayalım."</p>

  <p>"Ama," dedi Küçük John, "güzel hikâyeleri sevdiğini sanıyordum. Sonuçta sen de benim nasıl göbek bağladığımı ve valinin yanında kalırken nasıl..."</p>

  <p>"Yok yok Küçük John," dedi Robin aceleyle, "o konu hakkında yeterince konuştum, başka da bir şey söylemeyeceğim."</p>

  <p>"Çok güzel," dedi Küçük John, "çünkü ben de bu konunun açılıyor olmasından sıkılmıştım. Ama şimdi düşünüyorum da, geçen gece yağma ihtimali olan yağmurla ilgili de bir şeyler diyordun..."</p>

  <p>"Yoo, ben de senin gibi düşünüyordum," dedi Robin homurdanarak, "haklısın. Sahiden de yağmur bastıracak gibi duruyordu o akşam."</p>

  <p>"Ben de öyle düşünmüştüm," dedi Küçük John, "öyleyse fırtınalı havada dışarıya çıkmamdansa, Mavi Domuz Hanı'nda gecelememin mantıklı olduğunu düşünüyorsun değil mi?"</p>

  <p>"Başlatma yaptıklarından!" diye bağırdı Robin Hood.</p>

  <p>"Nasıl istersen öyle olsun. Nerede istiyorduysan orada kalmış olman iyi olmuş, tamam mı?"</p>

  <p>"Tamam öyleyse," dedi Küçük John. "Öyleyse ben bugünü olmamış varsayıyorum. Senin yenildiğini, kafa üstü toprağa çakıldığını görmedim. Eğer herhangi biri böyle bir şey oldu derse, o yalan söyleyen dilini temiz bir vicdanla koparabilirim."</p>

  <p>Diğerleri gülmekten kırılıyorlardı bu sırada. "Hadi bakalım," dedi Robin. "Bugün daha fazla yol almamıza gerek yok, Sherwood'a geri dönelim, sen de Ancaster'a başka bir gün gidersin Küçük John."</p>

  <p>&nbsp;</p>
</body>
</html>
