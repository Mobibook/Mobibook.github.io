<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Goriot Baba</title>
  <link href="../Styles/main.css" rel="stylesheet" type="text/css"/>
</head>

<body class="epub-type_chapter" id="chapter3">
  <div class="html5_section">
    <h1 class="chapter-num">III</h1>

    <h1 class="chapter-title">Azrail-çatlatan</h1>

    <p>İki gün sonra, Poiret ile Matmazel Michonneau, Jardin des Plantes’ın ıssız bir yolunun kıyısında, güneş altında bir kanepeye oturmuşlar, tıp öğrencisini haklı olarak kuşkulandıran adamla konuşuyorlardı.</p>

    <p>“Matmazel, neden böyle kuşkulanıyorsunuz, anlamıyorum,” diyordu Mösyö Gondureau. “Ekselans Hazretleri Krallık Genel Güvenlik Bakanı...”</p>

    <p>“Ya! Demek Ekselans Hazretleri Krallık Genel Güvenlik Bakanı...” diye yineledi Poiret.</p>

    <p>“Evet, Ekselans bu işe ilgi gösteriyor,” dedi Gondureau.</p>

    <p>Buffon Sokağı’nın sözde geliriyle geçinen adamı güvenlik sözünü ağzına aldığı, böylelikle namuslu adam maskesi altından Jérusalem Sokağı’nın bir hafiyesinin yüzünü gösterdiği sırada, düşünceden yoksun bulunmakla birlikte, burjuva erdemlerine bağlı olan eski memur Poiret’nin bu adamı hâlâ dinlemesini kim inanılmaz bir şey olarak görmez? Oysa bundan doğal bir şey yoktu. Kimi gözlemcilerin daha önce de gördükleri, ama şimdiye kadar yayımlanmamış olan bir görüşü belirtirsek, Poiret’nin büyük bönler sınıfı içinde bağlandığı özel türü herkes daha iyi anlayacaktır. Bütçesi bin iki yüz frank yıllıkları kapsayan ilk boylam derecesi, yani bir tür yönetim Groanland’ı ile üçüncü derece, üç binden altı bine kadar yıllık getiren, yani biraz daha sıcaklaşan, ikramiyelerle yumuşayan, ekim zorluklarına karşın çiçekler veren bölge arasında oynayan bir sıkışık kalemligiller ulusu vardır. Alt derecelerdeki bu kişilerin dar kafalılığını en iyi belli eden ayırıcı niteliklerden biri de her bakanlıktaki büyük lamaya, memurun okunmaz bir imza ve “Bağdat Halifesi”ndeki<a class="si-noteref epub-type_noteref" href="#f40" id="ref_f40">40</a> “Il Bondocani” ile eşdeğerde olan “Ekselans Bakan Hazretleri” adıyla tanıdığı kimseye duyulan istemdışı, makinemsi, içgüdüsel saygıdır. Bakan bu yassılaşmış kitle için kutsal ve dönüşsüz güç demektir. Hıristiyanlar için papa nasıl yanılmaz bir kişiyse, memurlar için de Ekselans yönetim konusunda hiç yanılmayan kişidir; saçtığı parıltı yaptığı işlere, söylediği sözlere, kendi adına söylenen şeylere de geçer. Süslü örtüsüyle her şeyi örter, buyurduğu işleri yasallaştırır; niyetlerinin arılığına, buyruklarının ululuğuna tanıklık eden Ekselans adı, en zor benimsenecek görüşlere bile pasaport olur. Bu zavallı insanlar, kendi çıkarları için yapamayacaklarını Ekselans adı anılır anılmaz yapıverirler. Ordu gibi büroların da kendilerince edilgen uymaları vardır; bilinci boğan, insanı hiçe indiren, zamanla onu hükümet makinesinin bir çivisi ya da cıvata somunu durumuna getiren bir düzendir bu. Bu nedenle, insanları iyi tanıdığı anlaşılan Mösyö Gondureau Poiret’nin bir büro alığı olduğunu anlamış, bataryasını ortaya çıkararak Michonneau’yu Poiret’nin dişisi olarak gördüğü gibi, Michonneau’nun erkeği olarak gördüğü Poiret’nin gözlerini kamaştırmak gerektiği anda, <em>Deus ex machina</em>’yı<a class="si-noteref epub-type_noteref" href="#f41" id="ref_f41">41</a>, tılsımlı Ekselans sözcüğünü dilinin altından çıkarıvermişti.</p>

    <p>“Ekselansın kendisi de... Ekselans Hazretleri!.. Ha! O zaman iş değişir,” dedi Poiret.</p>

    <p>Sahte gelir sahibi Matmazel Michonneau’ya dönerek, “Düşüncelerine güvendiğiniz anlaşılan bey ne diyor, görüyorsunuz,” dedi. “Evet, Ekselans Hazretleri Vauquer Pansiyonu’nda kalan sözde Vautrin’in ‘Azrail-Çatlatan’ adıyla tanındığı Toulon zindanından kaçmış bir kürek mahkûmu olduğuna kesinlikle inanıyor.”</p>

    <p>“Ya, Azrail-Çatlatan mı?” dedi Poiret. “Adını hak ettiyse ne mutlu ona!”</p>

    <p>“Evet, elbette,” dedi hafiye. “Bu lakap giriştiği son derece gözüpekçe işlerde canından olmamasından ileri geliyor. Görüyorsunuz ya, tehlikeli bir adam! Kendisini olağanüstü bir adam durumuna getiren nitelikleri var. Mahkûmluğu bile kendi çevresinde sonsuz bir onur sağlamıştır ona...”</p>

    <p>“Demek onurlu bir adam?” diye sordu Poiret.</p>

    <p>“Kendine göre. Bir başkasının, çok sevdiği, çok güzel bir genç adamın, sonradan asker olan, o gün bugün kusursuz davranan, oldukça oyuncu bir İtalyan’ın yaptığı sahtekârlığı kendi üzerine almayı kabul etmişti.”</p>

    <p>“Ama Ekselans Güvenlik Bakanı Vautrin’in Azrail-Çatlatan olduğundan eminse, beni ne yapsın?” dedi Matmazel Michonneau.</p>

    <p>“Öyle ya!” dedi Poiret. “Gerçekten de, buyurduğunuz gibi, bakan kesinliğe ulaşmışsa...”</p>

    <p>“Kesinlik sözcüğü duruma uygun değil; yalnızca kuşku duyuyor. Şimdi anlayacaksınız sorunu. Azrail-Çatlatan diye adlandırılan Jacques Collin üç zindanın güvenini tam olarak kazanmış durumda, onu mutemet ve banker olarak seçmişler. İster istemez oturaklı bir adam gerektiren bu işten çok para kazanıyor.”</p>

    <p>“Hah ha! Söz oyununu anlıyor musunuz, Matmazel?” dedi Poiret. “Şapa oturmuş olduğu için, Mösyö onu oturaklı bir adam diye adlandırıyor.”</p>

    <p>Hafiye konuşmasını sürdürdü:</p>

    <p>“Sahte Vautrin mahkûmların paralarını alıp işletiyor, onlar için saklıyor, kaçanların emrinde hazır bulunduruyor, ailelerine, metreslerine bırakmak isteyince de poliçeyi ona yolluyorlar.”</p>

    <p>“Metresleri mi? Karıları mı demek istiyorsunuz?” dedi Poiret.</p>

    <p>“Hayır Mösyö. Kürek mahkûmlarının yalnızca yasadışı karıları olur genellikle, bunlara nikâhsız karı diyoruz.”</p>

    <p>“Demek hepsi de nikâhsız yaşıyor.”</p>

    <p>“Öyle.”</p>

    <p>“Anlaşıldı,” dedi Poiret, “Ekselanslarının göz yummaması gereken, iğrenç şeyler bunlar. Siz Ekselanslarını görmek onuruna eriştiğinize göre, bu insanların toplumun öbür bölümüne kötü örnek olan ahlakdışı davranışları konusunda kendilerini aydınlatmak sizin için bir görevdir, insansever düşünceleri bulunan bir kimseye benziyorsunuz, yapın bunu.”</p>

    <p>“Mösyö, hükümet onları her türlü erdemin örneği olsun diye tıkmıyor deliğe.”</p>

    <p>“Doğru, Mösyö, ama, izin verirseniz...”</p>

    <p>“Bırakın da Mösyö konuşsun, şekerim,” dedi Matmazel Michonneau.</p>

    <p>“Anlıyorsunuz ya, Matmazel,” diye sürdürdü Gondureau, “oldukça yüksek bir toplama ulaştığı söylenen yasadışı bir kasaya el koymak hükümet için önemli. Azrail-Çatlatan yalnızca bazı arkadaşlarının parasını saklayıp önemli paralar almakla kalmıyor, On Binler Şirketi’nden gelen paraları da kasasında tutuyor.”</p>

    <p>Poiret dehşet içinde, “On bin hırsız, ha!” diye atıldı.</p>

    <p>“Hayır, On Binler Şirketi yüksek hırsızlardan, büyük iş yapan, en az on bin frank kazanç getirmeyecek bir işe girişmek bile istemeyen insanlardan oluşan bir topluluktur. Dosdoğru ceza mahkemesine giden insanların en seçkinleri bu topluluktadır. Yasaları bilir, yakayı ele verdikleri zaman ölüm cezasına çarptırılmak tehlikesine girmezler. Collin bunların güvenilir adamı, akıl hocasıdır. Bu adam, uçsuz bucaksız olanakların desteğinde, kendine bir polis örgütü, kavranılması olanaksız bir gizemle çevrili, geniş mi geniş bağıntılar kurmuştur. Bir yıldır dört bir yanını hafiyelerle kuşattık, yine de kavrayamadık oyununu. Böylece, kasası ve yetenekleriyle sürekli olarak kötülüğü destekliyor, cinayetlere sermaye sağlıyor, toplumla sürekli savaş durumunda bulunan bir serseriler ordusunu ayakta tutuyor. Azrail-Çatlatan’ı yakalayıp kasasına el koymak, kötülüğü kökünden kazımak olacaktır. Bu nedenle de bu konu, başarısına katkıda bulunanlara onur verecek bir devlet ve yüksek politika işi olmuştur. Siz de yönetimde yeniden görev alabilir, bir polis komiserinin sekreteri olabilirsiniz, Mösyö, bu iş emekli aylığınızı almanıza da engel olmaz.”</p>

    <p>“Peki, Azrail-Çatlatan neden bu kasayı alıp kaçmıyor?” dedi Matmazel Michonneau.</p>

    <p>“Oo!” dedi hafiye. “Zindandakilerin parasını yemeye kalktı mı nereye gitse kendisini öldürmekle görevli bir adam gelir ardından. Sonra kasa kaçırmak bir aile kızı kaçırmak kadar kolay değildir. Öte yandan, Collin böyle bir davranışta bulunacak adamlardan değildir, onurunu lekelemez.”</p>

    <p>“Haklısınız Mösyö, onuru beş paralık olur,” dedi Poiret.</p>

    <p>Matmazel Michonneau, “Bütün bunlar onu neden dosdoğru yakalamadığınızı açıklamıyor,” dedi.</p>

    <p>“Peki, Matmazel, onu da söyleyeyim,” dedi hafiye, sonra kulağına eğildi: “Ama Mösyönüzün sözümü kesmesine engel olun, yoksa hiçbir zaman bitiremeyiz bu konuşmayı,” diye ekledi. “Kendini dinlettirebilmesi için çok parası olması gerekir bu ihtiyarın. Azrail-Çatlatan buraya gelirken dürüst bir adam postuna bürünüp iyi bir Parisli burjuva oluverdi, hiç dikkati çekmeyen bir pansiyona yerleşti; tilki gibi kurnazdır, hiçbir zaman apansız yakalanamaz. Vautrin büyük işler yapan, saygı gören bir adamdır.”</p>

    <p>“Elbette,” dedi Poiret içinden.</p>

    <p>“Ya aldanır da adı gerçekten Vautrin olan birini yakalarsak... Bakanımız Paris tüccarlarını ve kamuoyunu karşısına almak istemiyor. Sayın polis müdürü de karanlıkta göz kırpıyor, çünkü düşmanları var. Bir yanlışlık olursa, yerine göz dikenler liberallerin dedikodu ve yaygaralarından yararlanıp onu attırıverirler. Bu işte de sahte Sainte-Hélène Kontu Cogniard işindeki gibi davranmak gerek; herif sahiden Kont de Sainte-Hélène olsaydı, hapı yutmuştu. Bu nedenle bir karşılaştırma gerekiyor.”</p>

    <p>Matmazel Michonneau ateşli ateşli, “Evet ama o zaman da güzel bir kadın gerek size,” dedi.</p>

    <p>“Azrail-Çatlatan kadın yaklaştırmaz yanına,” dedi hafiye. “İşte size bir giz: kadınları sevmez.”</p>

    <p>“Ama iki bin frank karşılığında bu işi yapmaya razı olduğumu varsaysak bile, böyle bir karşılaştırmada benim ne yararım olabilir, anlayamıyorum.”</p>

    <p>“Çok kolay bir şey,” dedi adam. “Size bir şişe vereceğim, içinde en ufak bir tehlikesi olmayan, ama beyin kanamasına benzeyen bir kanamaya yol açan bir ilaç bulunacak. Şaraba da, kahveye de karıştırılabilir. Hemen bir yatağa taşırsınız adamı, ölüyor mu, ölmüyor mu, anlamak için soyarsınız. Yalnız kalınca da omzuna bir tokat indirirsiniz hemen, şak! Bir de bakarsınız ki, harfler çıkıvermiş ortaya.”</p>

    <p>“Hiç de zor bir şey değil, canım,” dedi Poiret.</p>

    <p>Gondureau yaşlı kıza, “Peki, kabul ediyor musunuz?” dedi.</p>

    <p>“Peki, Sayın Mösyö, ya harf marf çıkmazsa, iki bin frankı yine alacak mıyım?” dedi Matmazel Michonneau.</p>

    <p>“Hayır.”</p>

    <p>“Ödentisi ne kadar olacak?”</p>

    <p>“Beş yüz frank.”</p>

    <p>“Bu kadarcık bir para için böyle bir iş yapılır mı! Bilinç için kötülük hep aynı kötülüktür, bilincimi yatıştırmam gerekir, Mösyö.”</p>

    <p>“Size şurasını kesinlikle söyleyeyim ki, Matmazel çok bilinçlidir,” dedi Poiret. “Ayrıca hoş ve becerikli bir hanımdır.”</p>

    <p>“Şöyle yapalım,” dedi Matmazel Michonneau. “Azrail-Çatlatan’sa üç bin frank verirsiniz, burjuvanın biriyse hiçbir şey vermezsiniz.”</p>

    <p>“Oldu,” dedi Gondureau, “ama bu işi yarın bitirmek koşuluyla.”</p>

    <p>“Durun bakalım, Sayın Mösyö, günah çıkarıcıma danışmalıyım.”</p>

    <p>Hafiye kalkarak, “Yaman kadınsınız!” dedi. “Yarın görüşürüz öyleyse. Benimle acele bir konuşacağınız olursa, Sainte-Chapelle’in avlusunun sonundaki küçük Sainte-Anne Sokağı’na gelin. Tonozun altında tek bir kapı vardır. Mösyö Gondureau’yu sorarsınız.”</p>

    <p>Bianchon Cuvier’in dersinden dönüyordu, oldukça dikkat çekici olan Azrail-Çatlatan sözü kulağına çarptı, ünlü polis şefinin “Oldu,” sözünü de işitti.</p>

    <p>Poiret, Matmazel Michonneau’ya, “Neden bitirmiyorsunuz? Üç bin frank yaşam boyu gelir eder,” dedi.</p>

    <p>“Neden mi? Düşünmek ister. Mösyö Vautrin bu Azrail-Çatlatan’sa, belki de onunla anlaşmak daha kârlı olur. Ama bu adamdan para istemek de gözünü açmak demektir, hem de bedava kaçabilecek adamdır. Avucumuzu yalarız o zaman.”</p>

    <p>“Gözü açılsa bile, bu adam onun gözetim altında bulundurulduğunu söyledi ya bize? Size gelince, her şeyi yitirmiş olursunuz.”</p>

    <p>“Hem de ben bu adamı hiç sevmem,” diye düşündü Matmazel Michonneau. “Hep tatsız şeyler söyler bana.”</p>

    <p>“En iyisi böyle yapmak,” dedi Poiret. “Bu adamı beğendim doğrusu, onun da söylediği gibi, toplumu bir suçludan kurtarmak yasalara uymaktır, varsın bu suçlu istediği kadar erdemli olsun. Eden bulur. Ya aklına esse de hepimizi öldürmeye kalksa? Hey Tanrım! Bu ölümlerden biz sorumlu oluruz, ilk kurbanları kendimiz olmamız da cabası.”</p>

    <p>Matmazel Michonneau’nun düşündükleri, bir çeşmenin iyi kapanmamış musluğundan çıkan su damlaları gibi, birbiri ardından Poiret’nin ağzından dökülen bu sözleri dinlemesine elvermiyordu. Bu ihtiyar bir kez tümce dizilerini sıralamaya başlayıp da Matmazel Michonneau kendisini susturmadı mı, kurulmuş bir makine gibi, durmadan konuşurdu. Bir konuya giriştikten sonra, ayraçlar aça aça, bu konunun tam karşıtı olan şeyleri ele alır, hiçbir sonuca da varmazdı. Vauquer Pansiyonu’na geldikten sonra, bir sürü parçalar ve süreksiz alıntılar arasında dolaşıp durmuş, bunlar da kendisini sanıktan yana tanık olarak bulunduğu Ragoulleau Efendi ile Morin Hanım olayı konusundaki ifadesini anlatmaya getirmişti.<a class="si-noteref epub-type_noteref" href="#f42" id="ref_f42">42</a> Arkadaşı ise, içeriye girince, Eugène de Rastignac’ın Matmazel Taillefer’le içli dışlı bir konuşmaya dalmış olduğunu fark etmişti, birbirlerinin söylediğine öyle büyük bir ilgi duyuyorlardı ki yemek odasından geçen iki yaşlı pansiyonere dikkat bile etmemişlerdi.</p>

    <p>Matmazel Michonneau Poiret’ye, “Bunun böyle biteceği belliydi,” dedi. “Sekiz gündür ruhlarını söküp alacakmış gibi bakıyorlardı birbirlerine.”</p>

    <p>“Evet,” diye yanıtladı Poiret. “Bunun için de cezayı yedi ya.”</p>

    <p>“Kim?”</p>

    <p>“Madam Morin.”</p>

    <p>Michonneau hiç farkında olmadan Poiret’nin odasına girdi.</p>

    <p>“Ben size Matmazel Victorine’den söz ediyorum, siz bana Madam Morin’le karşılık veriyorsunuz,” dedi. “Kimmiş bu kadın?”</p>

    <p>“Matmazel Victorine’in suçu neymiş?” diye sordu Poiret.</p>

    <p>“Suçu Mösyö Eugène de Rastignac’ı sevmek. Zavallı taze! Bu işin kendisini nerelere götüreceğini bilmeden, almış başını gidiyor!”</p>

    <p>O gün öğleden önce Madam de Nucingen iyice umutsuzluğa düşürmüştü Eugène’i. O da bu olağanüstü adamın kendisine beslediği dostluğun nedenlerini, böyle bir birliğin sonuçlarını araştırmadan, ta içinden tümüyle Vautrin’e bırakmıştı kendisini. Bir saattir, Matmazel Taillefer’le birbirlerine en tatlı sözleri vermişlerdi, bir ayağı uçuruma kaymıştı böylece, buradan kendisini ancak bir mucize çekip alabilirdi. Victorine bir meleğin sesini duyar gibi oluyor, önünde gökler açılıyordu, Vauquer Pansiyonu dekorcuların tiyatrodaki saraylara verdikleri, masalsı renklere bürünmüştü: seviyor, seviliyordu, hiç değilse öyle olduğuna inanıyordu. Evin bütün hafiyelerinden kurtarılan bu saat boyunca Rastignac’ı böyle görür, böyle dinlerdi de hangi kadın inanmazdı buna? Rastignac, bilinciyle çarpışırken, bir yandan kötülük edip bir yandan da kötülük ettiğini bilirken, bu küçük günaha karşılık bir kadını mutlu edeceğini düşünürken, içindeki umutsuzlukla güzelleşmişti, yüreğindeki cehennemin bütün ateşleriyle parlıyordu. Bereket versin ki mucize gerçekleşiverdi: Vautrin keyifle içeriye girdi, iki gencin ruhlarını okudu, onları şeytansı dehasının düzeniyle evlendirmişti ama birdenbire, kaba, alaylı sesiyle şarkı söyleyerek sevinçlerini bulandırdı:</p>

    <blockquote>
      <p>“Fanchette’im bir içim su</p>

      <p>Sadeliği içinde...”</p>
    </blockquote>

    <p class="margin">Victorine sıvışıp gitti, o zamana kadar yaşadığı mutsuzluklara denk mutluluk götürdü yanında. Zavallı kız! Bir el sıkışma, Rastignac’ın yanaklarına sürtünen saçları, üniversitelinin dudaklarının sıcaklığını duymasına elverecek kadar yakından fısıldanmış bir söz, titrek bir kolun belini sıkışı, boynundan alınan bir öpüş, tutkusunun söz kesmesi oldu, parıl parıl yemek odasına her an girme tehlikesi bulunan Şişko Sylvie’nin yakınlığı, bunları en ünlü aşk öykülerinde anlatılan bağlılık belirtilerinden daha canlı, daha ateşli, daha bağlayıcı bir duruma getirdi. Atalarımızın deyimiyle bu küçük bağlanmalar, her on beş günde bir günah çıkartan, dindar bir genç kıza bir suç gibi geliyordu! Bu bir saatte ona bıraktığı ruh zenginliği, ileride, zengin ve mutlu olup da kendini tümüyle vereceği zamankinden çok daha fazlaydı.</p>

    <p>“İş tamam,” dedi Vautrin Eugène’e. “İki züppemiz dalaştı. Her şey uygun biçimde oldu. Görüş sorunu. Güvercinimiz benim atmacaya hakaret etti. Yarın, Clignancourt tabyasında. Sekiz buçukta, Matmazel Taillefer, tereyağlı ekmek dilimlerini sakin sakin kahvesine banarken, babasının servetine ve sevgilisine konacak. Ne tuhaf, değil mi? Bu küçük Taillefer kılıçta çok usta, kare as gibi güvenli, ama benim bulduğum bir vuruş akıtacak onun kanını; karşısındaki kılıcını kaldırdığı gibi alnına çakıverecek. Size de gösteririm bu vuruşu; imanına kadar etkilidir.”</p>

    <p>Rastignac şaşkın şaşkın dinliyor, hiç karşılık veremiyordu. Bu sırada Goriot Baba, Bianchon ve başka birkaçı kişi geldi.</p>

    <p>“İşte tam istediğim gibisiniz,” dedi Vautrin. “Ne yaptığınızı biliyorsunuz. Güzel, kartal yavrum! İnsanlara yön vereceksiniz; güçlü, açık, yiğitsiniz; saygımı kazandınız.”</p>

    <p>Elini tutmak istedi. Rastignac hızla çekti elini, sararıp bir iskemlenin üstüne düştü; önünde bir kan gölü görür gibiydi.</p>

    <p>“Ha! Erdem bulaşmış birkaç ufak bezimiz varmış daha,” dedi Vautrin alçak sesle. “D’Oliban babanın üç milyonu var, servetini biliyorum. Drahoma bir gelinlik gibi apak edecek sizi, kendi bilincinizde bile.”</p>

    <p>Rastignac duralamadı artık. Yemekten sonra gidip baba ve oğul Taillefer’e durumu bildirmeye karar verdi. Bu sırada, Vautrin yanından uzaklaştıktan sonra, Goriot Baba kulağına eğildi. “Kederlisiniz, çocuğum! Gelin, ben sizi eğlendireceğim,” dedi. Sonra yaşlı erişteci lambalardan birinde bir ufak mum yaktı. Eugène heyecanlı bir merak içinde arkasından gitti.</p>

    <p>“Sizin odanıza girelim,” dedi yaşlı adam, Sylvie’den üniversitelinin anahtarını istemişti. “Bu sabah sizi sevmediğine karar verdiniz, ha?” diye ekledi. “Zorla geri yolladı sizi, siz de küskün, umutsuz, kalkıp gittiniz. Saf çocuk! Beni bekliyordu. Anlıyor musunuz? Gidecek de cici bir daireyi düzene sokacaktık, üç güne kadar içinde oturacağınız dairenin. Satmayın beni. Size sürpriz yapmak istiyor, ama ben bu gizi daha fazla saklamak düşüncesinde değilim. Saint-Lazare Sokağı’ndan iki adım ötede, Artois Sokağı’nda oturacaksınız. Prensler gibi yaşayacaksınız orada. Gelin eşyaları seçer gibi eşyalar aldık. Bir aydır, size hiçbir şey söylemeden, çok işler yaptık. Avukatım işe girişti, kızım yılda otuz bin frankını, drahomasının faizini alacak, ben de sekiz yüz bin frankın şöyle sağlam bir yere yatırılmasını isteyeceğim.”</p>

    <p>Eugène’in hiç sesi çıkmıyordu, kollarını kavuşturmuş, dağınık, yoksul odasında, bir aşağı, bir yukarı dolaşıyordu. Goriot Baba, Eugène’in kendisine döndüğü bir anı fırsat bilerek şöminenin üzerine Rastignac’ın altınla işlenmiş armasını taşıyan, kırmızı marokenden bir kutu koydu.</p>

    <p>“Sevgili çocuğum, gırtlağıma kadar bulaştım bu işe,” diyordu yaşlı adam. “Ama davranışımda bencillik de yok değildi; semt değiştirmenizde benim de çıkarım var. Sizden bir şey istesem, beni terslemezsiniz, değil mi?”</p>

    <p>“Ne istiyorsunuz?”</p>

    <p>“Sizin dairenin üstünde, beşinci katta, ona bağlı bir oda var, ben de orada kalırım, ha? Yaşlandım, kızlarımdan çok uzaktayım. Sizi rahatsız etmem. Yalnız orada olurum işte. Her akşam onlardan söz edersiniz bana. Canınızı sıkmaz mı bu iş, ne dersiniz? Döndüğünüz zaman, yatağımdan sesinizi duyarım: ‘Az önce Delphineciğimi gördü,’ derim içimden. ‘Onu baloya götürdü, Delphineciğim onunla çok mutlu.’ Hastalansam, sizin gidişinizi, gelişinizi, kımıldayışınızı dinlemek yüreğime merhem olur. O kadar çok şey bulunacak ki sizde kızımdan! Her gün gelip geçtikleri Champs-Elysées’de bulunmak için iki adım yürümem yeter, hep görürüm onları, oysa şimdi bazı bazı geç kalıyorum. Sonra sizin eve de gelir belki. Sesini duyarım, sabah kılığında hızlı hızlı dolaştığını, küçük bir kedi gibi cici cici gidip geldiğini görürüm. Eskisi gibi oldu bir aydır, neşeli, şirin. Ruhu hastalıktan sıyrılmış durumda, mutluluğunu size borçlu. Ah! En yapılmayacak şeyleri bile yaparım sizin için. Az önce, dönerken, ‘Babacığım, çok mutluyum,’ diyordu. Soğuk bir kibarlıkla, ‘Baba’ dediler mi dondururlar beni; ama ‘babacığım’ dedikleri zaman, daha küçücüklermiş gibi görünürler gözüme, bütün anılarımı geri verirler. Daha bir babaları olurum. Hâlâ hiç kimsenin olmadıklarını sanırım!” İhtiyarcık gözlerini kuruladı, ağlıyordu. “Çoktandır bu sözü işitmemiştim, çoktandır da kollarını vermemişlerdi bana. Evet ya, on yıl var ki kızlarımdan biriyle yan yana yürüdüğüm olmamıştı. Giysisine sürtünmek, adımlarına ayak uydurmak, sıcaklığını paylaşmak ne güzel! Kısacası, bu sabah Delphine’i her yana götürdüm. Dükkânlara girip çıktım onunla. Sonra yine evine götürdüm. Ne olur, yanınızdan ayırmayın beni! Bazı bazı işinizi görecek bir adam gerekir, ben elinizin altında olurum işte. Ah! Şu koca Alsace’lı kütüğü bir geberse, gutu bir akıllılık etse de midesine çıkıverse, kızım ne kadar mutlu olur! Damadım olursunuz, açık açık kocası olursunuz onun. Adaam! Şu yeryüzünün hazlarının hiçbirini bilmediği için öyle mutsuz ki her şeyini bağışlıyorum. Ulu Tanrı da çocuklarını çok seven babalardan yanadır herhalde.” Azıcık durduktan sonra başını salladı. “Çok ama çok seviyor sizi,” dedi. “Giderken, sizi konuşuyordu benimle: ‘Ne iyi, değil mi, baba, ne kadar iyi yürekli! Benden söz ediyor mu?’ Artois Sokağı’ndan Panoramas Geçidi’ne kadar cilt cilt şeyler anlattı bana! Yüreğini yüreğime boşalttı sonunda. Bu sabah, ihtiyar olmaktan çıkmıştım, tartsalar bir gram bile çekmezdim. Bin franklığı bana verdiğinizi söyledim ona. Ah! Canım kızım, öyle duygulandı ki gözleri yaşardı.” Bu arada Rastignac’ın kımıldamadığını gördükçe sabırsızlıktan çatlıyordu Goriot Baba, en sonunda, “O şöminenin üstündeki de ne?” dedi.</p>

    <p>Eugène sersemlemiş, şaşkın şaşkın komşusuna bakıyordu. Vautrin’in yarın yapılacağını bildirdiği düello en değerli umutlarının gerçekleşmesiyle öyle çelişiyordu ki bir karabasanda neler duyulursa, hepsini duyuyordu. Şömineden yana döndü, küçük, kare kutuyu gördü, açtı, içinde bir Bréguet saatinin üzerini kapatan bir kâğıt buldu. Bu kâğıdın üzerine şu sözcükler yazılmıştı:</p>

    <div class="letter html5_article">
      <p>“Birazdan beni düşünmenizi istiyorum. Çünkü...</p>

      <p class="align-right">Delphine.”</p>
    </div>

    <p class="margin">Bu son sözcük aralarında geçmiş bir olayla ilgiliydi kuşkusuz. Eugène’i duygulandırdı bu. Arması kutunun altınına içten kakılmıştı. Öyle uzun süredir arzuladığı bu mücevher, zincir, anahtar, işçilik, desenler tam istediği gibiydi. Goriot Baba’nın yüzü ışıl ışıldı. Bu armağanın Eugène’de uyandıracağı şaşkınlığın en ufak etkilerini bile anlatacağına söz vermiş olmalıydı. Bu gençlik heyecanlarında üçüncü kişiydi, ama mutlulukta öbür ikisinden geri kalır gibi görünmüyordu. Rastignac’ı daha şimdiden hem kızı, hem de kendi kendisi için seviyordu.</p>

    <p>“Bu akşam onu görmeye gideceksiniz, bekliyor sizi. Alsace’lı kütüğü gece yemeğini dansözünde yiyecek. Avukatım kendisine isteğimizi bildirince, öyle bir budalalık etti ki! Kızımı taparcasına sevdiğini ileri sürmez mi seninki? Hele bir dokunsun hele, gebertirim onu. Delphine’ imin böyle bir... (içini çekti) cinayet bile işleyebilirim bu yüzden, ama buna adam öldürmek denilmez ki, domuz gövdesinde bir dana kafası o. Beni de alacaksınız yanınıza, değil mi?”</p>

    <p>“Evet, Goriot Babacığım, iyi biliyorsunuz ki severim sizi...”</p>

    <p>“Biliyorum, siz benden utanmıyorsunuz! Bırakın da kucaklayayım sizi.” Üniversiteliyi kollarına alıp sıktı. “Onu çok mutlu edeceksiniz, söz verin bana! Bu akşam gideceksiniz, değil mi?”</p>

    <p>“Evet! Geriye bırakılması olanaksız işlerim var, çıkmak zorundayım.”</p>

    <p>“Evet ya! Ben Madam de Nucingen’e giderken siz de Baba Taillefer’e gidin, kendisiyle çok önemli bir iş konuşacağımı, bu gece bir saatini bana ayırmasını söyleyin.”</p>

    <p>Goriot’nun yüzü değişiverdi:</p>

    <p>“Aslı var mı yoksa, delikanlı?” dedi. “Aşağıdaki budalaların söyledikleri gibi kızına kur mu yapıyorsunuz? Ant olsun ki! Siz Goriot tokadının ne olduğunu bilmezsiniz. Bizi aldatmaya kalkarsanız, iş yumruğa dökülür. Hayır, olamaz öyle şey!”</p>

    <p>“Size yemin ederim ki yalnız bir kadını seviyorum,” dedi üniversiteli, “bir dakikadan beri biliyorum bunu.”</p>

    <p>“Aman ne iyi!” dedi Goriot Baba.</p>

    <p>“Ama yarın Taillefer’in oğlu düello edecekmiş,” dedi üniversiteli, “duyduğuma göre, öldürülecekmiş.”</p>

    <p>“Size ne bundan?” dedi Goriot.</p>

    <p>“Ama ona oğlunun oraya...” diye atıldı Eugène.</p>

    <p>Bu sırada, Vautrin’in sesiyle duruverdi. Vautrin kapının eşiğinden duyurmuştu sesini, şarkı söylüyordu:</p>

    <blockquote>
      <p>“Ey Richard, kralım benim,</p>

      <p>Evren bırakıyor seni...”</p>
    </blockquote>

    <p class="noindent"><em>Pram! Pram! Pram! Pram!</em></p>

    <blockquote>
      <p>“Çok dolaşmışım dünyayı,</p>

      <p>Her yanda boy göstermişim...”</p>
    </blockquote>

    <p class="noindent"><em>Tral, la, la, la...</em></p>

    <p class="margin">“Beyler, çorba sizi bekliyor,” diye bağırdı Christophe, “herkes sofraya oturdu.”</p>

    <p>“Vay!” dedi Vautrin. “Gel de benim Bordo şarabından iç biraz.”</p>

    <p>“Saati beğendiniz mi?” dedi Goriot Baba. “Zevkli kız, değil mi?”</p>

    <p>Vautrin, Goriot Baba ve Rastignac hep birlikte aşağıya indiler, sofrada da, gecikmelerinin sonucu olarak yan yana düştüler. Yemek süresince, Eugène Vautrin’e son derece soğuk davrandı, oysa Madam Vauquer’in pek canayakın bulduğu bu adam hiçbir zaman böylesine şakımamıştı. Nükteler yağdırdı durdu, üstelik sofradakileri de coşturmasını bildi. Bu güven, bu soğukkanlılık Eugène’i şaşkına döndürüyordu.</p>

    <p>“Size ne oldu bugün böyle?” dedi Madam Vauquer. “Kuşlar gibi şen şakraksınız.”</p>

    <p>“İyi işler yaptım mı her zaman şen şakrağımdır.”</p>

    <p>“İş mi dediniz?” dedi Eugène.</p>

    <p>“Evet, öyle. Malların bir yanını teslim ettim, oturaklı bir komisyon alacağım,” dedi Vautrin, bu sırada yaşlı kızın kendisini incelediğini fark etti. “Matmazel Michonneau, suratımda hoşunuza gitmeyen bir şey mi var ki, böyle Amerikan gözüyle bakıyorsunuz bana? Çekinmeden söyleyin! Sizin güzel hatırınız için değiştiriveririm,” dedi, sonra gözlerini eski memura dikti: “Bu kadarcık bir şey için bozuşmayız, değil mi, Poiret?” diye ekledi.</p>

    <p>Genç ressam, Vautrin’e, “Kıyak durum! Dalgacı Herkül olarak poz vermelisiniz,” dedi.</p>

    <p>“Olur mu olur! Ama bir koşulla: Matmazel Michonneau da, Père-Lachaise Venüsü olarak poz verirse!” diye yanıtladı Vautrin.</p>

    <p>“Ya Poiret?” dedi Bianchon.</p>

    <p>“Poiret de Poiret olarak poz verir, Bahçeler Tanrısı olur,” diye atıldı Vautrin. “Armuttan<a class="si-noteref epub-type_noteref" href="#f43" id="ref_f43">43</a> geliyor...”</p>

    <p>“Yumuşak!” dedi Bianchon. “O zaman armutla peynir arasında kalırsınız.”</p>

    <p>“Bırakın bu zırvaları,” dedi Madam Vauquer. “Ben bir Bordo şişesi görüyorum, burnunu uzatıp duruyor, bize ondan verin, daha iyi. Neşemize neşe katar, mideye de iyi gelir üstelik.”</p>

    <p>“Efendiler, başkan hanım bizi düzene çağırıyor,” dedi Vautrin. “Madam Couture ile Matmazel Victorine alaylı konuşmalarımızdan dolayı bize gücenmeyeceklerdir, ama Goriot Baba’nın arılığına saygı gösterin. Siyasal bir anıştırmada bulunmak gerekirse, sizlere Laffitte adının iki kez ünlü kıldığı bir Bordo şarabı <em>şişeraması</em> sunuyorum. Hadi bakalım, Çinli!” dedi Christophe’a bakarak. Christophe yerinden kımıldamadı. “Gel buraya, Christophe! Adını nasıl işitmezsin? Çinli, meyler gelsin!”</p>

    <p>Christophe şişeyi getirdi.</p>

    <p>“Buyurun, Mösyö,” dedi.</p>

    <p>Vautrin, Eugène ile Goriot Baba’nın bardaklarını doldurdu, onlar içerken kendi bardağına da ağır ağır birkaç damla koyup tadına baktı, sonra birden yüzünü buruşturdu.</p>

    <p>“Hay kör şeytan! Mantar kokuyor. Senin olsun bu şişe, Christophe, git, bize, başka şişe getir; sağda hani, biliyor musun? On altı kişiyiz, sekiz şişe indir bize.”</p>

    <p>“Siz bu kadar paraya kıydığınıza göre, ben de bir sentlik kestane ısmarlıyorum,” dedi ressam.</p>

    <p>“Ooo!”</p>

    <p>“Bööö!”</p>

    <p>“Möööö!”</p>

    <p>Bir çarkıfelekten fışkıran havai fişekler gibi çığlıklar kopardı herkes.</p>

    <p>“Hadi, Madam Vauquer, şampanyalar iki oldu!” diye bağırdı Vautrin.</p>

    <p>“Tamam! Bir de evi isteyin! İki şampanyaymış! İki şampanya on frank eder! Ben bu kadar kazanmıyorum. Ama Mösyö Eugène parasını verirse, frenküzümü likörü getiririm.”</p>

    <p>Tıp öğrencisi alçak sesle, “Frenküzümü likörü de bağırsakları kudret helvası<a class="si-noteref epub-type_noteref" href="#f44" id="ref_f44">44</a> gibi temizler hani,” dedi.</p>

    <p>“Susar mısın sen, Bianchon,” diye atıldı Rastignac, “bu sözü duydum mu yüreğim... Evet, şampanya olsun, parasını veriyorum.”</p>

    <p>“Sylvie, bisküvileri, küçük çörekleri getir,” dedi Madam Vauquer.</p>

    <p>“Küçük çörekleriniz de pek büyük,” dedi Vautrin, “sakalları çıkmış. Ama bisküvilere bir diyeceğim yok, getirin.”</p>

    <p>Bordo şarabı bir anda dolaştı sofrayı, sofradakiler coştu, neşe iki katına çıktı. Taşkın kahkahalar koparıldı, arada bir değişik hayvan sesleri çıkarıldı. Müze Memuru kimi açılardan kızgın kedi miyavlamasına benzeyen bir Paris haykırışı koparmaya kalkınca, yedi kişi aynı anda böğürerek şu tümceleri sıraladı:</p>

    <p>“Bıçaklar bileriiiim! – Küçük kuşlara darı vaar! – Zevk diye buna derler, hanımlar, bunaaa! – Fayanslar tamir ederiiiim! – Kayığa gelin, kayığa, kalkıyoor! – Karılarınızı da dövün, giysilerinizi de! – Eskicii, eski giysiler, şapkalar, şeritler! – Kiraza geeel, tatlı kiraaz!” Birincilik, “Şemsiye satarım, şemsiyeee!” sözünün burundan söylenişindeki ustalıktan dolayı Bianchon’da kaldı. Birkaç dakika süresince, kulakları patlatacak bir gürültü, abuk sabuk sözlerle dolu bir konuşmadır gitti, gerçek bir operaydı bu doğrusu, Vautrin bu operayı bir orkestra şefi gibi yönetiyor, bir yandan da Eugène ile Goriot Baba’yı göz altında bulunduruyordu. İkisi de sarhoş gibiydi şimdiden. İkisi de sırtlarını iskemlelerine dayamışlar, fazla içmiyor, bu alışılmamış kargaşayı ciddi bir tavırla izliyorlardı; ikisinin de aklı bu akşam yapacakları şeydeydi, yine de kendilerinde kalkacak gücü bulamıyorlardı. Yan yan onlara bakarak yüzlerindeki değişmeleri izleyen Vautrin, gözlerinin titrediği, kapanmak ister gibi olduğu dakikayı yakalayarak Rastignac’ın kulağına eğildi, “Yavrucuğum, Vautrin Babamızla savaşacak kadar kurnaz değiliz, o da budalalık yapmanıza göz yumamayacak kadar çok sever sizi,” dedi. “Ben bir şeye karar verdim mi olsa olsa Tanrı engelleyebilir bunu. Ya! Gidip Baba Taillefer’i uyarmak, okullu kusurları işlemek istiyorduk! Fırın sıcak, hamur yoğruldu, ekmek küreğe kondu bile; yarın onu dişleyip parçalarını başımızın üstünden havaya fırlatacağız; biz de tutup fırına sürülmesine engel olacaktık, öyle mi?.. Yok! Yok! Pişecek iyice! Ufak tefek bazı pişmanlıklarımız varsa, onu da sindirim alıp götürür. Biz uykucuğumuzu uyurken, Albay Kont Franchessini kılıcının ucuyla Michel Taillefer’in mirasının yolunu açacak size. Kardeşinin mirasına kondu mu Victorine’in yılda on beş bin frankçık geliri olacak. Şimdiden her bilgiyi topladım, anandan kalan mirasın da üç yüz bini geçtiğini biliyorum...”</p>

    <p>Eugène bu sözleri işitmesine işitti ya yanıtlayamadı; dilinin damağına yapıştığını duyuyordu; yenilmez bir uyuklamanın pençesine düşmüştü; masayı da, masadakilerin yüzlerini de ışıklı bir sisin ardından görüyordu şimdiden. Çok geçmeden gürültü yatıştı, pansiyonerler birer birer gittiler. Sonra, yalnızca Madam Vauquer, Madam Couture, Matmazel Victorine, Vautrin ve Goriot Baba kalınca, Rastignac, düş görürcesine, Madam Vauquer’in şişelerin dibinde kalanları birbirine boşaltarak dolu şişeler oluşturmak üzere bunları topladığını fark etti.</p>

    <p>“Ah! Ne deli bunlar, ne genç böyle bunlar!” diyordu dul kadın.</p>

    <p>Eugène’in anlayabildiği son tümce bu oldu.</p>

    <p>“Bir Mösyö Vautrin’den çıkar böyle oyunlar,” dedi Sylvie. “Hoppala! Christophe de körük gibi horluyor.”</p>

    <p>“Tanrı’ya emanet ol, anacığım,” dedi Vautrin. “<em>Le Mont Sauvage</em> <em>Solitaire</em>’den<a class="si-noteref epub-type_noteref" href="#f45" id="ref_f45">45</a> çıkarılan bu büyük oyunda, M. Marty’yi izlemek üzere bulvara gidiyorum ben. Gönlünüz dilerse sizi de, bu hanımları da götürürüm.”</p>

    <p>“Eksik olmayın,” dedi Madam Couture.</p>

    <p>“Nasıl olur, komşum!” diye atıldı Madam Vauquer. “<em>Le Solitaire</em>’den alınmış bir yapıtı görmek istemiyorsunuz demek! Ne kadar severdik onu okumayı; o kadar güzeldi ki geçen yaz <em>ıklamur</em>’ların altında okur, okur, Elodie’nin pişman kızları gibi ağlardık. Kısacası, küçükhanıma ders olabilecek, ahlaklı bir yapıt.”</p>

    <p>“Bizim güldürüye gitmemiz yasak,” dedi Victorine.</p>

    <p>Vautrin, güldürücü bir biçimde Goriot Baba ile Eugène’in başlarını salladı.</p>

    <p>“Haydaa, bunlar gitmiş bile!” dedi.</p>

    <p>Rahat uyusun diye üniversitelinin başını iskemlesine dayarken, alnından coşkunlukla öptü, bir yandan da şarkı söylüyordu:</p>

    <blockquote>
      <p>“Uyuyun, yavrucuklarım!</p>

      <p>Ben hep uyanık duracağım.”</p>
    </blockquote>

    <p class="margin">“Korkarım, hasta olacak,” dedi Victorine.</p>

    <p>“Öyleyse kalın da ona bakın,” diye yanıtladı Vautrin. Sonra da kulağına, “Bu sizin sadık kadın görevinizdir,” diye fısıldadı. “Bu delikanlı tapıyor size, onun karıcığı olacaksınız, şimdiden söyleyeyim size.” Sonra sesini yükselterek, “Kısacası, ‘bütün ülkelerde saygı gördüler, mutlu bir ömür sürdüler, çok çok da çocukları oldu.’ İşte bütün aşk romanları böyle biter,” diye ekledi. Madam Vauquer’e döndü, “Hadi anacığım,” deyip beline sarıldı, “şapkanızı, güzel, çiçekli giysinizi giyin, Kontes’in eşarbını takın. Ben de size elceğizimle bir araba bulayım,” dedi, şarkı söyleyerek gitti:</p>

    <blockquote>
      <p>“Güneş, güneş, tanrısal güneş,</p>

      <p>Kabaklar seninle olur...”</p>
    </blockquote>

    <p class="margin">“Aman Tanrım! Şuna bakın, Madam Couture, nerede olsa, mutlu yaşatırdı bu adam beni,” dedi Madam Vauquer, sonra erişteciye döndü, “Goriot Baba sızmış bile,” diye ekledi. “Bu koca kazığın aklına hiçbir zaman beni bir yere götürmek gelmemiştir. Hey Tanrım! Yere yuvarlanacak! Yaşlı bir adamın aklını kaçırması da yakışıksız bir şey! Olmayan bir şey kaçırılmaz diyeceksiniz, o da doğru. Sylvie, odasına çıkar şunu.”</p>

    <p>Sylvie, yaşlı adamı kolunun altından tutup yürüttü, tümden giyinik olarak, bir paket gibi, yanlamasına yatağına attı.</p>

    <p>Madam Couture, Eugène’in gözlerine düşen saçlarını aralayarak, “Zavallı delikanlı,” diyordu, “tıpkı genç kızlar gibi, aşırılığın ne demek olduğundan haberi yok.”</p>

    <p>“Ha! Bakın, kesinlikle söyleyebilirim ki bu pansiyonu otuz bir yıldır işletirim, elimden çok gençler geçti, ama Mösyö Eugène kadar nazik, Mösyö Eugène kadar seçkin olanına hiç rastlamadım. Uyurken ne kadar da güzel! Başını omzunuza alsanıza, Madam Couture. Bak şu işe! Matmazel Victorine’in omzuna düştü; Tanrı hep korur çocukları. Az kaldı, iskemlenin tepeliğinde başını yaralıyordu. İkisi güzel bir çift olurdu doğrusu.”</p>

    <p>“Komşum, böyle konuşmayın,” diye atıldı Madam Couture, “öyle şeyler söylüyorsunuz ki...”</p>

    <p>“Adaam! Nasıl olsa duymuyor,” dedi Madam Vauquer. “Sylvie, gel de beni giydir. Büyük korsemi takacağım.”</p>

    <p>“Öyle mi! Büyük korsenizi mi, akşam yemeğinden sonra!” dedi Sylvie. “Başka birini bulun da o sıksın belinizi, ben sizin katiliniz olamam. Canınıza patlayacak bir düşüncesizlik etmiş olursunuz.”</p>

    <p>“Benim için fark etmez, ama Mösyö Vautrin’in yüzünü ağartmak gerek.”</p>

    <p>“Mirasçılarınızı çok seviyorsunuz demek?”</p>

    <p>Dul kadın giderken, “Hadi, Sylvie, ukalalığı başkalarına bırak,” dedi.</p>

    <p>Aşçı kadın, Victorine’e hanımını göstererek, “Bu yaşta!” diye söylendi.</p>

    <p>Madam Couture ile Victorine yemek odasında yalnız kaldılar. Christophe’un horultuları sessiz evde çınlıyor, Victorine’in omzunda bir çocuk gibi güzel güzel uyuyan Eugène’in uykusunun sakinliğini daha bir belli ediyordu. Kadında bütün duyguların çiçeklenmesine yol açan ve genç adamın yüreğinin kendi yüreği üzerinde çarpışını suçtan uzak bir biçimde duymasını sağlayan bir iyilikte bulunabildiği için, Victorine çok mutluydu, yüzünde anaca koruyucu bir anlatım vardı, gurur duyuyordu. Yüreğinde yükselen binlerce düşünce arasında, genç ve arı sıcaklık alışverişinin körüklediği, gümbürtülü bir şehvet eğilimi kendini belli ediyordu. Madam Couture elini sıktı, “Zavallı kızcağız,” dedi.</p>

    <p>Yaşlı kadın, şimdi üzerine mutluluk aynası düşmüş olan bu arı ve acılı yüze hayranlık duyuyordu. Victorine Ortaçağ’ın şu yapmacıksız resimlerinden birini andırıyordu, bu resimlerde sanatçı ikincil öğelerin hiçbiri üzerinde durmaz, rahat ve mağrur fırçasının büyüsünü sarı renkte olmakla birlikte, üzerine gökyüzünün altın renkleri yansımış gibi görünen yüze saklar.</p>

    <p>“İki bardaktan fazla da içmemişti, anne,” dedi Victorine, parmaklarını Eugène’in saçlarında dolaştırdı.</p>

    <p>“Haz düşkününün biri olsaydı, o da bütün ötekiler gibi şaraba dayanırdı, kızım. Sarhoşluğu kendisi için bir övgü.”</p>

    <p>Sokakta bir araba gürültüsü duyuldu.</p>

    <p>“Anne, Mösyö Vautrin geldi,” dedi genç kız. “Mösyö Eugène’i siz alın. Bu adamın beni böyle görmesini istemem, yüzü öyle anlatımlara bürünüyor ki ruhunu kirletir insanın, bakışları da bir kadını soyuyormuş gibi rahatsız ediyor.”</p>

    <p>“Hayır, yanılıyorsun,” dedi Madam Couture. “Mösyö Vautrin iyi bir adam, benim rahmetli gibi biraz sert, ama iyi yürekli, iyiliksever bir adam.”</p>

    <p>Mösyö Vautrin usulca içeriye girdi bu sırada, lambanın ışığının okşar gibi olduğu bu iki çocuğun oluşturduğu tabloyu seyretti. Kollarını kavuşturarak:</p>

    <p>“Şunlara bakın, <em>Paul ve Virginie</em>’nin yazarı Bernardin de Saint-Pierre’e güzel sayfalar esinleyecek bir sahne işte,” dedi. Eugène’e baktı bir süre, “Uyu bakalım, delikanlı,” dedi, “talih kuşu bazı bazı uykuda konar adamın başına.” Madam Couture’e döndü, “Madam, beni bu delikanlıya bağlayan, onda beni heyecanlandıran şey, ruh ve yüz güzelliğinin uyum içinde olduğunu bilmemdir. Baksanıza, bir meleğin omzuna konmuş bir yavru meleğe benzemiyor mu? Sevilmeye değer bir çocuk! Kadın olsam, onun için ölmek (yok, bu kadarı da budalalık olur!) onun için yaşamak isterdim,” dedi. Dul kadının kulağına eğildi, “Bunlara böyle hayran hayran bakarken Tanrı’nın onları birbirleri için yarattığını düşünmekten kendimi alamıyorum,” diye ekledi alçak sesle, sonra sesini yükselterek, “Feleğin çok gizli yolları vardır, yüreklerin derinliklerine iner,” dedi. “Çocuklarım, sizi böyle aynı aralıkla, tüm insan duygularıyla birleşmiş olarak görünce, bir daha hiç görüşmemek üzere ayrılmanızın olanaksız olduğunu düşünüyorum. Tanrı büyüktür, ama sizde mutluluk çizgileri görmüştüm gibime geliyor. Bana elinizi verir misiniz, Matmazel Victorine? El falından anlarım, sık sık fal bakmışımdır. Hadi, çekinmeyin. Vay, neler görüyorum! İnanın bana, çok yakında Paris’in en zengin mirasçılarından biri olacaksınız. Sizi seven bir kişiyi mutluluğa boğacaksınız. Babanız sizi yanına çağırıyor. Size tapan, genç, yakışıklı, unvanlı bir adamla evleniyorsunuz.”</p>

    <p>Bu sırada aşağıya inen şık dulun ağır ayak sesleri Vautrin’in falını yarıda kesti.</p>

    <p>“Vauquer Ana’ya bakın siz! Bir yıldız gibi güzel, bir havuç gibi sarılı,” deyip elini korsesinin balenlerinin üzerine koydu: “Birazcık bunalmıyor musunuz? Önyürekler çok sıkışmış, anacığım. Ağlarsak, patlama olur, ama siz üzülmeyin, parçaları bir antikacı özeniyle toplarım ben.”</p>

    <p>Dul kadın Madam Couture’ün kulağına eğildi, “Fransız çapkınlık dilini iyi biliyor bu adam,” dedi.</p>

    <p>Vautrin, Eugène ile Victorine’e döndü, “Tanrı’ya emanet olun, çocuklar. Sizi kutsuyorum,” dedi, ellerini başlarına koydu. “İnanın, Matmazel, dürüst bir insanın dileği az şey değildir, uğur getirir, Tanrı böyle dileklere kulak verir.”</p>

    <p>Madam Vauquer, pansiyonerine, “Hoşça kal, sevgili dostum,” dedi, sonra da alçak sesle, “ne dersiniz, Mösyö Vautrin bana göz mü koydu acaba?” diye ekledi.</p>

    <p>“Öhhö! Öhhö!”</p>

    <p>İki kadın yalnız kaldıkları zaman, Victorine içini çekerek ellerine baktı “Sevgili anneciğim, Mösyö Vautrinciğin söylediği bir doğru çıksa!” dedi.</p>

    <p>“Bunun bir tek yolu var,” diye yanıtladı yaşlı kadın, “o da canavar kardeşinin attan düşüp boynunu kırması.”</p>

    <p>“Aa! Anneciğim!”</p>

    <p>“Tanrım! Düşmanın kötülüğünü dilemek belki de günahtır,” dedi dul kadın. “Ama olsun, günahımı çekmeye razıyım. Aslında seve seve çiçek götürürüm mezarına. Taş yürekli! Anasından yana çıkmayı göze alamıyor, mirasını türlü dalaverelerle kendi elinde tutup seni bu durumlarda bırakıyor. Akrabamın küçümsenmeyecek bir serveti vardı. Talihin yokmuş, evlenme antlaşmasında onun katkısından hiç söz yok.”</p>

    <p>“Mutluluğum bir başkasının yaşamına mal olursa, çok zor taşınır,” dedi Victorine. “Benim mutlu olmam için kardeşimin yok olması gerekecekse, hep burada kalmayı yeğ tutarım.”</p>

    <p>“Hey Tanrım, Mösyö Vautrin’in de dediği gibi...” diye başladı Madam Couture. “Evet, görüyorsun ya, çok dindar bir adam, Şeytan’a gösterdikleri saygıyı Tanrı’ya göstermeyen ötekiler gibi olmadığını öğrenmek beni sevindirdi... Evet, onun da dediği gibi, feleğin bizi hangi yollardan geçireceğini kim bilebilir?”</p>

    <p>En sonunda, Sylvie’nin de yardımıyla, iki kadın Eugène’i odasına götürüp yatağına yatırdı, aşçı kadın da rahat etsin diye giysilerini çıkardı. Gidecekleri sırada, koruyucusu arkasını dönünce, Victorine, suçlu hırsızlığının sağlayabileceği tüm mutlulukla, Eugène’in alnına bir öpüş kondurdu. Odasına baktı, bugünün tüm mutluluğunu tek bir düşüncede topladı, bunu bir tablo yapıp uzun süre seyretti, sonra da Paris’in en mutlu yaratığı olarak uyudu. Vautrin’in Eugène ile Goriot Baba’ya uyuşturucu şarap içirmesini sağlayan şenlik bu adamın yıkımına yol açtı. Bianchon yarı sarhoş durumdaydı, Matmazel Michonneau’yu Azrail-Çatlatan konusunda sorguya çekmeyi unutmuştu. Bu adı anmış olsaydı, Vautrin’in, daha doğrusu, zindanların ünlü kişilerinden biri olan Jacques Collin’in dikkatli davranmasını sağlamış olacaktı. Sonra Père-Lachaise Venüsü sözü de Matmazel Michonneau’nun Collin’in cömertliğine güvenip onu uyararak gece kaçmasını sağlamayı düşündüğü anda işleri bozmuş, onu ele vermekte karar kılmasına yol açmıştı. Hâlâ Gondureau adında yüksek bir memurla görüştüğü düşüncesiyle, Poiret’yi de yanına almış, küçük Sainte-Anne Sokağı’nda ünlü güvenlik polisi şefini görmek üzere yola çıkmıştı. Adli polis müdürü kendilerini kibarca karşıladı. Her şeyin kesinlikle karara bağlandığı bir konuşmadan sonra, Matmazel Michonneau, damganın bulunup bulunmadığını anlamak için kullanacağı ilacı istedi. Sainte-Anne Sokağı’nın büyük adamının çekmecesinde şişeyi ararken yaptığı bir memnunluk devinisini görünce, Matmazel Michonneau bu işin içinde basit bir kürek mahkûmunun yakalanmasından daha önemli bir şeyler bulunduğunu sezinledi. Düşüne düşüne, polisin zindandaki hainlerin yaptığı bazı açıklamalara dayanarak çok büyük paralara tam zamanında el koymak umudunda olmasından kuşkulandı. Kuşkularını belirttiği zaman, karşısındaki tilki gülümsemeye başladı, yaşlı kızın kuşkularını başka yana çevirmek istedi.</p>

    <p>“Yanılıyorsunuz,” diye yanıtladı. “Collin hırsızlar arasındaki gelmiş geçmiş ‘üniversite’lerin en tehlikelisidir. Hepsi bu kadar. Namussuzlar çok iyi biliyorlar bunu; bu herif onların bayrağı, dayanağı, kısacası Bonaparte’ı; hepsi de seviyor onu. Bu herif hiçbir zaman Grève Meydanı’nda<a class="si-noteref epub-type_noteref" href="#f46" id="ref_f46">46</a> bırakmayacak bize tomruğu.”</p>

    <p>Modemoiselle Michonneau bir şey anlamayınca Gondureau kullandığı iki argo sözü ona açıkladı: ‘Üniversite’ ile ‘tomruk’ hırsız dilinin iki yaman sözcüğüdür. İnsan kafasını iki bakımdan göz önüne almak gereksinmesini ilk hırsızlar duymuştur. ‘Üniversite’ canlı bir insanın başı, danışmanı, düşüncesidir. ‘Tomruk’ ise bir başın kesildikten sonra ne kadar önemsiz bir şey olduğunu göstermek isteyen bir horgörü sözüdür.</p>

    <p>“Collin bize oyun oynuyor,” dedi. “İngiliz usulü su verilmiş demir çubuklara benzeyen bu adamlarla karşılaştığımız zaman, kendilerini öldürebilmemiz için, tutuklanmaları sırasında az da olsa bir tepki göstermeleri gerekir. Bazı zor ve şiddet olgularına dayanarak yarın sabah Collin’i öldürmek istiyoruz. Böylelikle davadan, bekleme ve besleme masraflarından yakayı sıyırmış oluruz, toplum da kurtulur bu insanlardan. Yargı yolları, tanık çağırmaları, ödentiler, idamlar, kısacası bizi bu belalı adamlardan kurtaracak şeylerin tümü, sizin alacağınız 1000 eküden fazla tutar. Zamandan da kazanmış oluruz üstelik. Azrail-Çatlatan’ın işkembesine temizinden bir süngü saplarsak, yüz kadar suçun önüne set çekmiş, yolunu şaşırmış elli adamın daha fazla bozulmasını da önlemiş oluruz, uslandırma cezası dolaylarında uslu uslu dururlar. Gerçek insanseverlere göre, böyle davranmak, suçları önlemektir.”</p>

    <p>“Vatana hizmet etmektir,” dedi Poiret.</p>

    <p>“Güzel!” diye yanıtladı şef. “Siz bu akşam akıllıca şeyler söylüyorsunuz. Evet, elbette, vatana hizmet ediyoruz. Bu yüzden de insanların bizim için söyledikleri hepten haksız. Büyük, ama bilinmeyen hizmetlerde bulunuyoruz topluma. Kısacası, önyargılardan sıyrılmak büyük insanlara vergidir, bir Hıristiyana da kalıplaşmış düşüncelere uygun olmayan iyiliğin ardından koşmanın yol açtığı acıları sineye çekmek yaraşır. Paris Paris’tir. Bu söz yaşamımı açıklar. Saygılarımı sunarım, Matmazel. Yarın adamlarımla birlikte Jardin du Roi’da olacağım. Christophe’u Buffon Sokağı’na, daha önce bulunduğum yere, Mösyö Gondureau’ya yollayın. Mösyö, saygılar. Bir şeyiniz çalınacak olursa, bana gelin hemen, buldurturum, emirlerinizi beklerim.”</p>

    <p>Poiret, Matmazel Michonneau’ya, “Gördünüz mü! Bir de kimi budalalar polis sözcüğünü duydular mı deliye dönerler,” dedi. “Bu bey çok nazik bir adam, sizden istediği de son derece basit bir şey.”</p>

    <p>Ertesi gün, Vauquer Pansiyonu tarihinin en olağanüstü günleri arasında yer alacaktı. O zamana kadar, bu durgun yaşayışın en sivri olayı, sahte Kontes de l’Ambermesnil’in bir kuyrukluyıldız gibi belirişi olmuştu. Ama bu büyük günün heyecan verici olayları karşısında her şey solgunlaşacak, Madam Vauquer’in konuşmalarında durmamacasına bu günün sözü geçecekti. Bir kez, Goriot ile Eugène de Rastignac saat on bire kadar uyudular. Gece yarısı Gaité’den dönen Madam Vauquer, on buçuğa kadar yatakta kaldı. Vautrin’in ikram ettiği şarabı bitirmiş olan Christophe’un uzun uykusu pansiyonun işlerinde gecikmelere yol açtı. Poiret ile Matmazel Michonneau yemeğin gecikmesinden dert yanmadılar. Victorine ile Madam Couture’ne gelince onlar da epeyce uyku çekti. Vautrin sekize doğru çıkıp tam yemeğin getirildiği saatte döndü. Kısacası, on biri çeyrek geçeye doğru, Sylvie ile Christophe bütün kapıları çalarak sofranın hazır olduğunu söyledikleri zaman, kimse bağırıp çağırmadı. Sylvie ile uşağın ayrıldıkları sırada, Matmazel Michonneau herkesten önce aşağıya indi, ilacı Mösyö Vautrin’in gümüş bardağına boşalttı, bu bardakta, ötekilerle birlikte, ben-maride, Vautrin’in kahvesinin kreması ısınıyordu. Yaşlı kız, yapacağını yapmak için, pansiyonun bu özelliğinden yararlanmıştı. Yedi pansiyonerin bir araya gelmesi pek de kolay olmadı. Eugène, herkesten sonra, gerine gerine inerken, bir uşak kendisine Madam de Nucingen’in bir mektubunu verdi. Mektup şöyleydi:</p>

    <div class="letter html5_article">
      <p>“Size karşı ne yersiz bir gurur, ne de kin duyuyorum, dostum. Gece yarısından sonra ikiye kadar bekledim sizi. Sevilen bir varlığı beklemek! Bu işkenceye uğramış olanlar başka hiç kimseye çektirmezler onu. Görüyorum ki ilk olarak seviyorsunuz. Ne oldu? Çok kaygılandım. Yüreğimin gizlerini vermekten korkmasam, hemen çıkıp başınıza gelen iyi ya da kötü şeyi öğrenirdim. Ama yaya olsun, arabayla olsun, o saatte sokağa çıkmakla kendimi batırmış olmaz mıydım? Kadın olmanın mutsuzluğunu duydum. Yatıştırın beni, babamın size söylediklerinden sonra, neden gelmediğinizi açıklayın. Küserim, ama bağışlarım. Hasta mısınız? Neden buradan bu kadar uzakta oturuyorsunuz? Ne olur, bir ses verin. Hemen görüşüyoruz, değil mi? İşiniz varsa, bir tek sözcük yeter. ‘Hemen geliyorum’ ya da ‘Hastayım’deyin. Ama rahatsız olsanız, babam gelip bana söylerdi. Ne oldu ki?..”</p>
    </div>

    <p class="margin">“Evet, ne oldu!” dedi Eugène, mektubu bitirmeden buruşturup yemek odasına koştu. “Saat kaç?”</p>

    <p>Vautrin kahvesine şeker atıyordu, “On bir buçuk,” dedi.</p>

    <p>Zindan kaçağı, kimi fazlasıyla manyetik kişilere vergi olan ve söylendiğine göre, akıl hastanelerinde azgın delileri yatıştıran soğukça büyüleyici bakışla baktı Eugène’e. Eugène’in elleri, ayakları baştan başa titredi. Sokakta bir araba gürültüsü duyuldu, sonra Mösyö Taillefer’in uşaklarının özel kılığını taşıyan bir uşak pürtelaş içeriye girdi. Madam Couture hemen tanımıştı onu.</p>

    <p>“Matmazel, babanız sizi istiyor!” diye atıldı uşak. “Büyük bir felaket oldu. Mösyö Frédéric düelloda dövüşmüş, alnından bir kılıç yarası almış, hekimler kurtulmasından umudu kestiler; vedalaşmaya zor zaman bulacaksınız, aklı da başında değil artık.”</p>

    <p>“Zavallı delikanlı!” diye haykırdı Vautrin. “Tam otuz bin frank geliri olur da hiç dövüşür mü insan? Şu gençler nasıl davranacaklarını bilmiyorlar.”</p>

    <p>“Mösyö!” diye bağırdı Eugène.</p>

    <p>“Ne var, ne oldu, koca çocuk?” dedi Vautrin, sakin sakin kahvesini içip bitirdi. Matmazel Taillefer bu işlemi öyle büyük bir dikkatle izliyordu ki herkesi şaşkına çeviren olağanüstü olay karşısında heyecanlanması olanaksızdı. “Paris’te her sabah düellolar yapılmıyor mu?”</p>

    <p>“Ben de seninle geliyorum, Victorine,” diyordu Madam Couture.</p>

    <p>İki kadın şallarını, şapkalarını almadan uçuverdiler. Victorine, ayrılırken, yaşlı gözlerle, “Mutluluğumuzun bana gözyaşı döktüreceğini ummazdım,” diyen bir bakışla Eugène’e baktı.</p>

    <p>“Bak şu işe! Siz peygamber misiniz Mösyö Vautrin?” dedi Madam Vauquer.</p>

    <p>Vautrin, “Ben her şeyimdir,” diye yanıtladı.</p>

    <p>“Ne tuhaf!” dedi Madam Vauquer, bu olay konusunda bir sürü gereksiz tümce sıraladı. “Ölüm hiç düşüncemizi sormadan alıyor bizi. Çoğu zaman da gençler yaşlılardan önce gidiyor. Biz kadınlara ne mutlu, düelloyla ilgimiz yok, ama bizde de erkeklerde bulunmayan hastalıklar var. Çocuk doğuruyoruz, analık derdi de bayağı uzun sürüyor! Devlet kuşu kondu Victorine’in başına! Babası onu benimsemek zorunda.”</p>

    <p>Vautrin, Eugène’e bakarak, “İşte böyle,” dedi, “dün meteliksizdi, bugün milyonları var.”</p>

    <p>“Ne dersiniz, Mösyö Eugène, turnayı gözünden vurdunuz,” diye atıldı Madam Vauquer.</p>

    <p>Goriot Baba bu sözü duyunca üniversiteliye baktı, elinde buruşturulmuş mektubu gördü.</p>

    <p>“Bitirmediniz! Ne demek bu? Yoksa siz de ötekiler gibi misiniz?” diye sordu ona.</p>

    <p>Eugène, Madam Vauquer’e, herkesi şaşırtan bir dehşet ve tiksinti içinde, “Madam, hiçbir zaman Matmazel Victorine’le evlenmeyeceğim,” dedi.</p>

    <p>Goriot Baba, üniversitelinin elini yakalayıp sıktı. Öpmek isterdi bu eli.</p>

    <p>“Hele durun bakalım!” dedi Vautrin. “İtalyanların güzel bir sözü vardır: <em>col tempo</em><a class="si-noteref epub-type_noteref" href="#f47" id="ref_f47">47</a>!”</p>

    <p>Madam de Nucingen’in adamı, Rastignac’a, “Yanıtınızı bekliyorum,” dedi. “Geleceğimi söyleyin.”</p>

    <p>Adam gitti. Eugène dikkatli davranmasını önleyen, şiddetli bir öfke içindeydi. Yüksek sesle kendi kendine konuşarak, “Ne yapmalı?” diyordu. “Hiç kanıt yok.”</p>

    <p>Vautrin gülümsemeye başladı. Bu sırada, içtiği ilaç etkisini göstermeye başlıyordu. Bununla birlikte, zindan mahkûmu öylesine güçlüydü ki kalktı, Rastignac’a baktı, derinden gelen bir sesle, “Delikanlı, talih kuşu başımıza biz uyurken konar,” dedi.</p>

    <p>Sonra da kaskatı devriliverdi.</p>

    <p>“Demek ilahî adalet diye bir şey var,” dedi Eugène.</p>

    <p>“Ne var, ne oldu bu Mösyö Vautrinciğe?”</p>

    <p>Matmazel Michonneau, “İnme indi,” diye atıldı.</p>

    <p>“Sylvie, kızım, koş, hekimi çağır,” dedi dul kadın. “Ah, Mösyö Rastignac, siz de hemen Mösyö Bianchon’a koşun. Sylvie bizim hekimi, Mösyö Grimprel’i bulamaz belki.”</p>

    <p>Rastignac, bu tüyler ürpertici mağarayı terk etmek için bir bahane bulmanın mutluluğu içinde, koşa koşa çıkıp gitti.</p>

    <p>“Christophe, hadi sen de eczacıya koş, bir inme ilacı iste.”</p>

    <p>Christophe de çıktı.</p>

    <p>“Yahu, Goriot Baba, siz de yukarıya, odasına taşımamıza yardım etsenize.”</p>

    <p>Vautrin kucaklandı, merdivenden çıkarılıp yatağına yatırıldı.</p>

    <p>“Ben bir işinize yaramam, kızıma gideceğim,” dedi Mösyö Goriot.</p>

    <p>“Seni gidi koca bencil!” diye bağırdı Madam Vauquer. “Dilerim köpek ölümüyle geberirsin.”</p>

    <p>Matmazel Michonneau, Poiret’nin yardımıyla, Vautrin’in giysilerini çıkarmıştı, Madam Vauquer’e, “Gidin, bir bakın bakalım, eteriniz var mı?” dedi.</p>

    <p>Madam Vauquer, Matmazel Michonneau’yu savaş alanının tek efendisi olarak bırakıp odasına indi.</p>

    <p>“Hadi bakalım, gömleğini çıkarıp çabucak çevirin! Beni çıplak adam görmekten kurtarın da bir işe yaramış olun bari,” dedi Michonneau Poiret’ye. “Baba<a class="si-noteref epub-type_noteref" href="#f48" id="ref_f48">48</a> gibi durmaktan başka bir yaptığınız yok.”</p>

    <p>Vautrin döndürüldü, Matmazel Michonneau omzuna sert bir şaplak indirdi ve kırmızı yerin ortasında iki uğursuz harf apak beliriverdi.</p>

    <p>Matmazel Michonneau Vautrin’in gömleğini giydiriyor, Poiret de ayakta tutuyordu.</p>

    <p>“Üç bin frank ödülü kolayca kazanıverdiniz işte,” dedi, yatırırken de, “Uf! Amma da ağırmış!” diye ekledi.</p>

    <p>Yaşlı kız heyecanla, “Susun! Ya kasa masa varsa?” dedi, gözleri duvarları deler gibiydi, odanın en ufak eşyalarına bile yiyecekmiş gibi bakıyordu. “Bir bahane bulabilsek de şu çekmeceyi açabilsek!” diye ekledi.</p>

    <p>“Belki de kötü bir şey yapmış oluruz,” diye yanıtladı Poiret.</p>

    <p>“Hayır. Çalınmış para, herkesin olduğundan, hiç kimsenin değildir. Ama zamanımız yok,” dedi. “Vauquer karısının ayak seslerini duyuyorum.”</p>

    <p>“Eteri getirdim,” dedi Madam Vauquer. “Hey Tanrım! Serüvenler günü bugün. Tanrım! Bu adam hasta olamaz, piliç gibi apak.”</p>

    <p>“Piliç gibi mi?” diye yineledi Poiret.</p>

    <p>Dul kadın elini hastanın göğsüne koydu.</p>

    <p>“Yüreğinin vuruşu düzgün,” dedi.</p>

    <p>“Düzgün mü?” dedi Poiret şaşkınlıkla.</p>

    <p>“Çok iyi.”</p>

    <p>“Öyle mi?” diye sordu Poiret.</p>

    <p>“Şuna bakın! Uyur gibi, Sylvie de hekim çağırmaya gitti. Baksanıza, Matmazel Michonneau, eteri tutunca, kuvvetle burnuna çekiyor. Gaz bununki, midesinden. Nabzı iyi. Türk gibi güçlü. Midesinin üstündeki şu kürke bakın, Matmazel; yüz yıl yaşayacaktır bu adam! Perukası da bayağı güzel oturmuş. Vay! Yapışıkmış, saçları takma, kızıl olduğu için herhalde. Derler ki kızıl saçlılar ya hepten iyi olurmuş, ya hepten kötü. O iyilerden demek?”</p>

    <p>“Asmak için iyi,” dedi Poiret.</p>

    <p>Matmazel Michonneau, “Güzel bir kadının boynuna demek istiyorsunuz galiba,” diye atıldı hemen. “Siz gidin hadi, Mösyö Poiret. Hastalandınız mı sizlere bakmak biz kadınlara düşer. Bir işe yaramak istiyorsanız, gidin, dolaşın,” diye ekledi. “Mösyö Vautrinciğimizi Madam Vauquer ile ben bekleriz.”</p>

    <p>Poiret, efendisinden tekme yemiş bir köpek gibi, hiç homurdanmadan, usulca gitti. Rastignac yürümek, hava almak için çıkmıştı, bunalıyordu. Tam saatinde işlenen bu cinayeti önlemek istemişti dün. Ne olmuştu? Ne yapmalıydı? Suç ortağı olacağım diye titriyordu. Vautrin’in soğukkanlılığı daha bir ürpertiyordu onu.</p>

    <p>“Ama Vautrin konuşmadan ölürse,” diyordu içinden.</p>

    <p>Ardına bir köpek sürüsü düşmüşçesine, Luxembourg Bahçesi’nin ağaçlık yollarında dolaşıyordu, havlamalar işitir gibiydi.</p>

    <p>“Merhaba!” diye bağırdı Bianchon, <em>Le Pilote</em>’u okudun mu?”</p>

    <p><em>Le Pilote</em>, Mösyö Tissot’nun yönettiği radikal bir taşra gazetesiydi, sabah gazetelerinden birkaç saat sonra, günün haberlerini veren bir baskı yapar; o zaman bu haberler taşra illerinde öbür gazetelerdekilere göre yirmi dört saatlik bir öncelik kazanırdı.</p>

    <p>“Müthiş bir haber var,” dedi Cochin Hastanesi’nin yatılı tıp öğrencisi, Taillefer’in oğlu eski muhafız alayı subaylarından Kont Franchessini’yle düello etmiş; o da kılıcını iki parmak saplamış alnına. Küçük Victorine Paris’in en zengin partilerinden biri oluverdi işte. Hey Tanrım! Bir bilseymişiz! Ne kumardır şu ölüm! Victorine’in sana alıcı gözle baktığı doğru muydu?”</p>

    <p>“Kes sesini, Bianchon, hiçbir zaman evlenmeyeceğim onunla. Çok hoş bir kadını seviyorum ben, o da beni seviyor, ben...”</p>

    <p>“Sadakatsiz olmamak için akıntıya kürek çeker gibi konuşuyorsun. Taillefer efendinin servetini gözden çıkarmaya değer bir kadın göstersene bana.”</p>

    <p>“Bütün ifritler benim arkama mı düşmüş?” diye haykırdı Rastignac.</p>

    <p>Bianchon, “Ne ifriti? Deli misin sen?” dedi. “Elini versene bana. Nabzına bakayım. Ateşin var.”</p>

    <p>“Sen Vauquer Ana’nın oraya git,” dedi Eugène. “Vautrin alçağı ölü gibi yıkılıverdi.”</p>

    <p>“Ya!” dedi Bianchon, Rastignac’ı yalnız bıraktı. “Kuşkularımı doğruluyorsun, gidip anlayayım.”</p>

    <p>Hukuk öğrencisinin uzun gezintisi görkemli bir gezinti oldu. Bir bakıma bilincinde dolaştı. Yalpaladı, ölçüp biçti, belki duraladı, ama dürüstlüğü bu zorlu ve korkunç çekişmeden her denemeye dayanan bir demir çubuk gibi sağlam çıktı. Goriot Baba’nın dün anlattıkları geldi aklına, Delphine’in evinin yakınında, Artois Sokağı’nda bulunan ev geldi; mektubu çıkarıp baştan okudu, öptü. “Böyle bir aşk, benim için cankurtaran simididir,” dedi içinden. “Bu zavallı ihtiyarcık çok acılar çekmiş yüreğinden. Acıları hakkında hiçbir şey söylemiyor, ama kim sezmez ki! Ben de kendi babammış gibi üstüne titreyeceğim onun, sayısız sevinçler tattıracağım ona. Delphine beni seviyorsa, sık sık evime gelip günü onun yanında geçirir. O koca Kontes de Restaud alçak kadının biri, babasını kapıcı bile yapabilir. Canım Delphineciğim! İhtiyarcığa karşı çok daha iyi o, sevilmek hakkı. Ah! Bu akşam mutlu olacağım demek!” Saatini çıkardı, hayranlıkla baktı. “Her işim yolunda gitti! İnsanlar birbirlerini her zaman için sevdiler mi karşılıklı yardımlarda bulunabilirler, alabilirim bu saati. Hem yükseleceğim nasıl olsa, ben de yüz kat fazlasını veririm ona. Bu bağıntıda ne bir suç var, ne de en sert erdeme kaş çattırtacak bir şey. Nice dürüst insanlar böyle ilişkiler kuruyor! Hiç kimseyi aldatmayalım; yalandır bizi alçaltan. Yalan söylemek, el çekmek değil midir? Çoktan ayrılmış o kocasından. Ben de konuşacağım o Alsace’lıyla, mutlu etmesi olanaksız olan bu kadını bana bırakmasını söyleyeceğim.”</p>

    <p>Rastignac’ın çarpışması uzun zaman sürdü. Yengi gençlik erdemlerinde kaldı, ama saat dört buçuğa doğru, karanlık çökerken, yenilmez bir meraka kapıldı, bir daha dönmemeye yemin ettiği Vauquer Pansiyonu’nun yolunu tuttu. Vautrin’in ölüp ölmediğini merak ediyordu. Bianchon Vautrin’e bir kusturucu vermiş, çıkardıklarını da kimyasal açıdan çözümlemek ereğiyle hastanesine yollamıştı. Matmazel Michonneau’nun bunları attırtmak için harcadığı çabayı görünce, kuşku artmıştı. Öte yandan, Vautrin de Bianchon’un pansiyonun bu neşe kaynağına karşı bir komplodan kuşkulanmamasına olanak bırakmayacak kadar çabuk iyileşmişti. Böylece, Rastignac’ın döndüğü saatte, Vautrin yemek odasında, sobanın yanında, ayakta duruyordu. Pansiyonerler Taillefer’ in oğlunun düello haberi nedeniyle her zamankinden erken gelmişlerdi, olayın ayrıntılarını ve Victorine’in yazgısı üzerindeki etkisini merak ediyorlardı, Goriot Baba’dan başka hepsi oradaydı, bu serüven hakkında çene yarıştırıyorlardı. Eugène içeriye girince, gözleri sarsılmaz Vautrin’in gözleriyle karşılaştı, bakışı yüreğinin öyle derinliklerine işledi ki burada birkaç kötü teli öyle zorlu bir biçimde sarstı ki, Rastignac titredi.</p>

    <p>“Gördün mü, yavrum,” dedi zindan kaçağı, “ecel daha uzun zaman baş edemeyecek benimle. Bu hanımlara bakılırsa, bir öküzde bile can bırakmayacak bir beyin kanamasına aslanlar gibi dayanmışım.”</p>

    <p>“Bir boğada da can bırakmazdı,” diye atıldı dul Vauquer.</p>

    <p>Vautrin Rastignac’ın düşüncelerini sezer gibi oldu, kulağına eğilerek, “Yoksa yaşadığımı görünce üzüldünüz mü?” dedi. “İmanına kadar sağlam bir adamın işi bu.”</p>

    <p>Bianchon, “İki gün önce Matmazel Michonneau Azrail-Çatlatan diye anılan bir adamdan söz ediyordu; bana kalırsa bu ad size çok yaraşır,” dedi.</p>

    <p>Bu sözcük Vautrin üzerinde bir yıldırım etkisi yaptı, sarardı, sendeledi, manyetik bakışı Matmazel Michonneau’nun üzerine bir güneş ışını gibi düştü, bu istem akımı dizlerini kırdı kocamış kızın; kendini bir iskemleye bıraktı. Poiret, tehlikede olduğunu anlayarak çabucak Vautrin ile onun arasına geldi. Kürek mahkûmunun yüzü, gerçek yaradılışını gizleyen yumuşak maskeyi atınca, öylesine vahşice anlamlı olmuştu. Daha bu dramdan hiçbir şey anlamamakla birlikte, tüm pansiyonerler şaşırıp kaldılar. Bu sırada, birkaç kişinin ayak sesleri ile askerlerin sokağın taşları üzerinde çınlayan silah gürültüleri duyuldu. Collin’in pencerelere, duvarlara bakarak içgüdüyle bir çıkış yeri aradığı anda, salonun kapısında dört adam göründü. Birincisi güvenlik polisi şefi, öbür üçü zabıta amiriydi. Zabıta amirlerinden biri, “Yasa ve kral adına,” diye başladı, sözleri bir şaşkınlık uğultusu içinde duyulmaz oldu.</p>

    <p>Hemen sonra, yemek odasında tam bir sessizlik başladı, hepsinin de eli yan ceplerinde dolu tabancalarını tutan üç adama yol vermek için pansiyonerler açıldılar. Memurların ardından gelen iki jandarma salon kapısını tuttu, iki jandarma da merdivene açılan kapıda belirdi. Evin ön duvarı boyunca uzanan çakıllı yolda birçok askerin ayak ve silah sesleri duyuldu. Bütün bakışların ister istemez kendi üzerinde durduğu Azrail-Çatlatan için hiçbir kaçış umudu kalmamıştı. Şef ona doğru gitti, önce başına öyle bir vuruş vurdu ki perukası düşüverdi ve Collin’in başı tüm dehşetiyle ortaya çıktı. Kendilerine kurnazlıkla karışık tüyler ürpertici bir güç niteliği veren, kiremit rengi, kısa saçlar eşliğinde, gövdeyle uyum durumunda bulunan bu başla bu yüz, cehennem ateşlerinin ışığı vurmuşçasına bir akıl ışığıyla aydınlandı. Onun dününü, bugününü, yarınını, şaşmaz öğretisini, gönlünün dilediğini yapma tutkusunu, düşünce ve eylemlerindeki alaycılığın, her şeye yatkın yapısındaki gücün kendisine sağladığı yüceliği, kısacası tüm Vautrin’i anlayıverdi herkes. Yüzü kıpkırmızı oldu, gözleri bir yabankedisinin gözleri gibi parladı. Olduğu yerde, öylesine bilinmedik bir yer yabansı bir güç belirten bir deviniyle sıçradı, öyle bir kükredi ki bütün pansiyonerler dehşet çığlıkları kopardı. Bu aslan devinisi ve bu genel uğultu üzerine, polisler tabancalarını çektiler. Collin silahların horozlarının parladığını görünce tehlikeyi anladı, birdenbire insan güçlerinin en büyüğünü gösterdi. Korkunç ve etkileyici bir şeydi bu! Yüzü dağları yerinden oynatabilen, ama göz açıp kapayıncaya dek bir damla suyla eriyiveren, şu dumanlı buharla dolu bir kazanla karşılaştırılabilecek bir oluşum geçirdi. Öfkesini soğutan su damlası, şimşek gibi hızlı bir düşünceydi. Gülümsemeye başladı, perukasına baktı.</p>

    <p>“Nazik bir gününde değilsin,” dedi güvenlik polisi şefine. Bir baş işaretiyle jandarmaları çağırarak onlara ellerini uzattı. “Jandarma efendiler, kelepçeyi takın bakalım, isterseniz parmak kelepçesini takın. Karşı koymadığıma burada bulunan insanları tanık gösteriyorum.” Salonda lav ile ateşin bu insan volkanından püskürüp geri girişindeki çabukluğun yol açtığı bir hayranlık uğultusu duyuldu. Kürek mahkûmu ünlü polis müdürüne bakarak, “Takım yattı, mahkeme levazımcısı,” dedi.</p>

    <p>Sainte-Anne Sokağı’nın ünlü adamı horgörü dolu bir havayla, “Hadi, soyun şunu,” dedi.</p>

    <p>“Neden?” dedi Collin. “Aramızda kadınlar var. Hiçbir şeyi inkâr etmiyorum, teslim oluyorum.”</p>

    <p>Bir an durdu, şaşırtıcı şeyler söyleyecek bir söylevci gibi topluluğa baktı. Bir çantadan tutuklama zaptını çıkarıp masanın ucuna ilişmiş olan ufak tefek, ak saçlı bir yaşlı adama dönerek,</p>

    <p>“Yaz, Lachappelle Baba,” dedi. “Yirmi yıl pranga cezasına çarptırılmış bulunan ve Azrail-Çatlatan diye adlandırılan Jacques Collin olduğumu kabul ediyorum; takma adımı hak ettiğimi de kanıtlamış bulunuyorum.” Pansiyonerlere döndü: “Şöyle elimin ucunu kaldıracak olsam, bu üç hafiye bütün kanımı Vauquer Ana’nın salonuna boşaltıverirdi. Bu herifler tuzak kurmanın türlü yollarını bilir.”</p>

    <p>Madam Vauquer bu sözleri işitince fenalaştı.</p>

    <p>“Tanrım! Gel de hasta olma! Ben de dün onunla Gaité’ye gitmiştim,” dedi Sylvie’ye.</p>

    <p>“Biraz filozof ol, anacığım,” dedi Collin. Sonra da, “Dün Gaité’ye, benim locama gelmiş olmak bir yıkım mı?” diye bağırdı. “Siz, bizden daha mı iyisiniz? Kangren olmuş bir toplumun pörsük üyelerisiniz siz, sizin yüreğinizdeki alçaklık yanında, bizim omuzlarımızdaki alçaklık çok hafif kalır. En iyiniz bile bana dayanamıyordu.” Gözleri Rastignac’ın üzerinde durdu, yüzündeki anlatımla çelişen, nazik bir gülümsemeyle gülümsedi ona. “Pazarlığımız hâlâ yürürlükte, meleğim, kabul edilirse elbet. Biliyor musunuz?” Şarkıya başladı:</p>

    <blockquote>
      <p>“Fanchette’im bir içim su,</p>

      <p>Sadeliği içinde.”</p>
    </blockquote>

    <p class="margin">“Hiç korkmayın,” diye ekledi, “alacağımı toplamasını bilirim ben. Bu herifler benden öyle korkarlar ki dolandırmaya kalkmak akıllarından bile geçmez.”</p>

    <p>Bu sesleniş ve bu adam, birdenbire, töreleri ve diliyle, bir çırpıda şakadan tüyler ürperticiye geçiverişleriyle, korkunç büyüklüğü, sadeliği ve bayağılığıyla zindanı canlandırıverirdi. Bir adam değildi artık Vautrin, tüm bir yozlaşmış ulusun, yabancı ve mantıklı, kaba ve çevik bir topluluğun örneğiydi. Collin bir anda bir tek duygu, pişmanlık bir yana, bütün insan duygularını canlandıran, cehennemsi bir şiir oluverdi. Bakışı hâlâ savaş isteyen, düşük meleğin bakışıydı. Rastignac bu suçlu yakınlığı kötü düşüncelerinin cezası gibi görerek gözlerini yere dikti. Collin korkunç bakışını topluluğun üzerinde dolaştırarak, “Beni kim ele verdi?” diye sordu. Gözleri Matmazel Michonneau’nun üzerinde durdu, “Sen, aynasız bozuntusu,” dedi, “sen çıkardın o sahte beyin kanamasını, meraklı karı! Ağzımdan çıkacak iki sözcükle sekiz güne varmadan kellen uçuverir. Ama bağışladım seni. Ben dindar adamım. Hem sen de değilsin beni satan. Ama kim?” Polislerin dolaplarını açıp öteberilerini aldıklarını işitti. “Vay! Yukarıyı araştırıyorsunuz, öyle mi!” diye bağırdı. “Kuşlar ayrıldı yuvadan, iki gün önce uçup gitti hepsi. Hiçbir şey öğrenemeyeceksiniz.” Birdenbire elini alnına vurdu. “Ticaret defterlerim burada,” dedi. “Şimdi anladım beni kimin sattığını. Olsa olsa Fakabasmaz alçağı olabilir. Yalan mı, aynasız baba?” dedi. “Paraların yukarıda kalış süresiyle çok uyuşuyor. Bir şeycikler kalmadı, hafiyeciklerim. Fakabasmaz’a gelince, dört yanına jandarmadan duvar da örseniz, on beş güne varmadan tahtalı köyü boyladığının resmidir. Bu Michonneau garibine ne verdiniz?” diye sordu polislere. “Bin kadar bir şey, değil mi? Ben çok daha fazla ederdim, çürümüş Ninon, paçavralı Pompadour, Père-Lachaise Venüs’ü. Bana önceden haber verseydin, altı bin frank girerdi cebine. Ya! Bu hiç aklına gelmemişti, değil mi, elden düşme oturak satıcısı, yoksa beni yeğ tutardın. Evet, bana para kaybettirtecek olan, can sıkıcı bir yolculuktan kurtulmak için verirdim bu parayı sana,” diyordu kelepçeler takılırken. “Bu adamlar kafamı bozmak için uzun süre sürükleyip duracaklar. Hemen zindana yollasalardı, Orfèvres Rıhtımı’ndaki alıklar ne yaparlarsa yapsınlar, çabucak dönerdim işimin başına. Generallerini, iyi yürekli Azrail-Çatlatan’ı kaçırtmak için canlarını bile verirler. İçinizde hanginizin uğrunda her şeyi yapmaya hazır olan on bin kardeşi var?” diye sordu gururla. “İyi bir yürek var burada,” dedi göğsünü döverek, “kimsecikleri ele vermedim hiçbir zaman!” Yaşlı kıza döndü: “Baksana şunlara, aynasız karı,” dedi. “Bana dehşetle bakıyorlar, ama sen tiksintiden midelerini bulandırıyorsun. Görüp göreceğin bu işte.” Bir an durarak pansiyonerleri seyretti. “Budala mısınız siz! Hiç kürek mahkûmu görmediniz mi? Karşınızda gördüğünüz Collin ayarında bir kürek mahkûmu, başkaları kadar alçak olmayan ve öğrencisi olmakla övündüğüm Jean-Jacques’ ın dediği gibi toplumsal anlaşmanın derin umut kırıkları karşısında ayaklanan bir kişi. Kısacası, yığın yığın mahkemelerine, jandarmalarına, hazinelerine kulak asmadan, tek başıma hükümete karşı çıkıyorum ve onu aldatıyorum.”</p>

    <p>“Vay anasını!” dedi ressam, “esaslı resmi yapılır hani.”</p>

    <p>Collin polis şefine döndü:</p>

    <p>“Söylesene, Dulkarı (mahkûmların giyotine verdikleri korkunç şiirli ad) çobanı cellat hazretlerinin şövalyesi,” dedi, “erkek ol biraz, Fakabasmaz mı sattı beni, söyle. Başka birinin cezasını onun çekmesini istemem, adaletsizlik olur.”</p>

    <p>Bu sırada, odasında her şeyi arayıp deftere geçirmiş olan memurlar döndü, alçak sesle başlarıyla konuştular. Tutanak tamamlanmıştı.</p>

    <p>Vautrin pansiyonerlere, “Beyler, beni götürecekler şimdi,” dedi. “Burada kaldığım sürece hepiniz iyi davrandınız bana, bundan dolayı minnet duyacağım. Sizlere veda ediyorum. Sizlere Provence’tan incir yollamama da izin vereceğinizi umarım.” Birkaç adım yürüdü, dönüp Rastignac’a baktı, sözlerindeki sertlikle çok garip bir biçimde çelişen, yumuşak ve kederli bir sesle, “Tanrı’ya emanet ol, Eugène,” dedi. “Başın dara düşecek olursa, sana sadık bir dost bıraktığımı unutma.” Kolundaki kelepçeye karşın, savunma durumuna geçti, bir savunma hareketi yaptı, bağırdı: “Bir iki!” Sonra atıldı. “Başına bir dert gelirse, oraya başvur. Adam olsun, para olsun, hepsi emrinde.”</p>

    <p>Garip adam sözlerini Rastignac ile kendisinden başkasının anlamaması için bir sürü maskaralık katmıştı işin içine. Jandarmalar, askerler ve polis memurları evden ayrıldıktan sonra, hanımının şakaklarını sirkeyle ovmakta olan Sylvie şaşkın pansiyonerlere baktı, “Doğrusu ya, ne de olsa iyi bir adamdı,” dedi.</p>

    <p>Bu olayın herkes üzerinde yarattığı duygu akınının, duygu çeşitliliğinin büyüsü bu tümceyle bozuluverdi. Pansiyonerler birbirlerini inceledikten sonra, hepsi aynı anda Matmazel Michonneau’yu görüverdiler, bir mumya kadar cılız, kuru ve soğuktu, şapkasının siperliği bakışlarındaki anlatımı yeterince gizlemeyecek diye korkuyormuş gibi, gözlerini yere dikmişti. Ne zamandır sevimsiz buldukları bu yüz birdenbire açıklanıverdi. Kusursuz birliği ortak bir tiksintiyi belirten, boğuk bir mırıltı duyuldu. Matmazel Michonneau bu mırıltıyı işitti ve olduğu yerde kaldı. Bianchon yanındakine doğru eğildi, alçak sesle, “Bu karı yine bizimle yemek yiyecekse ben basıp giderim,” dedi.</p>

    <p>Göz açıp kapayıncaya kadar, Poiret’den başka herkes, tıp öğrencisinin önerisine hak verdi, o da, herkesin desteğinden aldığı güçle, yaşlı pansiyonere doğru ilerledi.</p>

    <p>“Siz Matmazel Michonneau’nun yakın dostusunuz,” dedi, “konuşun onunla, hemen şu anda gitmesi gerektiğini anlatın.”</p>

    <p>Poiret şaşkınlık içinde, “Hemen şu anda mı?” diye yineledi.</p>

    <p>Sonra yaşlı kızın yanına geldi, kulağına bir şeyler söyledi. O da bir yılan bakışıyla pansiyonerlere bakarak, “Ama ben kiramı ödemiştim, ben de herkes gibi paramla kalıyorum,” dedi.</p>

    <p>“Olsun, aramızdan para toplayıp veririz,” dedi Rastignac.</p>

    <p>Matmazel Michonneau üniversiteliye soru dolu ve zehirli bir bakışla bakarak, “Beyefendi Collin’i tutuyor, nedenini anlamak güç değil,” diye karşılık verdi.</p>

    <p>Eugène bu sözü duyunca yaşlı kadının üzerine atılıp onu boğmak istercesine fırlayıverdi. Kalleşliğini anladığı bu bakış, ruhuna korkunç bir ışık düşürmüştü.</p>

    <p>“Bırakın şunu,” diye atıldı pansiyonerler.</p>

    <p>Rastignac kollarını kavuşturdu, sesini çıkarmadı.</p>

    <p>Ressam Madam Vauquer’e dönerek, “Şu Matmazel Yahuda’nın işini bitirelim,” dedi. “Madam, siz Michonneau’ yu kapı dışarı etmezseniz, hepimiz bırakırız kümesinizi, üstelik de her gittiğimiz yerde burasının hafiyelerle, zindan kaçaklarıyla dolu olduğunu söyleriz. Yok, bizi dinler de onu kapı dışarı ederseniz, hiçbirimiz bir daha ağzımıza almayız bu olayı. Aslına bakılırsa, en iyi çevrelerde bile olabilir böyle şeyler, kürek mahkûmlarının alnına damga vurulup da Parisli burjuva kılığına girmeleri, böyle soytarılık etmeleri yasaklanırsa, o başka.”</p>

    <p>Bu konuşmadan sonra, bir mucize olmuşçasına, Madam Vauquer sağlığına yeniden kavuştu, doğrulup kollarını kavuşturdu, gözlerini açtı. Kuru ve duru görünüyordu gözleri, “Ah, Mösyöcüğüm, siz benim pansiyonumu batırmak mı istiyorsunuz?” dedi. “Bir kez Mösyö Vautrin...” Birden kendi sözünü kendisi kesti. “Of, Tanrım! Onu namuslu adam adıyla anmaktan kendimi alamıyorum,” diye söylendi. Sonra yüksek sesle ekledi: “Zaten dairelerden biri boşaldı, siz de tutmuş, herkesin yerine yerleşmiş olduğu bir sırada iki tanesi daha boşalsın istiyorsunuz.”</p>

    <p>Bianchon, “Hadi, efendiler, şapkalarımızı alalım, gidip Sorbonne Meydanı’nda, Flicoteaux’da yiyelim yemeğimizi,” dedi.</p>

    <p>Madam Vauquer hangi yolun daha kârlı olduğunu bir bakışta hesaplayıverdi, Matmazel Michonneau’nun yanına gitti yuvarlana yuvarlana, “Hadi güzelim, herhalde pansiyonumun batmasını istemezsiniz, değil mi?” dedi. “Bu efendilerin beni nasıl bir noktaya getirdiklerini görüyorsunuz; bu akşamlık odanıza çıkın.”</p>

    <p>“Yok öyle şey, yok öyle şey!” diye bağırdı pansiyonerler. “Hemen çeksin arabasını.”</p>

    <p>Poiret acıklı bir tavırla, “Ama kadıncağız yemek bile yemedi,” dedi.</p>

    <p>Birkaç kişi, “Gitsin, canı nerede isterse orada yesin,” diye bağırdı.</p>

    <p>“Hafiye karı dışarı!”</p>

    <p>“Hafiyeler dışarı!”</p>

    <p>Poiret birdenbire koçların aşktan aldıkları cesaret düzeyine yükseldi, “Efendiler, karşı cinsten bir kimseye saygı gösterin,” diye atıldı.</p>

    <p>“Hafiyelerin cinsi olmaz,” dedi ressam.</p>

    <p>“İmanım <em>cinsarama</em>!”</p>

    <p>“<em>Kapıyarama</em>!”</p>

    <p>“Efendiler, kabalık derler bunun adına. Adam kovmanın da bir yolu yordamı vardır. Paramızı verdik, kalıyoruz,” dedi Poiret, kasketini başına geçirdi, Madam Vauquer’in söz anlatmaya çalıştığı Matmazel Michonneau’nun yanında bir iskemleye oturdu.</p>

    <p>Ressam güldürücü bir tavırla, “Çapkın!” dedi. “Seni gidi küçük çapkın, seni!”</p>

    <p>“İyi ya, siz gitmezseniz, biz gidiyoruz,” dedi Bianchon.</p>

    <p>Pansiyonerler hep birden salona yönelir gibi yaptılar.</p>

    <p>“Matmazel, derdiniz ne sizin,” diye atıldı Madam Vauquer. “Ben battım. Kalamazsınız artık, yoksa işi sertliğe dökecekler.”</p>

    <p>Matmazel Michonneau kalktı.</p>

    <p>“Gidiyor! – Gitmiyor! – Gidiyor!” Birbiri ardından sıralanan bu sözcükler, hakkında söylenmeye başlanan sözlerdeki düşmanlık, Madam Vauquer’le alçak sesle görüşülen bir iki koşuldan sonra, Matmazel Michonneau’yu gitmek zorunda bıraktı. Tehdit dolu bir tavırla, “Madam Buneaud’ya gidiyorum,” dedi.</p>

    <p>“Nereye isterseniz gidin,” dedi Madam Vauquer, rekabet ettiği, dolayısıyla iğrenç bulduğu bir pansiyonu seçmesini acımasız bir aşağılama olarak görmüştü. “Buneaud’ya gidin, keçilere bile göbek attırtacak şaraplar içer, döküntücülerden alınmış yemekler yersiniz.”</p>

    <p>Pansiyonerler büyük bir sessizlik içinde iki sıra oldular. Poiret gitmesi mi, yoksa kalması gerektiğini bilmiyordu, Matmazel Michonneau’ya öyle içli içli baktı, öyle böncesine kararsız göründü ki pansiyonerler Michonneau’nun gitmesinin sevinci içinde, birbirlerine bakarak gülmeye başladılar.</p>

    <p>“Psi, psi, psi, Poiret,” diye bağırdı ressam. “Hadi, hop, hop, hoppalaa!”</p>

    <p>Müze Memuru tanınmış bir romansın başını güldürücü bir biçimde söylemeye başladı:</p>

    <blockquote>
      <p>“Düşünce Suriye yoluna,</p>

      <p>Yakışıklı Dunois...”</p>
    </blockquote>

    <p class="margin">“Hadi, gidin siz de, can atıyorsunuz, <em>trahit sua quemque voluptas</em>,<a class="si-noteref epub-type_noteref" href="#f49" id="ref_f49">49</a> dedi Bianchon.</p>

    <p>Belletici, “Herkes gözdesinin ardından gider: Vergilius’tan serbest çeviri,” dedi.</p>

    <p>Matmazel Michonneau kendisine bakarak koluna girecekmiş gibi yapınca, Poiret bu çağrıya dayanamadı, gidip yaşlı kıza kolunu verdi. Alkışlar patladı, bir kahkaha tufanı koptu: “Bravo, Poiret! – Koca moruk! – Apollon – Poiret. – Mars – Poiret. – Yiğit Poiret!”</p>

    <p>Bu sırada bir postacı girdi içeriye, Madam Vauquer’e bir mektup verdi. Kadıncağız mektubu okuduktan sonra iskemlesine yığıldı.</p>

    <p>“Kala kala evimi yıkmak kaldı artık!” dedi. “Yıldırım düştü evime. Taillefer’in oğlu saat üçte ölmüş. Zavallı delikanlıya beddua edip de bu hanımların iyiliğini dilemenin cezasını çekiyorum. Madam Couture ile Victorine eşyalarını istiyorlar, babasının yanında kalacaklarmış. Mösyö Taillefer kızının dul Couture’ü arkadaş olarak yanında alıkoymasına da izin vermiş. Dört daire boşalıverdi, beş pansiyoner birden eksildi!” Oturdu, ağladı ağlayacaktı. “Uğursuzluk girdi evime,” dedi.</p>

    <p>Sokakta birdenbire duran bir araba sesi yükseldi.</p>

    <p>“Al bir bela daha,” dedi Sylvie.</p>

    <p>Mutluluktan ışıl ışıl olup renklenmiş bir yüzle Goriot göründü birden, yeniden gençleşmiş diyeceği gelirdi insanın.</p>

    <p>“Goriot arabaya binmiş,” dedi pansiyonerler, “dünyanın sonu geldi!”</p>

    <p>Yaşlı adam bir köşede düşünceli düşünceli oturan Eugène’e gitti dosdoğru, kolunu tuttu, sevinçli bir tavırla, “Gelin,” dedi.</p>

    <p>“Olanlardan haberiniz yok mu sizin?” dedi Rastignac. “Vautrin bir kürek mahkûmuymuş, az önce tutukladılar. Taillefer’in oğlu da ölmüş.”</p>

    <p>“Peki, ama bize ne bunlardan?” diye yanıtladı Goriot Baba. “Sizin evde kızımla yemek yiyorum bu akşam, işitiyor musunuz? Sizi bekliyor, gelin!”</p>

    <p>Rastignac’ı kolundan öyle sert bir biçimde çekti ki zorla yürüttü onu, sanki sevgilisini kaçırıyordu.</p>

    <p>Ressam, “Yemeğimizi yiyelim,” diye bağırdı.</p>

    <p>Herkes iskemlesini alıp sofraya oturdu.</p>

    <p>“Gördünüz mü şu işi,” dedi Şişko Sylvie, “her iş ters gidiyor bugün, koyun etli fasulyem dibini tutmuş. Ne yapalım, siz de yanık yersiniz.”</p>

    <p>Madam Vauquer, masanın çevresinde on sekiz kişi yerine topu topu on kişi görünce, tek sözcük söylemeyi göze alamadı; ama herkes onu avutmaya, neşelendirmeye çalıştı. Gündüzlüler ilkin Vautrin’den ve o günün olaylarından söz ettilerse de çok geçmeden konuşmalarının dolambaçlı akışına uydular, düellolardan, kürekten, adaletten, düzeltilmesi gereken yasalardan, hapishanelerden söz etmeye başladılar. Sonra Jacques Collin’den, Victorine ile kardeşinden binlerce fersah uzaklaştılar. On kişi olmasına on kişiydiler ya yirmi kişi gibi bağırdılar. Her zamankinden daha kalabalıktılar sanki. O akşamki yemekle bir akşam önceki yemek arasındaki terk fark da bu oldu. Ertesi gün Paris’in günlük olayları arasında yutacak başka bir av bulacak olan bu bencil kalabalığın alışılmış umursamazlığı ağır bastı, Madam Vauquer bile birtakım umutlara kapılarak yatıştı, Şişko Sylvie’ye uydu.</p>

    <p>O gün akşama kadar Eugène için bir olağanüstü oyunlar dizisi olacaktı, kendini konuşmaları alışılmamış bir sevinç belirten, bunca heyecandan sonra, kulağında düşlerde işitilen sözler gibi çınlayan Goriot’nun arabasında bulduğu zaman, yaradılışındaki güce ve kafasının sağlamlığına karşın, düşüncelerini nasıl düzene sokacağını bilemiyordu.</p>

    <p>“Bu sabah bitti her şey. Üçümüz birlikte yiyoruz akşam yemeğini, birlikte, anlıyor musunuz? Dört yıl var ki Delphine’imle, minik Delphineciğimle oturup bir akşam yemeği yiyememiştim. Bütün akşam benimle olacak. Sabahtan beri sizin evdeyiz. Kolları sıvayıp bir ağır işçi gibi çalıştım. Eşyaların taşınmasına yardım ettim. Ah, bilmezsiniz, ne şekerdir o sofrada: ‘Bak, baba, şundan yesene, çok güzel olmuş.’ Ben de yiyemem o zaman. Ah, ne zamandır böyle sakin sakin oturmamıştım onunla.”</p>

    <p>“Ne oldu bugün böyle, dünya tersine mi döndü?” dedi Eugène.</p>

    <p>“Ne tersine dönmesi?” dedi Goriot Baba. “Dünya hiçbir zaman böyle güzel olmamıştı. Yalnızca sevinçli yüzler görüyorum sokakta, el sıkışan, kucaklaşan insanlar görüyorum; akşam yemeğini kızlarının evinde yiyecekmiş gibi, benim yanımda Café des Anglais’nin başgarsonuna ısmarladığı o güzel akşam yemeğini gövdeye indirecekmiş gibi mutlu insanlar. Onun yanında biber bile bal gibi tatlı olur ya...”</p>

    <p>“Yaşama geri döner gibiyim,” dedi Eugène.</p>

    <p>Goriot Baba, ön camı açarak, “Sürsene, be arabacı,” diye bağırdı. “Daha hızlı sür, beni on dakikada bildiğin yere götürürsen, yüz bahşiş var sana.”</p>

    <p>Arabacı bu sözü duyunca Paris’i yıldırım gibi geçmeye başladı.</p>

    <p>“Gitmiyor bu arabacı, gitmiyor,” diyordu Goriot Baba.</p>

    <p>Rastignac, “Beni böyle nereye götürüyorsunuz?” diye sordu.</p>

    <p>“Evinize,” dedi Goriot Baba.</p>

    <p>Araba Artois Sokağı’nda durdu. Önce Goriot Baba indi, hazzın en yüksek noktasında, hiçbir şeye dikkat etmeyen bir dul adam cömertliğiyle arabacıya on frank attı.</p>

    <p>“Hadi, çıkalım,” dedi Rastignac’a, onu avludan geçirip güzel görünüşlü, yeni bir evin üçüncü katında, arka yanda bir dairenin kapısına getirdi. Goriot Baba’nın kapıyı çalması bile gerekmedi. Madam de Nucingen’in oda hizmetçisi Thérèse onlara kapıyı açıverdi. Eugène kendini bir giriş, bir küçük salon, bir yatak odası ve bahçeye bakan bir çalışma odasından oluşan, sevimli bir bekâr dairesinde buldu. Eşyaları ve dekoru en güzel, en hoş şeylerle karşılaştırılabilecek küçük salonda, mumların ışığı içinde Delphine’i gördü: Delphine ateşin başında duran bir kanepeden kalktı, şöminenin sıcaklık siperini indirip sevgi dolu bir sesle, “Merhaba, hiçbir şeyin farkında olmayan Mösyö, bir de sizi getirtmek zorunda kaldık,” dedi.</p>

    <p>Thérèse çıktı. Üniversiteli Delphine’i kollarına aldı, coşkunlukla sıktı ve sevinçten ağladı. Bunca gerginliğin yüreğini de, kafasını da yorduğu bugün süresince gördükleriyle şimdi görmekte olduğu şey arasındaki bu son karşıtlık, Rastingnac’ı bir sinir bunalımına düşürmüştü.</p>

    <p>Goriot Baba kızına alçacık bir sesle, “Biliyordum seni sevdiğini,” derken, Eugène bitkin bir durumda, tek sözcük söylemeden, bu sihirbaz değneğinin nasıl vurulduğunu da anlayamadan kanepeye uzanmıştı.</p>

    <p>“Gel de gör hadi,” dedi Madam de Nucingen, elinden tutup bir odaya götürdü onu, bu odanın halıları, mobilyaları, en ufak ayrıntıları Delphine’in odasını anımsattı ona, yalnız boyutları daha küçüktü.</p>

    <p>“Bir yatak eksik,” dedi.</p>

    <p>Delphine kızardı, elini sıktı.</p>

    <p>“Evet, Mösyö,” dedi.</p>

    <p>Eugène ona baktı ve seven bir kadının yüreğinde yatan, gerçek ar duygusunun ne olduğunu anlayıverdi.</p>

    <p>“Siz her zaman tapılacak yaratıklardansınız,” dedi kulağına. “Evet, birbirimizi bu kadar iyi anladığımıza göre, söylemeyi göze alacağım, aşk ne kadar içten ve ateşli olursa, o kadar da gizli, gizemli olmalı. Hiç kimseye vermeyelim gizimizi.”</p>

    <p>Goriot Baba homurdanarak, “Ama ben herhangi bir kimse olmayacağım,” dedi.</p>

    <p>“İyi biliyorsunuz ki siz de ‘biz’siniz, siz...”</p>

    <p>“Hah, benim istediğim de buydu işte. Bana aldırmayacaksınız, değil mi? Her yerde bulunan, hiç görünmeyen, ama oralarda olduğu bilinen iyi bir ruh gibi gider gelirim. Ya! Delphinecik, minicik, miniminnacık, doğru söylememiş miyim: ‘Artois Sokağı’nda güzel bir daire var, onun için döşeyelim şurayı!’ Bir de istemiyordun. Canını nasıl ben verdimse, sevincini de ben verdim. Babalar mutlu olmak istiyorlarsa hep vermelidirler. Durmadan vereceksin, budur insanı baba yapan.”</p>

    <p>“Nasıl?” dedi Eugène.</p>

    <p>“Evet, istemiyordu, olur olmaz şeyler söylerler diye korkuyordu, sanki insanların söyledikleri mutlulukla birmiş gibi! Hem bütün kadınlar onun bu yaptığının düşünü kurarlar.”</p>

    <p>Goriot Baba kendi kendine konuşuyordu, Madam de Nucingen, Rastignac’ı çalışma odasına götürmüştü, burada, usulca alınmış da olsa, bir öpüş şakladı. Bu oda da dairenin şıklığıyla orantılıydı, öte yandan hiçbir şeyi eksik değildi.</p>

    <p>Delphine, sofraya oturmak üzere salona döndükleri sırada, “İstekleriniz iyice sezilmiş mi?” diye sordu.</p>

    <p>“Evet, fazlasıyla,” dedi Rastignac. “Bu öylesine eksiksiz lüksü, gerçekleşmiş olan bu güzel düşleri, genç ve kibar bir yaşayışın bütün şiirlerini öylesine duyuyorum ki hak etmemiş olamam, ama sizden armağan olarak kabul edemem bunları, yoksulluğum da...”</p>

    <p>Delphine, kadınların bir kuşkuyu daha iyi dağıtmak ereğiyle onu alaya almak için yaptıkları gibi sevimli bir biçimde dudak bükerek alaylı bir yetke havasıyla,</p>

    <p>“Vay, vay, daha şimdiden bana karşı koyuyorsunuz,” dedi.</p>

    <p>Eugène o gün süresince fazlasıyla köklü bir biçimde yoklamıştı kendini, Vautrin’in tutuklanması da içine yuvarlanmasına ramak kalan uçurumun derinliğini göstererek soylu duygularını ve anlayışını güçlendirmişti, soylu düşüncelerinin bu okşayıcı çürütülüşü karşısında boyun eğemezdi. Derin bir kedere kapıldı.</p>

    <p>“Nasıl!” dedi Madam de Nucingen. “Geri mi çeviriyorsunuz yoksa? Böyle bir geri çevirme ne demektir, biliyor musunuz? Gelecekten kuşku duyuyorsunuz, bana bağlanmayı göze alamıyorsunuz. Sevgime ihanet etmekten mi korkuyorsunuz yoksa? Beni seviyorsanız, ben de... sizi seviyorsam, böylesine önemsiz gönül borçlarından niçin kaçıyorsunuz? Bu bekâr eviyle uğraşmaktan ne kadar zevk aldığımı bilseydiniz, hiç duralamaz, benden özür dilerdiniz. Bende paranız vardı, ben de bu parayı güzel bir şeyde kullandım, işte bu kadar. Büyük sanıyorsunuz kendinizi, ama küçüksünüz. Çok daha fazlasını istiyorsunuz...” Eugène’in tutkulu bakışını gördü. “Sonra da en basit şeyler için naz ediyorsunuz. Beni sevmiyorsanız, peki, o zaman bir diyeceğim yok, kabul etmeyin. Yazgım bir sözcüğe bağlı. Söyleyin!” Bir an durduktan sonra, babasına döndü, “Baba, akıllıca bir şey söylesene şuna,” dedi. “Onurumuza ben de kendisi kadar düşkün değil miyim sanıyor?”</p>

    <p>Bu tatlı kavgayı dinlerken, Goriot Baba’nın yüzünde bir esrarkeşin kımıltısız gülümsemesi vardı. Delphine Eugène’in elini yakalayarak, “Çocuk, daha yaşamın eşiğindesiniz,” diye sürdürdü, “birçok insanlar için aşılmaz bir engel var önünüzde, bir kadın eli size bu engeli açıyor da siz geri çekiliyorsunuz! Ama başarıya ulaşacak, parlak bir servet edineceksiniz, başarı güzel alnınızda yazılı. Bugün size ödünç verdiğimi o zaman bana geri veremez misiniz? Eskiden kadınlar yarışmalarda kendi adlarına çarpışsın diye şövalyelerine zırhlar, kılıçlar, miğferler, örme zırhlar, atlar vermezler miydi? Benim size armağan ettiklerim de çağımızın zırhları, Eugène, bir şey olmak isteyenler için gerekli araçlar. Kaldığınız çatı katı babamınkine benziyorsa, hiç diyecek yok. Ne o, yemek de yemiyor muyuz yoksa? Beni üzmek mi istiyorsunuz? Yanıt versenize!” dedi elini sarsarak. “Hey Tanrım, baba, razı et şunu, yoksa çıkar giderim, bir daha da görmem yüzünü.”</p>

    <p>Goriot Baba, coşkusundan sıyrılarak, “Ben sizi razı edeceğim,” dedi. “Sevgili Mösyö Eugène, Yahudilerden borç alacaksınız, değil mi?”</p>

    <p>“Öyle gerekiyor,” dedi Eugène.</p>

    <p>“Tamam, düştünüz elime,” dedi yaşlı adam, bir yandan da meşini yıpranmış, kötü bir cüzdan çıkardı cebinden. “Ben de Yahudi oldum, tüm faturaları ödedim işte. Burada bulunan şeyler için tek kuruş borçlu değilsiniz. Çok bir para değil, fazla fazla beş bin frank. Bu parayı ben ödünç veriyorum size! Ben kadın değilim, beni geri çevirmezsiniz. Bir kâğıt parçasına bir senet yazıp verir, ileride de ödersiniz.”</p>

    <p>Hem Eugène’in, hem de Delphine’in gözlerinden aynı anda birkaç damla yaş döküldü, şaşkınlıkla birbirlerine baktılar. Eugène ihtiyarcığın elini tutup sıktı.</p>

    <p>“Ne var bunda! Sizler benim çocuklarım değil misiniz?” dedi Goriot.</p>

    <p>“Zavallı babacığım, nasıl becerdiniz bunu?” dedi Madam de Nucingen.</p>

    <p>“Tamam, geldik işte,” diye yanıtladı Goriot Baba. “Onu yakınına almaya razı olduktan sonra, gelin öteberileri alır gibi öteberileri aldığını görünce, ‘Bu kız sıkıntıya düşecek,’ dedim içimden. Avukat servetini ele geçirmen için kocana açılacak davanın altı aydan fazla süreceğini söylüyor. Ben de tuttum, bin üç yüz elli franklık sürekli gelirimi sattım; on beş bin frankla iyice sağlama bağlanmış, bin iki yüz franklık bir yaşam boyu yıllık gelir sağladım. Ana paranın geri kalanıyla da satıcılarınızın parasını ödedim, çocuklarım. Benim yukarıda, yılda elli tutan bir odam var, günde kırk ile prensler gibi yaşarım, yine de param artar. Hiçbir şeyimi eskitmiyorum, neredeyse giysi bile gerek değil bana. On beş gündür gizli gizli gülüyor, ‘Ne kadar mutlu olacaklar!’ diyordum. Mutlu değil misiniz?”</p>

    <p>“Of, baba! baba!” dedi Madam de Nucingen, babasının üzerine atıldı, o da onu kucağına aldı. Madam de Nucingen öpüşlere boğdu onu, sarı saçlarıyla yanaklarını okşadı, bu sevinçli, parlak, yaşlı yüz üzerine gözyaşları döktü. “Canım babacığım, baba diye sana derler işte! Hayır, yeryüzünde senin gibi bir baba daha yoktur. Eugène daha önce de seviyordu seni, şimdi nasıl sevecek!”</p>

    <p>Goriot Baba, on yıldan beri kızının yüreğinin kendi yüreği üzerinde vurduğunu duymamıştı.</p>

    <p>“Ama, çocuklarım,” dedi, “ama Delphinecik, sen beni sevinçten öldürmek istiyorsun! Zavallı yüreciğim çatlıyor. İşte böyle, Mösyö Eugène, ödeştik gitti!” Kızını öyle yabanıl, öyle çılgın bir kucaklayışla sıkıyordu ki “Of! Canımı acıtıyorsun!” dedi kızı. Goriot Baba sararak, “Canını mı acıttım!” dedi, insanüstü bir acıyla baktı ona. Bu Babalık İsası’nın yüzünü gereğince anlatabilmek için, insanların kurtarıcısının onlar yararına çektiği acıyı çizmek için palet prenslerinin bulduğu görüntülerde karşılaştırmalar aramak gerekirdi. Goriot Baba parmaklarının fazla sıktığı beli usulca öptü, soru dolu bir gülümsemeyle, “Yok, hayır, canını acıtmadım, hayır,” diye sürdürdü sözlerini; “o haykırışınla sen benim canımı acıttın. Bu bana daha pahalıya mal oldu,” dedi kızının kulağına, onu usulca öptü, “ama onun da payını vermek gerek, yoksa küser.”</p>

    <p>Eugène bu adamın tükenmez tutkunluğu karşısında taş kesilmişti, genç yaşta inançla bir olan şu saf hayranlığı belli ederek izliyordu onu.</p>

    <p>“Bütün bunlara layık olacağım,” diye atıldı.</p>

    <p>“Eugène’im, bu sözünüz ne kadar güzel!” Ve Madam de Nucingen, üniversiteliyi alnından öptü.</p>

    <p>“Senin için Matmazel Taillefer’i ve milyonlarını elinin tersiyle itti o,” dedi Goriot Baba. “Evet, sizi seviyordu o kızcağız, kardeşi öldükten sonra da karun gibi zengin oldu işte.”</p>

    <p>“Bunlardan ne diye söz etmeli?” diye atıldı Rastignac.</p>

    <p>Delphine kulağına eğildi, “Eugène, bu akşam bir pişmanlık duydum şimdi,” dedi. “Ah! Sizi çok seveceğim! Hem de her zaman.”</p>

    <p>“İşte evlenmelerinden bu yana en mutlu günüm,” diye haykırdı Goriot Baba. “Ulu Tanrı varsın istediği kadar acı çektirsin artık bana, yeter ki bu acı sizlerden dolayı olmasın. Bu yılın şubat ayında, bir an, insanların bütün ömürlerince tadabileceklerinden daha çok mutluluk tattım, derim. Bana baksana, Fifine,” dedi kızına. “Çok güzel, değil mi? Söylesenize, böylesine güzel renkleri, böylesine güzel bir gamzesi bulunan çok kadın gördünüz mü? Hayır, değil mi? Ben yaptım işte bu tatlı kadını. Bundan böyle, sizinle mutlu oldukça, bin kat daha hoş olacak. Cennet payım gerekirse onu da veririm size, komşum, ben cehenneme de gidebilirim. Hadi, yemeğimizi yiyelim, yemeğimizi!” dedi, ne söylediğini bilmiyordu artık. “Her şey bizim.”</p>

    <p>“Zavallı babacık!”</p>

    <p>Goriot Baba kalkıp kızının yanına gitti, başını tutup saç örgülerinin ortasından öptü.</p>

    <p>“Çocuğum, beni ne kolay mutlu edebilirsin, bir bilsen!” dedi. “Arada sırada görmeye gel beni, ben yukarıda olurum, bir adımcık bir şey. Söz ver bana, söyle!”</p>

    <p>“Evet, babacığım.”</p>

    <p>“Bir daha söyle.”</p>

    <p>“Evet, canım babacığım.”</p>

    <p>“Sus, bana uyacak olsan, yüz kez söyleteceğim. Yemeğimizi yiyelim.”</p>

    <p>Bütün gece çocukluklarla geçti, Goriot Baba da çılgınlıkta onlardan geri kalmadı. Kızının ayakları dibine yatıp öpüyordu; uzun uzun gözlerinin içine bakıyordu; başını eteklerine sürüyordu; kısacası, en genç, en içli âşıkların yapabileceği çılgınlıkları yapıyordu.</p>

    <p>Delphine, Eugène’e, “Görüyorsunuz ya, babam bizimle oldu mu tümden onun olmak gerek,” dedi. “Bu da bazı bazı çok can sıkıcı olacak.”</p>

    <p>O zamana kadar birkaç kez kıskançlığa kapılmış olan Eugène bütün nankörlüklerin temelinde yatan bu sözü ayıplayamazdı. Odayı gözden geçirerek,</p>

    <p>“Peki, daire ne zaman bitecek?” dedi. “Demek bu gece ayrılacağız?”</p>

    <p>Delphine anlayışlı bir tavırla, “Evet, ama yarın bana akşam yemeğine geleceksiniz,” dedi. “Yarın Italiens günü.”</p>

    <p>“Ben de arka koltuklardan bir yer alırım.”</p>

    <p>Gece yarısıydı. Madam de Nucingen’in arabası bekliyordu. Goriot Baba ile üniversiteli, bu şiddetli iki tutku arasında tuhaf bir anlatım savaşının yarattığı, gittikçe artan bir coşkunlukla Delphine’den söz ederek Vauquer Pansiyonu’na döndüler. Eugène hiçbir kişisel çıkarla gölgelenmeyen babalık aşkının kendi aşkını sürekliliği ve enginliğiyle ezdiğini gizleyemiyordu. Tapılan yaratık baba için hep arı ve güzeldi, gelecek kadar geçmiş de geliştiriyordu hayranlığını. Madam Vauquer’i Sylvie ile Christophe arasında, sobanın başında yalnız buldular. Yaşlı kadın, Kartaca’nın yıkıntıları arasında bir Marius gibiydi. Sylvie ile dertli dertli konuşarak elinde kalan son iki pansiyonerini bekliyordu. Lord Byron, Le Tasse’a oldukça güzel dert yanışlar söyletmiştir ya bunlar o sırada Madam Vauquer’in ağzından çıkanların derin gerçekliğine kolay kolay erişemez.</p>

    <p>“Demek yarın sabah topu topu üç fincan kahve pişecek, Sylvie. Ya, böyle işte! Evim ıpıssız oldu, yürekler parçalayacak bir durum değil mi bu? Pansiyonerlerim olmadıktan sonra, yaşamın ne anlamı kalır? Hiç. Gitti, gitti evimin insanları. Yaşam eşyalarda kaldı. Ulu Tanrı’ya ne yaptım ki bu felaketleri başıma getirdi? Fasulye ve patates erzakımız yirmi kişi içindi. Polis girdi evime! Demek yalnız patates yiyeceğiz! Demek Christophe’a yol vereceğim!”</p>

    <p>Savoie’lı uyuyordu, birden uyandı.</p>

    <p>“Efendim, Madam?” dedi.</p>

    <p>“Zavallı oğlan! Köpek gibi,” dedi Sylvie.</p>

    <p>“Ölü mevsimdeyiz, herkes yerini bulmuş. Nereden müşteri çıkacak? Deli olacağım. Ya Poiret’yi de elimden alıp götüren şu Michonneau cadısına ne demeli! Ne yaptı da kendine bağladı bu adamı? Kuçu kuçu gibi ardından gidiyor.”</p>

    <p>Sylvie başını sallayarak, “Ohoo! Bu evde kalmış karılar böyle işlerin dibacesini bilirler,” dedi.</p>

    <p>“Ya şu zavallı Mösyö Vautrin’e ne demeli, kürek mahkûmu yapıp çıktılar adamcağızı,” diye ekledi dul kadın. “Ne yapayım, Sylvie, elimde değil, hâlâ inanamıyorum bu işe. Böyle şen şakrak, böyle ayda on beş frank <em>gloria</em> parası veren bir adam, parasını tıkır tıkır ödeyen bir adam!”</p>

    <p>“Cömertti de,” dedi Christophe.</p>

    <p>“Yanlışlık var,” dedi Sylvie.</p>

    <p>“Yok canım, kendi ağzıyla kabul etti,” dedi Madam Vauquer. “Bütün bunlar benim evimde, kedi bile geçmeyen bir sokakta mı olacaktı! Doğru, doğru, dosdoğru, düş görüyorum ben. XVI. Louis’nin başına gelen kazayı gördük biz, imparatorun düştüğünü gördük, yine dönüp yine devrildiğini gördük, bütün bunlar olmayacak şeyler değildi, ama küçük pansiyonlar için böyle bir olanak yoktur. Kral olmasa da olur, ama insan karnını doyurmak zorundadır; de Conflans adıyla doğmuş, namuslu bir kadın böyle güzel akşam yemeklerini veriyorsa, ama dünyanın sonu gelmedikçe... Ama dünyanın sonu geldi işte.”</p>

    <p>“Bir de bunları başınıza getiren Matmazel Michonneau 1000 ekü gelire konsun, öyle mi!” diye atıldı Sylvie.</p>

    <p>“Bırak şu namussuz karıyı!” dedi Madam Vauquer. “Bir de Buneaud’ya gidiyor üstüne üstlük! Her şeyi yapabilir o karı, korkunç şeyler yapmıştır, adam da öldürmüştür, hırsızlık da etmiştir zamanında. Zavallı adamcağızın yerine o gitmeliydi küreğe...”</p>

    <p>Bu sırada Eugène ile Goriot Baba kapıyı çaldılar. Dul kadın içini çekerek, “İşte iki sadık müşterim geldi,” dedi.</p>

    <p>Kafalarında pansiyonun mutsuzluklarından pek bulanık bir anı kalmış olan iki sadık müşteri, sözü hiç evirip çevirmeden, ev sahibesine artık Chaussée-d’Antin’de kalacaklarını bildirdiler.</p>

    <p>“Ah, Sylvie, son yumruğu da yedik işte!” dedi dul kadın. “Beyler, öldürücü yumruğu vurdunuz bana! Tam mideme indi. Şurama bir demir oturmuş sanki. Öyle bir gün geçirdim ki on yıl daha bindirdi yaşıma. Deli olmamak işten değil! Fasulyeler ne olacak? Böyle yalnız kalırsam, sen yarın gidersin, Christophe. Hadi, beyler, iyi geceler.”</p>

    <p>Eugène, Sylvie’ye, “Ne oldu buna?” diye sordu.</p>

    <p>“Ne olacak, olanlardan sonra herkes gitti. Kafasını bozdu bu iş. Sızlanıp duruyor. İyi gelir ağlamak. Ben yanına girdim gireli ilk olarak gözlerini temizlediğini görüyorum.”</p>

    <p>Ertesi gün, Madam Vauquer kendi deyimiyle “mantıklanmıştı”. Bütün pansiyonerlerini kaçırmış, yaşamı altüst olmuş bir kadın kadar üzüntülü göründüyse de aklı tümüyle başındaydı, gerçek, derin bir acının, çıkar zedelenmesinin, alışkanlıkların altüst olmasının yol açtığı acının ne olduğunu gösterdi. Ayrılıp giden bir âşığın sevgilisinin oturduğu yerlere diktiği gözler Madam Vauquer’ in boş masaya diktiği gözlerden daha kederli olamazdı. Eugène, birkaç güne kadar yatılılık süresi bitecek olan Bianchon’un kendi yerini alacağını, Müze Memuru’nun da Madam Couture’ün dairesini tutmak istediğini sık sık belirtmiş olduğunu, müşterilerini kısa zamanda tamamlayacağını söyleyerek onu avuttu.</p>

    <p>“Tanrı sesinize kulak versin, mösyöcüğüm! Ama felaket girdi bu eve,” dedi, iç karartıcı bir bakışla yemek odasına baktı. “On güne varmadan ölüm de girecek,” diye ekledi. “Kimi alacak acaba?”</p>

    <p>Eugène alçak sesle Goriot Baba’ya, “Tam zamanında taşınıyoruz,” dedi.</p>

    <p>Sylvie telaşla koşup geldi, “Madam, Mistigris’yi üç gündür hiç göremedim,” dedi.</p>

    <p>“Yaa! Kedim de öldüyse, bizi bıraktıysa, ben...”</p>

    <p>Kadıncağız sözlerini bitiremedi, ellerini kavuşturarak koltuğa yığıldı, bu korkunç belirti onu ezmişti.</p>

    <p>Öğleye doğru, yani postacıların Panthéon semtine geldikleri saatte, Eugène Beauséant armasıyla damgalanmış, güzel zarflı bir mektup aldı. Bir aydır haber verilen ve Vikontes’in evinde yapılacak olan balo için Mösyö ve Madam de Nucingen’e bir çağrı çıktı içinden. Eugène’e de birkaç satır yazmıştı:</p>

    <div class="letter html5_article">
      <p>“Duygularımın Madam de Nucingen’e ulaştırılmasına seve seve aracılık edeceğinizi düşündüm, Mösyö; benden istediğiniz çağrıyı yolluyorum, Madam de Restaud’nun kardeşini tanımak beni sevindirecek. Bu güzel kadını getirin bana, tüm sevginizi o almasın, size beslediğim sevgiye karşılık, siz de bana çok sevgi borçlusunuz.</p>

      <p class="align-right">Vikontes de Beauséant”</p>
    </div>

    <p class="margin">“Madam de Beauséant oldukça açık bir biçimde Baron de Nucingen’i istemediğini söylüyor,” dedi Eugène içinden. Ona hiç kuşkusuz karşılıksız kalmayacak bir sevinç sağlamanın mutluluğu içinde, Delphine’e koştu. Madam de Nucingen banyodaydı. Rastignac odasında bekledi, iki yıllık arzunun ereği olan bir sevgiliye sahip olmakta acele eden, ateşli bir genç adam için doğal olan sabırsızlıklar içinde çırpınıyordu. Gençlerin yaşamında bir kez daha görülmeyen heyecanlardır bunlar. Bir erkeğin bağlandığı ilk gerçek kadın, yani Paris toplumunun istediği fazladan şeylerin parıltısı içindeki kadın her zaman rakipsizdir. Paris’te aşk öteki aşklara hiç mi hiç benzemez. Herkesin görünüşü kurtarmak için sözde çıkardan uzak sevgisi konusunda sıraladığı sözlerdeki cafcaflı gösteriyi ne erkekler yutar, ne kadınlar. Bu ülkede, bir kadın yalnızca yüreği ve duyuları doyurmakla kalmamalıdır; yaşamı oluşturan binlerce boş şeye karşı yerine getirilmesi gereken büyük görevleri bulunduğunu çok iyi bilir. Aşk özellikle bu alanda övüngen, yüzsüz, savurgan, şarlatan ve şatafatlıdır. XIV. Louis’nin sarayındaki bütün kadınlar bu büyük Prens Dük de Vermandois’nin<a class="si-noteref epub-type_noteref" href="#f50" id="ref_f50">50</a> yüksek çevre sahnesine girmesini kolaylaştırmak için manşetlerini yırttığı zaman, ona bunların her birinin 1000 ekü değerinde olduğunu unutturtan tutku gücünden dolayı Matmazel La Vallière’i kıskanmışlarsa, insanlığın geri yanından ne beklenebilir? Genç, zengin, unvan sahibi olun, olabilirseniz daha fazlasını da olun; taptığınız yaratık önünde yakmak üzere ne kadar günlük tohumu getirirseniz, o kadar candan davranır size, taptığınız bir yaratık varsa eğer. Aşk bir dindir, tapınışı da bütün öbür dinlerdekinden daha pahalıya mal olmalıdır; çabucak geçip gidiverir, hem de geçtiği yerleri kırıp döktükleriyle belli etmek isteyen bir yaramaz çocuk gibi geçer. Duygu lüksü çatı katlarının şiiridir; şu zenginlik olmasa, aşk ne olur orada? Paris töresinin bu sert yasalarına uymayanlar varsa da bunlara yalnız yaşayıp toplumsal öğretilerin akımlarına kapılmamış olan, duru, akıcı, ama suyu tükenmez bir kaynağın başında yaşayan ruhlarda rastlanır; yeşil gölgelerine bağlı kalır, sonsuzluğun her konuda kendileri için yazılmış olan ve kendi kendilerinde buldukları dilini dinlemekle mutludurlar, yeryüzününkilerden dert yanarak sabırla kanatlarının çıkmasını beklerler. Ama Rastignac, yüceliklerin tadını önceden tatmış olan çoğu gençler gibi, seçkin çevrenin savaş alanına tepeden tırnağa silahlı olarak girmek istiyordu; onun ateşini benimsemişti, belki ona egemen olacak gücü de seziyordu kendinde, ama ne bu hırsın araçlarından haberi vardı, ne ereğinden. Yaşamı dolduracak, arı ve kutsal bir aşk yoksa, bu iktidar susuzluğu güzel bir şey olabilir; bunun için, her türlü kişisel çıkarı bir yana bırakıp erek olarak bir ülkenin yüceliğini benimsemek yeter. Ama üniversiteli yaşamın akışını inceleyip yargılayabildiğimiz noktaya gelmemişti daha. Taşrada yetişen çocukların gençliğini yapraklar gibi saran körpe ve tatlı düşünceleri bile tam olarak silkeleyememişti. Paris Rubicon’unu<a class="si-noteref epub-type_noteref" href="#f51" id="ref_f51">51</a> aşıp aşmamak konusunda sürekli olarak duralamıştı. Şiddetli bir merak duymakla birlikte, gerçek beyzadenin şatosunda sürdüğü mutlu yaşam konusunda bazı art düşünceleri kalmıştı. Yine de, bir gün önce, kendini dairesinde gördükten sonra, son kuşkuları da dağılmıştı. Soyluluğun verdiği ruhsal üstünlüklerden uzun zamandır yararlandığı gibi, maddesel üstünlüklerin de tadını çıkarmaya başlayınca, taşralı postunu atmış, sonunu çok parlak gördüğü bir yeni duruma usulca yerleşmişti. Bu nedenle, artık biraz da kendisinin olan bu kadın odasında rahat rahat oturup Delphine’i beklerken, kendini geçen yıl Paris’te yaşayan Rastignac’tan o kadar uzak görüyordu ki ruhsal bir açıdan onu seyrediyor, şu sırada kendi kendine benzeyip benzemediğini anlamaya çalışıyordu.</p>

    <p>Thérèse geldi, “Madam odasında,” diyerek onu titretti.</p>

    <p>Delphine’i ateşin başında, körpe, dinlenmiş bir durumda, bir kanepeye uzanmış buldu. Böyle muslin dalgaları üzerine serilmiş görüp de onu meyvesi çiçek içinde gelen Hint bitkileriyle karşılaştırmamak elde değildi.</p>

    <p>Delphine heyecanla, “Gördün mü! İşte buluştuk,” dedi.</p>

    <p>Eugène yanına oturdu, öpmek üzere kolunu tuttu, “Bilin bakalım, size ne getirdim,” dedi.</p>

    <p>Madam de Nucingen çağrıyı okuyunca sevincini bir devinimle belli etti. Nemli gözlerini Eugène’e çevirdi, bir gurur doygunluğunun taşkınlığı içinde onu kendine çekmek üzere kollarını boynuna doladı.</p>

    <p>“Bu mutluluğu size (“Sana,” dedi kulağına, “Thérèse tuvalet odamda, dikkatli olalım.”), size borçluyum, öyle mi? Evet, mutluluk diyorum buna. Sizin elde ettiğiniz bir mutluluk bir onur yengisinden de fazla bir şey değil mi? Hiç kimse bu çevreye takdim etmek istemedi beni. Şu anda belki de bir Parisli kadın gibi küçük, uçarı, hafif bulacaksınız beni, ama dostum, düşünün ki sizin için her şeyi gözden çıkarmaya hazırım ve Saint-Germain semtine girmeyi her zamankinden daha çok istiyorsam, siz orada olduğunuz için istiyorum.”</p>

    <p>“Madam de Beauséant’ın bize balosunda Mösyö de Nucingen’i görmek istemediğini söyler gibi bir havası var, siz de öyle düşünmüyor musunuz?” dedi Eugène.</p>

    <p>Barones de Nucingen mektubu Eugène’e geri vererek, “Evet ya,” dedi. “Saygısızlık dehası vardır bu kadınlarda. Ama olsun, gideceğim. Kardeşim de orada olacak, çok şık bir tuvalet hazırladığını biliyorum. Eugène,” diye ekledi alçak sesle, “bazı çok iğrenç kuşkuları dağıtmak için gidiyor o oraya. Hakkında dolaşan söylentileri biliyor musunuz? Bu sabah Nucingen bana dün Kulüp’te açık açık konuştuklarını söyledi. Tanrım! Kadınların ve ailelerin onuru pamuk ipliğine bağlı! Zavallı kardeşimde kendim saldırıya uğradığımı, kendim yaralandığımı duydum. Kimi söylentilere bakılırsa, Mösyö de Trailles yüz bin frankı bulan borç senetleri imzalamış, hemen hepsinin de süresi dolmuş, bu yüzden hakkında kovuşturma açılacakmış. Bu zor durumda kardeşim, elmaslarını bir Yahudi’ye satmış, Mösyö de Restaud’nun annesinden kalan o güzelim elmasları! Herhalde üzerinde görmüşsünüzdür. Kısacası, iki günden beri hep bundan söz ediliyor. Anastasie’nin sırmalı bir giysi yaptırıp tüm parıltısı içinde ve elmaslarıyla birlikte Madam de Beauséant’ın evinde boy göstererek bütün gözleri üzerine çekmek istemesini anlıyorum. Ama ben de ondan geri kalmak istemem. Hep beni ezmeye çalıştı, hiçbir zaman iyi davranmadı bana, oysa ben ona ne kadar yardımda bulunmuşumdur, parasız kaldı mı her zaman ona verecek param bulunurdu. Ama başkalarını bırakalım, bugün yüzde yüz mutlu olmak istiyorum.”</p>

    <p>Rastignac, sabahın birinde hâlâ Madam de Nucingen’deydi. Madam de Nucingen ona âşıkların ayrılık öpüşünü, gelecek sevinçlerle dolu öpüşü verirken, hüzünlü bir anlatımla, “O kadar korkak, o kadar evhamlıyım ki istediğiniz adı verin önsezilerime, ama mutluluğumun pahasını korkunç bir yıkımla ödeyeceğim diye korkuyorum,” dedi.</p>

    <p>“Çocuk!” dedi Eugène.</p>

    <p>Delphine gülerek, “Ya!.. Bu akşam da ben çocuk oldum,” diye yanıtladı.</p>

    <p>Eugène, Vauquer Pansiyonu’na ertesi gün buradan ayrılacağına kesinlikle inanarak döndü, bu yüzden, yolda, mutluluğun tadı dudaklardayken tüm gençlerin kurdukları düşlere bıraktı kendini.</p>

    <p>Rastignac kapısının önünden geçerken, Goriot Baba, “Ne haber?” diye sordu.</p>

    <p>“Hiç,” dedi Eugène, “yarın hepsini anlatırım size.”</p>

    <p>“Hepsini, değil mi?” diye bağırdı ihtiyarcık. “Yarın mutlu yaşamımız başlıyor.”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f40">
      <a class="si-backref" href="#ref_f40">40</a><span class="si-footnote-text">. Fars türündeki Fransız <em>opéra-comique</em>’ine daha ciddi bir biçim vererek ilk romantik operaların habercisi olan François-Adrien Boieldieu’nün bir eseri. (Y.N.)</span>
    </div>

    <div class="si-footnote html5_aside epub-type_footnote" id="f41">
      <a class="si-backref" href="#ref_f41">41</a><span class="si-footnote-text">. Tiyatrolarda makineyle sahneye indirilen Tanrı ya da doğaüstü güç anlamında. Böylece mutlu sonuç sağlanmış olur. (Ç.N.)</span>
    </div>

    <div class="si-footnote html5_aside epub-type_footnote" id="f42">
      <a class="si-backref" href="#ref_f42">42</a><span class="si-footnote-text">. 1812 yılında büyük yankı uyandırmış, gerçek bir cinayet. (Ç.N.)</span>
    </div>

    <div class="si-footnote html5_aside epub-type_footnote" id="f43">
      <a class="si-backref" href="#ref_f43">43</a><span class="si-footnote-text">. Şaka, Poiret adının <em>poire</em> (armut) sözcüğüne yakınlığına dayanıyor. (Ç.N.)</span>
    </div>

    <div class="si-footnote html5_aside epub-type_footnote" id="f44">
      <a class="si-backref" href="#ref_f44">44</a><span class="si-footnote-text">. Kudret helvası (<em>manne</em>), Çinli memur (<em>mandarin</em>) sözcüğünü usuna getirdiği için, Rastignac sarsılıyor. (Ç.N.)</span>
    </div>

    <div class="si-footnote html5_aside epub-type_footnote" id="f45">
      <a class="si-backref" href="#ref_f45">45</a><span class="si-footnote-text">. Söz konusu melodram gerçekten Charles-Victor Prévost d’Arlincourt’un <em>Le Solitaire</em> adlı yapıtından alınmış bir melodramdır. Kadın kahramanı Elodie adını taşır. Vautrin’in sözünü ettiği Baptiste Marty, o çağın melodram oyuncularının en ünlüsüdür. (Ç.N.)</span>
    </div>

    <div class="si-footnote html5_aside epub-type_footnote" id="f46">
      <a class="si-backref" href="#ref_f46">46</a><span class="si-footnote-text">. Paris’te mahkûmların idam edildikleri meydan. “Grev” sözcüğü de bu meydanın adından gelir. (Ç.N.)</span>
    </div>

    <div class="si-footnote html5_aside epub-type_footnote" id="f47">
      <a class="si-backref" href="#ref_f47">47</a><span class="si-footnote-text">. (İt.) Zamanla. (Ç.N.)</span>
    </div>

    <div class="si-footnote html5_aside epub-type_footnote" id="f48">
      <a class="si-backref" href="#ref_f48">48</a><span class="si-footnote-text">. XIX. yüzyıl başlarında Fransız ortaoyunlarının bir kişisi. (Ç.N.)</span>
    </div>

    <div class="si-footnote html5_aside epub-type_footnote" id="f49">
      <a class="si-backref" href="#ref_f49">49</a><span class="si-footnote-text">. Vergilius’un <em>Bucolica</em>’sından bir dize: “Herkes kendi zevkini izler.” (Ç.N.)</span>
    </div>

    <div class="si-footnote html5_aside epub-type_footnote" id="f50">
      <a class="si-backref" href="#ref_f50">50</a><span class="si-footnote-text">. Dük de Vermandois, XIV. Louis ile Louise de La Vallière’in yasadışı çocuğuydu. (Ç.N.)</span>
    </div>

    <div class="si-footnote html5_aside epub-type_footnote" id="f51">
      <a class="si-backref" href="#ref_f51">51</a><span class="si-footnote-text">. İtalya’yı Galya’dan ayıran küçük ırmak. Caesar geçilmesi yasak olan bu ırmağı, “Zarlar atıldı,” diye haykırarak geçmişti. (Ç.N.)</span>
    </div>
  </div>
</body>
</html>
