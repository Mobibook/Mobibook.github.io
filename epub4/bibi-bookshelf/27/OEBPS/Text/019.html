<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p11"><span class="t10">Bir Gizli Yediler Toplant</span><span class="t10">ı</span><span class="t10">s</span><span class="t10">ı</span></p>

  <p>Gizli Yediler olağan haftalık toplantılarını yapıyordu. Toplantı mekânları ise Peter ve Janet&rsquo;a ait evin bahçesindeki barakaydı. Kapının üzerinde yeşil renkte G.Y. harfleri yazılıydı.</p>

  <p>Peter ve Janet barakada diğerlerini beklemeye koyulmuştu, Janet büyük bir kavanozun içerisine limon sıkıyor, toplantı için limonata hazırlıyordu. Bir tabaktaysa yedi tane tarçınlı kurabiye ve bir tane de köpek bisküvisi bulunuyordu. İşte bu sonuncusu, altın rengi spanyel köpekleri Scamper içindi. Gözleri tabağa dikilmiş, sanki bisküvisi bir anda yok olacakmış gibi sabırsızca oturuyordu.</p>

  <p>&ldquo;İşte diğerleri de geliyor,&rdquo; dedi Peter camdan bakarak. &ldquo;Evet. Colin, George, Barbara, Pam ve Jack. Sen ve beni de sayarsak toplam yedi yapıyor!&rdquo;</p>

  <p>&ldquo;Hav,&rdquo; dedi Scamper kendini dışlanmış hissederek.</p>

  <p>&ldquo;Üzgünüm Scamper,&rdquo; dedi Peter. &ldquo;Sen bir üye değilsin, sadece yardımcısın; ama en iyisi!&rdquo;</p>

  <p>Tak tak! Birisi kapıyı çaldı.</p>

  <p>&ldquo;Şifre lütfen,&rdquo; dedi Peter. Dışarıdaki, şifreyi söyleyinceye dek kapıyı açmıyordu.</p>

  <p>&ldquo;Tavşanlar!&rdquo; diye fısıldadı Colin ve bunun üzerine Peter kapıyı araladı. &ldquo;Tavşanlar!&rdquo; dedi Jack, &ldquo;Tavşanlar,&rdquo; dedi diğerleri de sırayla. Bu en son buldukları şifreydi. Gizli Yediler şifreyi her hafta birileri duyabilir endişesiyle değiştiriyordu.</p>

  <p>Peter herkese yerlerine oturuncaya kadar ciddi bir bakış attı. &ldquo;Rozetin nerede Jack?&rdquo; diye sordu.</p>

  <p>Jack rahatsız görünüyordu. &ldquo;Çok üzgünüm,&rdquo; dedi, &ldquo;sanırım Susie benimkini aldı. Çekmeceme saklamıştım ve bu sabah takmak için baktığımda yerinde değildi. Gerçek bir baş belası oluyor bazen.&rdquo;</p>

  <p>Susie, Jack&rsquo;in kız kardeşiydi. Jack&rsquo;in her seferinde grubun yedi kişi olması gerektiğini söylemesine karşın, gruba katılmak için can atıyordu.</p>

  <p>&ldquo;Susie biraz azarlanmak istiyor,&rdquo; dedi Peter. &ldquo;Rozetini en kısa zamanda geri almalısın, Jack ve aldıktan sonra bir daha çekmecene falan saklama. Belki de yatmadan önce pijamanın üzerine takmaksın, böylece bir daha alamaz.&rdquo;</p>

  <p>&ldquo;Evet,&rdquo; diye karşılık verdi Jack. Sonra da diğer herkesinki üzerlerinde takılı mı diye bir bakış attı. Evet, üzerinde G.Y. harfleri işlenmiş daire şeklindeki rozet hepsinin yakasındaydı. Susie&rsquo;ye daha da kızdı.</p>

  <p>&ldquo;Kimsenin rapor etmek istediği herhangi bir gelişme var mı?&rdquo; diye sordu Peter, ellerini kurabiyelerin durduğu tabağın kenarında gezdirerek. Scamper&rsquo;a büyük bisküvisini fırlattı ve altın spanyel havada kapıverdi bisküviyi. Herkes hapur hupur tıkınmaya başladı.</p>

  <p>Kimsenin bahsedeceği yeni bir gelişme yoktu. Barbara, Peter&rsquo;a baktı.</p>

  <p>&ldquo;Bu yeni bir şeyler bulamadığımız dördüncü hafta oluyor ve halen raporlayacak bir gelişme yok,&rdquo; dedi. &ldquo;Çok sıkıcı ya! Yapacak bir şeyler olmadığı zaman Gizli Yediler gibi bir gruba ait olmanın bir anlamı da kalmıyor ki! Biraz gizem ve macera bulmalıyız.&rdquo;</p>

  <p>&ldquo;Tamam, hemen bir tane düşünelim,&rdquo; dedi Peter aceleyle. &ldquo;Sen ağaçların üzerinde hep birtakım esrarengiz olaylar ve maceralar ararsın. Barbara.&rdquo;</p>

  <p>Janet limonatasını bardağına doldururken, &ldquo;Keşke heyecanlı bir şeyler de yaşasak,&rdquo; dedi. &ldquo;Biz kendimiz çeşitli maceralar yaratıp oyalanamaz mıyız?&rdquo;</p>

  <p>&ldquo;Nasıl yani?&rdquo; diye sordu Colin. &ldquo;Of, bu limonata çok ekşiymiş!&rdquo;</p>

  <p>&ldquo;İçine biraz daha bal koymalıyım,&rdquo; dedi Janet. &ldquo;Demek istediğim, neden Kızılderililer gibi giyinmiyoruz? Bir yerlere gider, kimseye çaktırmadan insanları avlamaya çalışırız. Bizim birkaç Kızılderili kıyafetimiz de var hem. Peter ve benim.&rdquo;</p>

  <p>Janet&rsquo;ın bu fikri üzerinde biraz konuştular. Bir süre sonra altı kişiye yetecek kadar Kızılderili kıyafetleri olduğunu anladılar.</p>

  <p>&ldquo;Tamam, o zaman ne yapacağımızı biliyorum,&rdquo; dedi George. &ldquo;Giyinip Küçük Fundalık&rsquo;a gidebiliriz. İkiye ayrılırız ve fundalığın iki ayrı ucuna gizleniriz. Colin&rsquo;i ortaya bırakırız, onu ilk avlayıp yakalayan grup oyunu kazanır. İçimizde sadece onun Kızılderili kıyafeti yok. Çok da eğleniriz hem.&rdquo;</p>

  <p>&ldquo;Altınız tarafından da yakalanmaya çalışılmak istemem,&rdquo; dedi Colin. &ldquo;Herkesin birden üzerime atlamasından nefret ederim.&rdquo;</p>

  <p>&ldquo;Bu sadece bir oyun,&rdquo; dedi Janet. &ldquo;Oyunbozanlık etme.&rdquo;</p>

  <p>&ldquo;Dinleyin, gelen biri var!&rdquo; dedi Peter. Ayak sesleri barakanın önüne kadar geldi ve bir anda son derece yüksek, rahatsız edici gümlemelerle kapı çalındı. Herkes yerinden zıpladı.</p>

  <p>&ldquo;Şifre!&rdquo; dedi Peter, yedi üyenin de zaten içeride olduğunu unutarak.</p>

  <p>&ldquo;Tavşanlar!&rdquo; dedi diğeri.</p>

  <p>&ldquo;Bu Susiel&rdquo; dedi Jack öfkelenerek. Jack kapıyı savurarak açtığında daha önceki tüm yaptıkları yetmezmiş gibi, bir de kendisinden çaldığı G.Y. rozetini takmış kardeşini gördü.</p>

  <p>&ldquo;Ben de bir üyeyim!&rdquo; dedi. &ldquo;Şifreyi biliyorum ve rozetim de var!&rdquo;</p>

  <p>Herkes çok sinirlendi ve Susie kıkırdayarak kaçtı. Jack&rsquo;in yüzü kızarmıştı.</p>

  <p>&ldquo;Peşinden gidiyorum,&rdquo; dedi. &ldquo;Artık yeni bir şifre düşünmemiz gerek!&rdquo;</p>

  <p>&ldquo;Şifre Kızılderili olabilir!&rdquo; dedi Peter hemen ardından, &ldquo;İki buçukta burada buluşalım.&rdquo;</p>
</body>
</html>
