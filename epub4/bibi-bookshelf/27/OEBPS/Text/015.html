<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Mahkûm</title>
</head>

<body>
  <h1 class="h11">Mahkûm</h1>

  <p>Peter fenerini yaktı. Elleri titriyordu. Acaba neyle karşılaşacaklardı? Gördükleri şey o denli şaşırtıcıydı ki, iki çocuğun da hayretten nefesleri kesildi. Karşılarındaki, mükemmel bir attı. Dikilmiş kulakları ve ürkek bakan gözleriyle o da en az çocuklar kadar korkmuştu.</p>

  <p>&ldquo;Bir at!&rdquo; dedi Jack kısık bir ses tonuyla. &ldquo;Bu bir at!.&rdquo;</p>

  <p>&ldquo;Evet, o bağrışmalar aslında atın kişnemesiydi ve sesler de korkuyla ayaklarını yere vurmasından geliyor olmalı,&rdquo; dedi Peter. &ldquo;Oh, Jack, zavallı, zavallı hayvan! Bir atı nasıl hunharca buraya kapatırlar? Neden böyle bir şey yapıyorlar?&rdquo;</p>

  <p>&ldquo;Çok güzel. Bir yarış atına benziyor,&rdquo; dedi Jack. &ldquo;Sence onu binlerinden mi çaldılar? Belki de burada saklıyorlar çünkü rengini değiştirmek istiyorlardır, at hırsızları bunu yapıyor, hiç duymadın mı, sonra da başka bir isimle binlerine satıyorlar!&rdquo;</p>

  <p>&ldquo;Hayır, bunu bilmiyordum. Söylediklerin doğru olabilir,&rdquo; dedi Peter. &ldquo;Yanına yaklaşacağım. &rdquo;</p>

  <p>&ldquo;Korkmuyor musun?&rdquo; dedi Jack. &ldquo;Gözlerine baksana, nasıl da ürkek bakıyorlar!&rdquo;</p>

  <p>&ldquo;Hayır, korkmuyorum,&rdquo; dedi Peter. Babasının çiftliğinden atlara biraz da olsa alışıktı ve bebek yaşından itibaren onlarla birlikte büyümüştü. &ldquo;Zavallıcık, konuşarak yatıştırılması gerekiyor.&rdquo;</p>

  <p>Peter basamaklardan atla konuşarak indi. &ldquo;Kerry Blue sensin demek? Çok güzel bir ismin var, tıpkı senin gibi! Korkma güzel şey. Ben senin arkadaşınım. İzin ver o kadife gibi burnunu yavaşça okşayayım, sonra her şey yoluna girecek!&rdquo;</p>

  <p>At kişnedi ve geriye çekildi. Peter önemsemedi. Ürkek hayvanın yanına yaklaşıp korkusuzca burnunu sevdi. At bir süre kımıldamadan kaldı. Sonrasında ise Peter&rsquo;a doğru sokuldu ve komik homurtular çıkarttı.</p>

  <p>&ldquo;Hadi Jack. At zararsız artık,&rdquo; dedi Peter. &ldquo;Öylesine güzel ki. Ne tür insanlar böyle bir hayvanı mahzene kapatmaya çalışabilir. Düşüncesi bile insanı çıldırtmaya yeter!&rdquo;</p>

  <p>Jack basamaklardan aşağı indi. Atın sırtına yavaşça dokundu ve Peter&rsquo;a döndü, &ldquo;Ah! Burada yapışkan ve ıslak bir madde var!&rdquo; Peter, fenerini atın vücuduna çevirdi, &ldquo;Jack! Söylediklerinde haklıydın! O adamlar atı boyuyormuş! Üzeri hâlâ boya yüzünden ıslak!&rdquo;</p>

  <p>&ldquo;Ve aldığımız o korkunç koku da kullanılmak için hazır duruma getirdikleri boyadan geliyordu,&rdquo; dedi Jack. &ldquo;Zavallı Kerry Blue! Sana neler yapıyor o adamlar böyle?&rdquo;</p>

  <p>Odanın her iki ayrı köşesine de atın yiyebilmesi için saman bırakılmıştı. Bir kovanın içerisindeyse yulaf vardı. Aynı şekilde mahzenin diğer bir tarafındaki kabın içersinde su duruyordu.</p>

  <p>&ldquo;Tamam, eğer kendimize bir yatak istiyorsak samanları kullanabiliriz,&rdquo; dedi Peter. &ldquo;Atın yiyebileceği yulaflar var ne de olsa!&rdquo;</p>

  <p>&ldquo;Eminim ki böyle bir şey yapmamız gerekmeyecek. Colin ve George çok yakında bizi bulurlar. Seslerini duyar duymaz aşağıda olduğumuzu belli etmeliyiz!&rdquo;</p>

  <p>Beklerken üzerine oturabilmeleri için samanları ayarladılar. Kerry Blue da aynı şekilde samanların üzerine uzandı. Jack ve Peter da boya kokusu almamayı umarak atın sıcak vücuduna yaslandılar.</p>

  <p>Yukarıda karlar erirken George ve Colin uzun zamandır sabırsızlanmaya başlamışlardı. Jack ve Peter&rsquo;ın bahçe kapısından girdiklerini görmüşlerdi. Scamper&rsquo;ı tutmaksa çok zor olmuştu çünkü o da peşlerinden gitmek istemişti. Yarım saat kadar oldukları yerde arkadaşlarını merak ederek oturdular. Scamper homurdanmaya başlamıştı.</p>

  <p>&ldquo;Bazı sesler duyuyor,&rdquo; dedi Colin. &ldquo;Evet, yoldan aşağı doğru gelen bir araba. Umarım yine o adamlar değildir. Jack ve Peter yakalanabilirler yoksa!&rdquo;</p>

  <p>Bu defa aracın arkasında taşıdığı bir vagon yoktu. Eski evin girişinde durdular ve iki adam dışarı çıktı. Scamper aniden havladı ve Colin&rsquo;den bir şaplak yedi. &ldquo;Seni sersem!&rdquo; dedi Colin. &ldquo;Şimdi bizi ele vereceksin!&rdquo;</p>

  <p>Adamlardan biri bahçe girişine doğru yürüdü. Altı kardanadama göz gezdirdi. &ldquo;Gel de buraya bak!&rdquo; dedi arkasında dikilen öbür adama. Colin ve George korkudan titredi.</p>

  <p>&ldquo;Bu da nesi? Bu kardanadamları dün gece de gördük. Hatırlıyor musun?&rdquo; dedi adam. &ldquo;Çocuklar gene gelmiş, birkaç tane daha yapmışlar anlaşılan. Hadi gidelim. Havlayan başıboş bir köpekti herhalde.&rdquo;</p>

  <p>İki adam, bahçe girişinden uzaklaşıp eve doğru yürüdü. Colin ve George derin bir nefes verdiler. Beyaz yüzleri, şapkaları ve giysileriyle ucuz atlatmışlardı! Neyse ki Scamper da beyazlar içindeydi.</p>

  <p>Uzun bir süre herhangi bir ses duyulmadı. Colin ve George üşüdükçe daha da çok sabırsızlanmaya başladılar. İçeride neler olup bitiyordu acaba? Keşke bilebilselerdi. Yoksa Jack ve Peter yakalanmışlar mıydı?</p>

  <p>Sonunda, tam da gidip etrafı kolaçan etmeleri gerektiğine karar verirlerken sesler yeniden duyuldu. Adamlar geri dönüyordu. Sonrasında ise arabanın kapıları sessizce kapandı. Motor çalıştı ve araç, giriş kapısından çıkmak için döndü, tam bir daire yaptıktan sonra yola girdi. Eriyen karların içerisinden ilerlerken sesler yavaşça uzaklaştı.</p>

  <p>&ldquo;Gittiler,&rdquo; dedi Colin. &ldquo;Ve biz de içeri girip arabanın plakasını almadığımız için gerçek birer aptalız! Artık çok geç.&rdquo;</p>

  <p>&ldquo;Evet, bunu yapabilirdik,&rdquo; dedi George. &ldquo;Şimdi ne olacak? Peter ve Jack&rsquo;in dönmesini mi bekleyelim?&rdquo;</p>

  <p>&ldquo;Evet, ama fazla uzun değil,&rdquo; dedi Colin. &ldquo;Ayaklarım dondu.&rdquo;</p>

  <p>Beş dakika kadar beklediler ve gelen olmadı. Hızla eriyen karların içerisinden bahçe giriş kapısına gittiler. Üzerine tırmanıp eski evin bahçesine girdiler. Peşlerinde Scamper&rsquo;la birlikte ön kapıya doğru son sürat gittiler.</p>

  <p>Ama elbette ki eve giremediler. Kapıların tümü kilitliydi. Sonrasında tıpkı Peter ve Jack gibi açık camı buldular. İçeri geçtiler. Mutfak kapısının önünde durup dinlediler. Hiçbir şey duyamadılar.</p>

  <p>Yumuşakça seslendiler. &ldquo;Jack! Peter! Orada mısınız?&rdquo;</p>

  <p>Cevap veren olmadı. Evde en ufak bir ses yoktu. Scamper yüksekçe havladı ve bulaşıkhaneyle mutfak arasına koştu. Sinirlice kapıyı eşeledi.</p>

  <p>Çocuklar Scamper&rsquo;ın yanına gittiklerinde Peter&rsquo;ın sesini duydular.</p>

  <p>&ldquo;Kim var orada? Colin, George siz misiniz? Sizseniz şifreyi söyleyin!&rdquo;</p>

  <p>&ldquo;Haftanın Günleri! Neredesiniz?&rdquo; dedi George.</p>

  <p>&ldquo;Tam altınızda, mahzendeyiz. Yukarıya doğru çıkacağız,&rdquo; dedi Peter&rsquo;ın sesi. &ldquo;İyiyiz, kapının kilidini açabilir misiniz ya da anahtarlar orada mı?&rdquo;</p>

  <p>&ldquo;Evet, burada,&rdquo; dedi Colin. &ldquo;Kapının üzerinde duruyorlar.&rdquo;</p>

  <p>Anahtarı çevirdi ve kapıyı zorladı. Kapı ardına dek açıldı, Peter ve Colin hemen basamaklardan yukarıya çıktılar.</p>

  <p>Tam arkalarında başka biri daha vardı, adımları taş basamaklarda tok sesler çıkartan Kerry Blue! Onu karanlık mahzende yapayalnız bırakamazlardı! Güzel at, bu iyi niyetli çocuklarla kalmalıydı.</p>

  <p>Colin ve George&rsquo;un hayretle ağızları açık kaldı. Hayatlarında daha önce hiç at görmemişçesine Kerry Blue&rsquo;ya bakakaldılar. Bir at, mahzenin içinde! Peter ve Jack&rsquo;e baktılar. Ne kadar da olağan dışı!</p>

  <p>&ldquo;Adamlar gitti mi?&rdquo; diye sordu Peter. Colin kafasını sallayarak onayladı.</p>

  <p>&ldquo;Evet. Arabalarına binip uzaklaştılar. Scamper havladı ve bizi dışarıda gördüler. Neyse ki kardanadam olduğumuzu sandılar! Burada neler oldu peki?&rdquo;</p>

  <p>&ldquo;Önce evden çıkalım,&rdquo; dedi Peter. &ldquo;Daha fazla burada kalmaya katlanamam.&rdquo;</p>

  <p>&ldquo;Kerry Blue&rsquo;yu da arkasından çekerek götürürken Colin atın ayaklarının tahta mutfak zemininde ne kadar az ses çıkarttığını görerek şaşırdı. Atın nallarına baktı, bu her şeyi açıklıyordu.</p>

  <p>&ldquo;Terliğimsi yuvarlak şekiller,&rdquo; dedi Peter gülerek, &ldquo;işte her şeyin açıklamasını buldum. Sanırım bu yüzden mahzende de pek ses çıkartmadı! Açıkçası onu ilk aşağıda gördüğümde korktum. Hadi, ben evime dönüyorum!&rdquo;</p>

  <p class="p11"><a id="a16"></a>&nbsp;</p>
</body>
</html>
