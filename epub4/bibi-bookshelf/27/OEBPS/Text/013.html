<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Geceleyin Dışarıda</title>
</head>

<body>
  <h1 class="h11">Geceleyin Dışarıda</h1>

  <p>Janet bütün öğlen vaktini Scamper&rsquo;a beyaz bir giyecek yaparak geçirdi. Peter paçavra halindeki bir çarşaf ve bir o kadar da eski yağmurluğu buldu. Çarşafın kesilirse diğer üç arkadaşı için de yeterli olabileceğini düşündü.</p>

  <p>Janet büyük çarşafı keserken ona yardımcı oldu. Her birine kol ve boyun delikleri yaptılar. Peter beyaz giysisini üzerine giydiğinde Janet kendini kıkırdamaktan alıkoyamadı.</p>

  <p>&ldquo;Biraz acayip durdu,&rdquo; dedi. &ldquo;Kafanı ne yapacağız? Koyu renk saçlarını nasıl gizleyeceğiz? Bu akşam ay ışığı her tarafı aydınlatacak, biliyorsun.&rdquo;</p>

  <p>&ldquo;Beyaz bir şapka falan ayarlamalıyız,&rdquo; dedi Peter. &ldquo;Ve yüzlerimizi de beyaza boyamalıyız.&rdquo;</p>

  <p>&ldquo;Barakada beyaz, badana boyası olması lazım,&rdquo; dedi Janet yine kıkırdayarak. &ldquo;Ah, Peter, tamamıyla garip biri gibi gözükeceksin. Dokuzda barakaya ben de gelebilir miyim, Peter, sadece seni gitmeden önce bir kere de o halinle görmek istiyorum!&rdquo;</p>

  <p>&ldquo;Tamam, eğer kimseye çaktırmadan aşağı inebilirsen,&rdquo; dedi Peter. &ldquo;Sanırım annem bu akşam dışarı çıkacak, bir sorun olacağını sanmıyorum. Ama çıkmazsa yanıma gelmemelisin. Ses çıkarıp her şeyi mahvedebilirsin sonra.&rdquo;</p>

  <p>&ldquo;Annem bu akşam dışarı çıkıyor. Bu iyi! Böylece barakaya geldiğim anlaşılamaz.&rdquo; Peter, Janet&rsquo;a çok sıkı giyinmesi gerektiğini, uyuyakalırsa da kalkmaya çalışmamasını tembihledi.</p>

  <p>&ldquo;Uyuyakalmamalıyım,&rdquo; dedi Janet öfkeli bir şekilde. &ldquo;Yani kalmayacağım, umarım sen de kalmazsın.&rdquo;</p>

  <p>&ldquo;Saçmalama,&rdquo; dedi Peter. &ldquo;Böylesine önemli bir planın lideri uyuyakalabilir mi hiç! İnan bana Janet, Gizli Yediler&rsquo;in macerası bu sefer gerçekten başlıyor, hatta başladı bile!&rdquo;</p>

  <p>Saatler akşam sekiz buçuğu gösterdiğinde çocukların odalarının lambaları söndü ve bir daha yanmadı. Ama fenerler odanın içerisine doldu, Janet, Scamper&rsquo;ı giydirmekle meşguldü. Scamper anlaşılan giysisini pek sevmemişti ve çekiştirip duruyordu.</p>

  <p>&ldquo;Ah, Scamper, eğer bir kardan köpeğe benzemezsen onlarla birlikte gidemezsin ki!&rdquo; dedi Janet umutsuzca. Ve Scamper kendisine ne söylendiğini anlamasa bile huysuz bir köpek gibi davranmayı kesti. Sonunda komik ve halinden mutsuz görünüyordu.</p>

  <p>&ldquo;Hadi bakalım, geliyor musun, saat neredeyse dokuz,&rdquo; dedi fısıldadı bir ses. Bu Peter&rsquo;dı. Beraber iki çocuk ve bir de Scamper sessizce alt kata indiler. Oldukça kalın giyinmişlerdi ve dışarı çıkar çıkmaz havanın bekledikleri kadar da soğuk olmadığını gördüler.</p>

  <p>&ldquo;Karlar eriyor! Bu gece don yok anlaşılan,&rdquo; diye fısıldadı Janet.</p>

  <p>&ldquo;Kahretsin, umarım kardanadamlar da erimemiştir,&rdquo; dedi Peter heyecanla.</p>

  <p>&ldquo;Daha değil,&rdquo; diye karşılık verdi Janet. &ldquo;Hadi, gelen birini görüyorum.&rdquo;</p>

  <p>Barakanın önünde gizli şifreler sessizce fısıldandı ve Gizli Yediler&rsquo;in beş üyesi de kapıda belirdi. Peter bir mum yaktı, herkes birbirine büyük bir heyecanla baktı.</p>

  <p>&ldquo;Yüzlerimizi beyaza boyamalıyız,&rdquo; dedi Peter. &ldquo;Sonra tamamen hazırız.&rdquo;</p>

  <p>Jack kıkırdadı. &ldquo;Scamper&rsquo;a bakın! O da beyazlar içinde! Sen de çok komik olmuşsun.&rdquo;</p>

  <p>&ldquo;Hav,&rdquo; dedi Scamper, çaresizce. O da zaten kendini gülünç hissedenlerdendi! Zavallı Scamper.</p>

  <p>Gülüşlerle ve kahkahalarla dört çocuk yüzlerini beyaza boyadılar. Boyalı yüzlerinin paltolarına bulaşmaması için dikkatlice üstlerini giyindiler. Janet her bir çocuğun kafasına hazırladığı beyaz şapkaları geçirdi.</p>

  <p>&ldquo;İşte oldu! Bu gece sokakta yürürken sizle karşılaşmak istemezdim!&rdquo; dedi ve devam etti, &ldquo;Korkunç görünüyorsunuz!&rdquo;</p>

  <p>&ldquo;Gitme zamanı,&rdquo; dedi Peter. &ldquo;Hoşça kal Janet. Şimdi yatağına git ve güzelce uyu. Yarın sabah sana tüm olanları anlatırım! Döndüğümde seni uyandırmadan yatağıma girerim.&rdquo;</p>

  <p>&ldquo;Sen gelinceye dek uyanık kalmalıyım!&rdquo; dedi Janet.</p>

  <p>Ay ışığının aydınlattığı yolda giden arkadaşlarını seyretti Janet. Korkunç yüzleri ve garip elbiseleriyle uzaklaşıyorlardı. Eriyen karın üzerinde yumuşakça ilerlerken gerçekten de yürüyen birer kardanadamı anımsatıyorlardı.</p>

  <p>Dörtlü, yoldan geçen birileri var mı diye etrafı süzerek sessizce nehir kenarındaki eski eve doğru yürüdüler.</p>

  <p>Karla kaplı köşeden sessizce gelen, fark edemedikleri iri bir çocuk hariç yolda kimseyle karşılaşmadılar. Çocuğu görünce oldukları yerde kalakaldılar. O da aynı şekilde durdu. Gözlerini korku içerisinde karşıdan gelen dört kardanadama dikti.</p>

  <p>&ldquo;Oooooh!&rdquo; dedi çocuk. &ldquo;Bu da nedir? Siz de kimsiniz?&rdquo;</p>

  <p>Peter ürkütücü bir inilti sesi çıkarttı ve çocuk korkuyla çığlık attı. &ldquo;Yardım edin! Dört tane yürüyen kardanadam! Yardım edin!&rdquo;</p>

  <p>Yoldan aşağı doğru bağırarak kaçtı iri çocuk. Dört çocuk hep bir ağızdan kahkahalarını koyuverdi.</p>

  <p>&ldquo;Buna inanamıyorum, Peter!&rdquo; dedi Jack. &ldquo;O garip sesi çıkarttığında kendimi tutmak için çatlayacaktım!&rdquo;</p>

  <p>&ldquo;Hadi, çocuk başkalarıyla buraya dönmeden önce çabuk olmalıyız,&rdquo; dedi ve yollarına devam ettiler. Eski evin olduğu dar sokağa ulaştılar ve ilerlediler. Sonunda işte oradalardı. Ay ışığıyla aydınlanan evin çatısına baktılar, etraf sessiz ve karanlıktı.</p>

  <p>&ldquo;Henüz gelen giden yok,&rdquo; dedi Peter. &ldquo;Evde de ne ışık, ne de herhangi bir ses var.&rdquo;</p>

  <p>&ldquo;Hadi gidip mutlu kardanadam çetesinin arasına karışalım,&rdquo; dedi Jack. &ldquo;Umarım Scamper&rsquo;a bacaklarımın arasından geçmemesini yeterince tembihlemişsindir, Peter. Beni bu tuhaf şeylerin içerisindeyken rahatça yere devirebilir.&rdquo;</p>

  <p>Bahçe giriş kapısının üzerinden atlayarak bahçeye girdiler. Kardanadamlar halen aynı yerde duruyordu ama o da nesi! Eriyorlardı ve artık sabahkinden daha küçüklerdi. Scamper hemen yanlarına koştu ve her birini dikkatlice kokladı. Peter onu yanına çağırdı.</p>

  <p>&ldquo;Buraya gel, Scamper! Biz nasıl duruyorsak sen de aynını yapmalısın ve unutma, asla havlamayacaksın, hırlamak ve sızlanmak da yok!&rdquo;</p>

  <p>Scamper dediklerini anladı. Peter&rsquo;ın yanında tıpkı bir heykel gibi oturdu. Dört çocuk da karlı gecede sessizce beklemeye başladı.</p>

  <p>Beklediler ve beklediler. Hiçbir gelen olmadı. Yarım saat durdular ve üşümeye başladılar. &ldquo;Karlar ayaklarımı dondurdu,&rdquo; diye yakındı Jack.</p>

  <p>&ldquo;Burada daha ne kadar beklemeliyiz sence?&rdquo;</p>

  <p>Diğerleri de bir o kadar yorgun hissediyordu. Tüm fikirleri de dondurucu soğukta yarım saat bekledikten sonra yerde eriyen karlar gibi yitip gitti. Burada yarım saat beklemek onlara yetmiş de artmıştı bile.</p>

  <p>&ldquo;Birazcık yürüsek mi?&rdquo; diye sordu Colin sabırsızca. &ldquo;Sadece biraz ısınmak için.&rdquo;</p>

  <p>Peter tam soruyu cevaplayacakken dinlemeye başladı. Bir şey duymuştu. O da neydi?</p>

  <p>Colin yeniden konuşmaya başladı. &ldquo;Şşşttt!&rdquo; dedi Peter. Colin yeniden sustu. Hepsi birden kulak verdiler bu sefer. Dikkat kesilmiş kulaklarına gittikçe yaklaşan bir ses geldi.</p>

  <p>&ldquo;İşte o ses,&rdquo; dedi Jack aniden. &ldquo;O olduğunu biliyorum! Uzaktaki kısık sesler! Eski evin tarafından geliyor. Orada birileri var!&rdquo;</p>

  <p>Arkalarını bir ürperti kapladı. Yeniden dikkat kesildiler ve uzaktan gelen, daha da farklı bir ses kulaklarını tırmaladı.</p>

  <p>&ldquo;Bunu sevmedim,&rdquo; dedi Peter. &ldquo;Ne olduğunu görmeye, eski evin yanma gideceğim. Sanırım birilerine haber vermeliyiz.&rdquo;</p>

  <p>&ldquo;Hep beraber gidelim,&rdquo; dedi Colin. Peter kesin bir ses tonuyla cevap verdi.</p>

  <p>&ldquo;Hayır. İki kişi birlikte gideceğiz ve geri kalanlar da burada nöbet tutacaklar. Böyle konuşmuştuk. Jack, sen benimle gel. Colin ve George sizler de burada kalın ve izleyin.&rdquo;</p>

  <p>Peter ve Jack garip elbiseleri ve yüzleriyle binanın bahçesine açılan kapıyı aralayıp içeri süzüldüler. İçeriden gelen herhangi bir ses yoktu.</p>

  <p>İkisi araba yolundan gölgeleri takip ederek dikkatlice ilerledi. Yaşlı bekçi onları her an görebilirdi. Ön kapıya yöneldiler ve posta kutusuna doğru bir bakış attılar. O tarafta da sıra dışı herhangi bir şey göremediler. Her şey karanlığa gömülüydü.</p>

  <p>Yan kapı kilitliydi. Bunun üzerine arka kapıyı denediler ve o da aynı şekilde açılmadı. Aniden evin içerisinden gelen o şiddetli, acayip sese kulak kesildiler. Birbirlerine sıkıca sokuldular. Bu eski boş evde olan biten de neyin nesiydi böyle?</p>

  <p>&ldquo;Bak! Yaşlı bekçi bu sabah bizimle konuştuğu camı açık unutmuş&rdquo; diye fısıldadı Jack aniden.</p>

  <p>&ldquo;Ciddi misin, gerçekten mi? O zaman içeriye girip kaçak mahkûmu bulmaya ne dersin?&rdquo; diye fısıldayarak sordu Peter. Sesinde heyecan vardı.</p>

  <p>İçeri girmeleri yalnızca bir iki dakikalarını aldı. Mutfakta karanlıkta bir süre durup dinlediler. Kulaklarına gelen hiçbir ses yoktu. Peki, mahkûm nerede olabilirdi?</p>

  <p>&ldquo;Tüm evi baştan sona aramaya var mısın?&rdquo; diye sordu Peter. &ldquo;El fenerimi yanımda getirdim.&rdquo;</p>

  <p>&ldquo;Evet, varım çünkü bunu yapmalıyız,&rdquo; diye yanıtladı Jack. Böylece parmak uçlarında yürüyerek sessizce mutfağı ve alt katı kontrol ettiler. Etrafta hiç kimse yoktu.</p>

  <p>&ldquo;Şimdi koridora gidelim, oradan da odaları kontrol ederiz,&rdquo; dedi Peter.</p>

  <p>Ön taraftaki odalar ay ışığıyla aydınlanmıştı ama arka taraftakiler karanlığa gömülüydü. Her bir kapıyı tek tek açtılar ve içerisini fenerle kontrol ettiler. Hepsi de boş ve sessizdi.</p>

  <p>Sonunda kapalı bir oda kapısına ulaştılar. İçeriden sesler geliyordu. Peter, Jack&rsquo;i dürttü. &ldquo;İçeride birisi var. Sanırım kapı kilitli; yine de açmayı deneyeceğim. Eğer bizi kovalayan biri olursa koşmaya hazır ol!&rdquo;</p>

  <p class="p11"><a id="a14"></a>&nbsp;</p>
</body>
</html>
