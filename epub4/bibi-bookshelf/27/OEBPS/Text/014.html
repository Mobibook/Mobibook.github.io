<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Eski, Boş Evde</title>
</head>

<body>
  <h1 class="h11">Eski, Boş Evde</h1>

  <p>Kapı kilitli değildi. Sessizce açıldı. İçeriden güçlü bir ses yükseldi. İçeride birisi vardı, horluyordu.</p>

  <p>İkisi de aynı şeyi düşündü. İçerideki, evin bekçisi olmalıydı! Peter gürültü çıkarmadan önündeki boşluğa baktı.</p>

  <p>Ay ışığı odaya doluyordu. Yaşlı adam dağınık bir yatağın üzerinde uyumuş, geceliğini dahi giymemişti. Pis ve bakımsızdı. Peter odadan çıkmak için arkasını döndü. İşte tam o anda el fenerini gürültüyle yere düşürdü.</p>

  <p>Olduğu yerde donakaldı ama yaşlı adam bir şey duymadı. Peter bekçinin ne kadar da sağır olduğunu hatırladı. Neyse ki böylesine bir patırtıyı dahi fark edemeyecek kadar sağırdı! Sessizce kapıyı kapattı ve iki arkadaş koridora geçtiler. Peter, feneri kırılmış mı diye kontrol etti. Hayır, her şey yolundaydı.</p>

  <p>&ldquo;Üst kata çıkalım,&rdquo; diye fısıldadı. &ldquo;Korkmuyorsun, değil mi Jack?&rdquo;</p>

  <p>&ldquo;Çok değil,&rdquo; diye cevapladı Jack. &ldquo;Sadece birazcık. Hadi çıkalım.&rdquo;</p>

  <p>Dikkatlice ve usandıran bir yavaşlıkla gıcırdayan merdivenlerden yukarıya çıktılar. Birinci katta kontrol etmeleri gereken beş altı oda daha vardı, hepsi de birbirinden boştu. Sonrasında en üst kata çıktılar.</p>

  <p>&ldquo;Şimdi çok temkinli olmalıyız,&rdquo; dedi Jack. Öylesine kısık sesle konuşuyordu ki Peter duymakta zorlandı. &ldquo;Kontrol etmediğimiz bir tek burası kaldı. Mahkûm bu kattaki odalardan birinde olmalı.&rdquo;</p>

  <p>Tüm kapılar ardına kadar açıktı! Peki, ama o halde içeride nasıl bir mahkûm olabilirdi ki? Belki de elleri ve kolları bağlanmıştı. İki çocuk tuhaf bir manzarayla karşılaşmaktan korkarak odaları tek tek aradılar.</p>

  <p>Ama içeride kesinlikle hiçbir şey yoktu. Odalar tamamen karanlık ve sessizdi.</p>

  <p>&ldquo;Bu sence de garip değil mi?&rdquo; dedi Jack.</p>

  <p>&ldquo;Açıkçası anlamıyorum. O seslerin evin içerisinden bir yerlerden geldiğinden eminim. Ama evde yaşlı bakıcı hariç hiç kimse yok!&rdquo;</p>

  <p>Bir süre orada kaldılar ve ne yapmaları gerektiğini düşündüler - ve bir anda kulaklarına gümbürtülerin arasından taşan o garip haykırışlar yeniden geldi.</p>

  <p>&ldquo;Mahkûm buralarda bir yerde ve yardım istiyor,&rdquo; dedi Peter fısıldaması gerektiğini unutarak. &ldquo;Aşağıda bir yerlerde olmalı. Her yeri kontrol ettik, anlamıyorum.&rdquo;</p>

  <p>Jack aşağı iniyordu. &ldquo;Hadi, bir dolabı falan gözden kaçırmış olmalıyız!&rdquo;</p>

  <p>Ne kadar gürültü yaptıklarını umursamadan aşağı indiler ve yeniden mutfağa geldiler. Sesler susmuştu. Ardından bir kez daha çatırtılar geceyi yardı. Jack, Peter&rsquo;ı yakaladı.</p>

  <p>&ldquo;Sanırım nerede olduğunu biliyorum: Tam ayağımızın altında! Burada bir mahzen var. Mahkûm orada!&rdquo;</p>

  <p>&ldquo;Mahzenin kapısını bul o zaman,&rdquo; dedi Peter. Sonunda buldular, mutfakla bulaşıkhanenin arasındaki karanlık boşluktaydı. Elleriyle kapıyı zorladılar ve şaşırtıcı derecede kolay açıldı!</p>

  <p>&ldquo;Kilitli değil!&rdquo; diye fısıldadı Jack. &ldquo;Neden kaçmadı o zaman?&rdquo;</p>

  <p>Taş basamaklar karanlığın içerisine doğru ilerliyordu. Peter el fenerini yaktı. Titrek bir ses tonuyla sordu:</p>

  <p>&ldquo;Kim var orada? Kim var aşağıda?&rdquo; Hiçbir cevap yoktu. Çocuklar kulaklarını dört açıp dinledi. İçeriden çok güçlü bir nefes alış sesi geliyordu, yüksek ve sertçe.</p>

  <p>&ldquo;Nefesini duyabiliyoruz!&rdquo; diye seslendi Jack. &ldquo;Bize kim olduğunu söyle, seni buradan kurtaracağız.&rdquo;</p>

  <p>Hâlâ bir cevap yoktu. Basamaklardan inmeye ikisi de cesaret edemedi. Ayakları geri geri gidiyordu. Diğer yandan yukarıya dönmek çok korkakça olurdu.</p>

  <p>Sonrasında farklı bir ses duyuldu, yani bu defa sesin kaynağı başkaydı. Duyulan ses kapıya giren anahtardan geldi ve kapı ardına dek açıldı!</p>

  <p>Jack heyecanla Peter&rsquo;ı kollarından yakaladı. &ldquo;Bunlar dün gece seslerini duyduğum adamlar. Geri geldiler. Çabuk, bizi burada bulmadan önce saklanmamız lazım.&rdquo;</p>

  <p>İki arkadaş garip elbiseleri içinde, ne yapacaklarını bilemeden durdular, Peter şapkasını ve ceketini çıkarttı. &ldquo;Sen de çıkart,&rdquo; diye fısıldadı. Bu kıyafetlerle karanlıkta çok kolay gözükürüz.&rdquo;</p>

  <p>Çıkarttıklarını boş köşeye fırlatıp koridora kaçtılar. Adamların doğruca mahzene gideceğini düşünerek köşeye çömeldiler.</p>

  <p>Ama adamlar böyle yapmadı. &ldquo;En iyisi gidip yaşlı bekçinin uyuduğundan emin olmak,&rdquo; dedi içlerinden biri. Ve iki kişi birlikte bekçinin odasına gitmek üzere koridora girdiler.</p>

  <p>Peter&rsquo;ın gölgeler arasından parlayan beyaz yüzü karanlıkta dikkat çekti. Yüzündeki boyayı çıkartmayı unutmuştu!</p>

  <p>&ldquo;Bu nedir? Şuraya bak, şu köşeye! Bu da nedir böyle?&rdquo; dedi adamlardan biri. &ldquo;Baksana Mac.&rdquo;</p>

  <p>Adam iki çocuğun saklandıkları yere doğru baktı. &ldquo;Yüzler! Beyaz yüzler!&rdquo; dedi diğer adam. &ldquo;Bundan pek hoşlanmadım. Fenerini yak, ay ışığının yansıması olmalı.&rdquo;</p>

  <p>Güçlü bir fener etrafı aydınlattı ve iki çocuk ışığın altında göründüler! Mac denen adam birkaç adımda çocukların yanına gitti. İkisini birden yakalayıp ayakları üzerlerine dikti.</p>

  <p>&ldquo;Demek ki gizlenen beyaz yüzlerin açıklaması buymuş! Burada ne yapıyorsunuz bakalım?&rdquo;</p>

  <p>&ldquo;Kolumu bırak. Acıtıyorsun,&rdquo; dedi Jack sinirlice. &ldquo;Neyin peşindesiniz?&rdquo;</p>

  <p>&ldquo;Ne demek istiyorsun?&rdquo; diye sordu adam sert bir biçimde.</p>

  <p>O garip sesler yeniden duyuldu ve iki çocuk birden adamlara baktı.</p>

  <p>&ldquo;İşte bundan bahsediyorum,&rdquo; diye karşılık verdi Jack. &ldquo;Orada, aşağıdaki kim? Oraya kimi hapsettiniz?&rdquo;</p>

  <p>Jack, kafasına yıldızları görmeye yetecek kadar güçlü bir şaplak yedi. Sonra da adam, Peter ve ikisini yakındaki dolaba sürükleyip içine kilitledi. Adam bir nedenden dolayı çok sinirlenmiş görünüyordu.</p>

  <p>Peter kulağını dolabın kapağına dayadı ve dışarıda konuşulanları duymaya çalıştı.</p>

  <p>&ldquo;Şimdi ne yapacağız? O çocuklar buraya birini getirirlerse işimiz biter.&rdquo;</p>

  <p>&ldquo;Doğru. Çocukları da burada tutalım. Aşağı Kerry Blue&rsquo;nun yanına koyalım en iyisi! Yarın gelir onu alır, burayı boşaltırız. Kimse neler olup bittiğini bilmez ve biz de işimizi halletmiş oluruz.&rdquo;</p>

  <p>&ldquo;Peki ya çocuklar?&rdquo;</p>

  <p>&ldquo;Onları aşağıda kilitli bırakalım. Bekçiye de ertesi gün mahzene bakması için bir not yazalım. Aşağıdaki çocukları bulduğunda küçük dilini yutacak! Bunu hak ettiler, küçük baş belaları!&rdquo;</p>

  <p>Peter, her şeyi duydu. Kerry Blue da kimdi? Hem bu ne tür bir isimdi böyle! Adamların dolaba doğru geldiklerini duyunca titremeye başladı. Ama kilidi düşündükleri gibi açmadılar. Bir tanesi kapakların arasından seslendi.</p>

  <p>&ldquo;Bir süre orada kalabilirsiniz. Başkalarının işine burnunuzu sokmamayı öğrenin bakalım!&rdquo;</p>

  <p>Sonrasında birtakım sesler duyuldu yine. Mutfakta bir hareketlilik vardı. Çocuklar ateşte yanan tahtaların sesine benzer çıtırtıları dinlediler ve dolabın kapakları arasından berbat bir koku burunlarına dek ulaştı.</p>

  <p>&ldquo;Off! Bir şey kaynatıyorlar. Her neyse berbat bir kokusu var!&rdquo; dedi Peter.</p>

  <p>Kokunun ne olduğunu tahmin edemediler. Homurtu ve haykırış dolu sesler tekrar odayı doldurdu. Tüm bu olan biten fazlasıyla olağandışıydı.</p>

  <p>Dolap yalnızca birkaç palto alabilecek şekilde yapılmıştı. Bu yüzden oldukça küçüktü. Üstelik havasız ve soğuktu da. İki çocuk da oldukları yerde hiç rahat değildi. Adamlardan biri kapıyı açıp dolaptan çıkmalarını söylediğinde sevindiler.</p>

  <p>&ldquo;Artık gidebilir miyiz?&rdquo; diye sorarken omzunda sert bir darbe hissetti Peter.</p>

  <p>&ldquo;Arsızlık etme,&rdquo; dedi adam ve çocukları mahzenin girişine doğru iteledi. Çocukları zorla içeri soktu. İki çocuk da basamaklardan aşağı doğru sendeleyerek indi. Mahzen kapısının kilitlendiğini duydular. Kahretsin! Kahretsin! Artık ikisi de tutsaktı!</p>

  <p>Tam arkalarından bir ses geldi. Kerry Blue her kimse tam da oradaydı. &ldquo;Fenerini aç,&rdquo; diye fısıldadı Jack. &ldquo;Artık şu mahkûmu görelim de, kim olduğunu anlayalım!&rdquo;</p>

  <p class="p11"><a id="a15"></a>&nbsp;</p>
</body>
</html>
