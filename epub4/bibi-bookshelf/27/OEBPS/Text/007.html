<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Öfkeli Yaşlı Adam</title>
</head>

<body>
  <h1 class="h11">Öfkeli Yaşlı Adam</h1>

  <p>Elbette ki bir kardanadam ordusu yapamadılar! Zamanları yalnızca dört tane yapmaya yetti. Yerdeki kalın ve yumuşak kar örtüsü dolgun topları yuvarlayıp büyük kardanadamlar yapmak için birebirdi. Scamper yardım ederken keyiften dört köşe oldu.</p>

  <p>Janet barakadan aldığı şapkayı kardanadamlardan birinin kafasına, Peter ise ceketi beyaz, soğuk omzuna geçirdi. Gözleri ve burnu tamamlayabilmek için etraftan taş buldular, bir parça tahtayla da ağzı tamamladılar. Kolunun altına da bir dal parçasını sokunca kardanadam tam bir insana benzedi. Gerçekten güzel bir kardanadam olmuştu.</p>

  <p>&ldquo;Sanırım eve gitme vakti,&rdquo; dedi Colin. &ldquo;Yemeğe en geç yarımda oturur bizimkiler.&rdquo;</p>

  <p>Pam de, &ldquo;En iyisi eve gidelim,&rdquo; diye onayladı.</p>

  <p>&ldquo;Hepimiz üzerimizdekileri değişmeli ve eldivenlerimizi kuruması için bırakmalıyız. Benimkiler bütün suyu emdi ve ellerim donuyor!&rdquo;</p>

  <p>&ldquo;Benimkiler de. Hafif ısınmaya başlayınca çok acıyorlar hem de,&rdquo; dedi Barbara ellerini ovuşturarak. &ldquo;Şimdiden başladılar bile.&rdquo;</p>

  <p>Kardanadamları girişe yakın yerde bir başlarına bıraktılar. Tam karşıda eski ev dikili duruyordu. Yırtık pırtık, kirli perdelerin asılı olduğu bir odası hariç ev bomboştu.</p>

  <p>&ldquo;Orada kim yaşıyor?&rdquo; diye sordu Pam. &ldquo;Sadece evin bakıcısı,&rdquo; dedi Janet. &ldquo;Çok yaşlı ve sağır; son derece de huysuz biri.&rdquo; Girişin tam önünde durdular, harap durumdaki evi incelediler.</p>

  <p>&ldquo;Oldukça büyük bir ev,&rdquo; dedi Colin. &ldquo;Acaba kime ait ve neden hiç kimse yaşamıyor içeride?&rdquo;</p>

  <p>&ldquo;Evin girişine giden yol çok güzel, değil mi?&rdquo; diye sordu Janet. &ldquo;Hiç kimsecikler yerdeki kara basmamış, hatta evin yaşlı bakıcısı bile. Arka taraftaki girişi kullanıyor olmalı. Ah, hadi Scamper, seni yaramaz köpek, geri dön!&rdquo;</p>

  <p>Scamper karlı giriş kapısının altında sıkıştıktan sonra koşarak bahçede yuvarlandı. Basılmamış karda Scamper&rsquo;ın pati izleri kaldı. Zevkle havladı.</p>

  <p>Giriş katındaki camın perdeleri aralandı ve içeriden kırışık yaşlı bir surat göründü. Cam aniden yukarıya açıldı.</p>

  <p>&ldquo;Çık git buradan! Köpeğini bahçemden al hemen! Burada köpekler ve çocuklara yer yok, sizi küçük serseriler, baş belaları!&rdquo;</p>

  <p>Scamper durup yaşlı adama havladı. Adam görünürden kayboldu ve sonrasında kapı dışarıya açıldı. Buruşuk suratlı bakıcı elinde koca bir sopayla gözüktü. Sopayı elinde sallayarak çocuklara bağırdı.</p>

  <p>&ldquo;Köpeğini mosmor oluncaya dek bir güzel pataklayacağım!&rdquo;</p>

  <p>Peter, &ldquo;Scamper, Scamper! Hemen buraya gel!&rdquo; diye bağırdı. Fakat Scamper sağır olmuştu sanki. Adam sopasını vahşice Scamper&rsquo;a doğru savurdu.</p>

  <p>Peter bahçe kapısını açtı ve Scamper&rsquo;a bir şey olacak korkusuyla altın spanyelini dışarıya çıkarttı.</p>

  <p>&ldquo;Alıyorum, köpeğimi alıyorum!&rdquo; diye yaşlı adama sinirlice bağırdı.</p>

  <p>&ldquo;Ne dedin?&rdquo; diye sordu evin bakıcısı sopasını aşağı indirerek. &ldquo;Burada ne yapıyorsun ve köpeğini neden içeriye yolladın?&rdquo;</p>

  <p>&ldquo;Yollamadım. Kendi bir anda girdi!&rdquo; dedi Peter parmaklarıyla Scamper&rsquo;ın tasmasını tutarak.</p>

  <p>&ldquo;Daha yüksek sesle konuş, hiçbir şey anlamıyorum,&rdquo; dedi yaşlı bakıcı bağırarak. Sanki sağır olan kendisi değil de Peter&rsquo;mış gibi. Peter da aynı şekilde yüksek sesle cevap verdi:</p>

  <p>&ldquo;KÖPEĞİMİ BEN YOLLAMADIM!&rdquo;</p>

  <p>&ldquo;Tamam, tamam, bağırma,&rdquo; diye homurdandı yaşlı adam. &ldquo;Bir daha buraya sakın gelme, yoksa arkandan polisi yollarım.&rdquo; Evin ön kapısında kayboldu. Peter, Scamper&rsquo;ı evden uzaklaştırdı ve dönüş yoluna götürdü.</p>

  <p>&ldquo;Ne kadar da kaba bir adam,&rdquo; dedi diğerleri. &ldquo;O dev sopayla Scamper&rsquo;a kötü bir şey yapabilirdi.&rdquo;</p>

  <p>Janet bahçe kapısını tamamen kapattı. &ldquo;Şimdi sen ve Scamper acımadan o güzel karları bozmuş oldunuz. Olamaz, kilisenin saati bire çeyrek var. Gerçekten acele etmeliyiz.&rdquo;</p>

  <p>&ldquo;Bir sonraki toplantı için hepinize haber vereceğiz!&rdquo; dedi köşeyi dönerlerken Peter. &ldquo;Bundan böyle şifrenizi ve rozetlerinizi unutmamalısınız.&rdquo;</p>

  <p>Herkes evlerine döndü. Yaşadığı yer en yakın olan Jack&rsquo;ti ve en çabuk dönen de o oldu. Hemencecik banyoya elini yıkamaya gitti. Daha sonra da saçlarını taradı.</p>

  <p>&ldquo;En iyisi rozetimi yerine koyayım,&rdquo; diye mırıldanıp elini göğsüne götürdü. Ama rozet yerinde yoktu. Kaşlarını çatarak banyoya koştu; belki de orada düşürmüştü.</p>

  <p>Hiçbir yerde bulamadı. Herhalde diğerleriyle kardanadam yaparken üzerinden kaymıştı. Hayır! Kahretsin!</p>

  <p>Annesi evde olmadığından yeni bir tane yapması da mümkün değildi ve kız kardeşinin bakıcısı Bayan Ely&rsquo;nin yeni bir tane yapmayacağından neredeyse emindi.</p>

  <p>Bayan Ely, Jack&rsquo;in kız kardeşi Susie&rsquo;yi çok severdi ama Jack&rsquo;in pis, dağınık ve yaramaz bir çocuk olmasından yakınıp dururdu. Aslında Jack hiç de böyle bir çocuk değildi, her nasılsa Bayan Ely&rsquo;yle yıldızı bir türlü banşamıyordu işte.</p>

  <p>&ldquo;Benim için bir tane yapar mı diye soracağım,&rdquo; diye sesli düşündü Jack. &ldquo;Hem son iki gündür çok uslu bir çocuğum.&rdquo;</p>

  <p>Yemeğe kadar ters giden bir şey olmazsa Bayan Ely elbette yardım edebilirdi.</p>

  <p>&ldquo;Bu sabah nerelerde olduğunu biliyorum,&rdquo; dedi Susie, üçü beraber akşam yemeklerini yerken. &ldquo;Ha ha, sen ve senin aptal Gizli Yediler&rsquo;in. Hiçbir şey bilmediğimi sanıyorsun, değil mi? Her şeyi biliyorum!&rdquo;</p>

  <p>Jack ters ters kardeşine baktı. &ldquo;Kes sesini! İnsanların sırlarını topluluk içinde söylememen gerektiğini bilmen gerekir. Bunu aklında tut, diline biraz hâkim ol.&rdquo;</p>

  <p>&ldquo;Böyle konuşma, Jack,&rdquo; diye araya girdi Bayan Ely.</p>

  <p>&ldquo;Şifre neydi?&rdquo; diye alaycı bir şekilde devam etti Susie. &ldquo;En sonuncunun ne olduğunu biliyorum çünkü unutmamak için defterine yazmışsın ve ben hepsini okudum. Şifreniz-&rdquo;</p>

  <p>Jack kardeşini susturmak için masanın altından sert bir tekme savurdu. Ne var ki ayağı yanlış kişiye takıldı. Jack&rsquo;in botları bakıcının ayak bileğine çarptı.</p>

  <p>Bayan Ely acıyla haykırdı. &ldquo;Ah, ayağım! Sen ne yaptığını sanıyorsun, Jack! Çabuk masayı terk et. Bu yaptığından sonra gözümden kaybol!&rdquo;</p>

  <p>&ldquo;Çok üzgünüm. Bayan Ely,&rdquo; diye mırıldandı Jack. Yüzü utançtan kızardı. &ldquo;Size vurmak istememiştim.&rdquo;</p>

  <p>&ldquo;Bu birine vurmak istemenle ilgili, Jack, kime vurduğunla değil,&rdquo; diye soğuk bir karşılık verdi bakıcı. &ldquo;Bana değil de, Susie&rsquo;ye vurmak istemen hareketini affettirmez. Çabuk odayı terk et, lütfen.&rdquo;</p>

  <p>Jack dışarı çıktı. Kapıyı çarpmak istememişti ama kendine hâkim olamadı. Susie&rsquo;ye daha fazla dayanamazdı. Odadan çıkarken kardeşinin üzgün ve pişmanlık ifadesiyle donmuş yüzünü gördü. Susie sadece kardeşine biraz takılmak istemişti, onu akşam yemeğinden etmek değil.</p>

  <p>Tabanlarım basamaklara vurarak üst kata çıktı Jack. Lezzetli reçelli tartlardan tadamadan masadan kalkmak zorunda kalmasına hayıflandı. Onları gerçekten çok severdi. Kahretsin ya. Bayan Ely! Artık yeni bir rozet yapmasını da isteyemezdi ve bir sonraki toplantıya rozeti olmadan katılmak zorundaydı. Peter bu konudaki hassasiyetini belirtmişti.</p>

  <p>Galiba kardanadam yaparken yere bir şey düşürdüğümü hatırlıyorum, diye düşündü Jack. Sonuncu kardanadamı yapıyordum. Sanırım öğleden sonra çıkıp aramalıyım. Eğer kar yeniden yağacak olursa, bulmam çok daha zor olur.</p>

  <p>Ne var ki, Jack tam dışarı çıkmak üzereyken Bayan Ely&rsquo;ye yakalandı. &ldquo;Hayır Jack. Bugün evde oturacaksın. Yemekte yaptığın şey affedilemez,&rdquo; dedi acımasızca. &ldquo;Bugün daha fazla oyun yok.&rdquo;</p>

  <p>&ldquo;Ama dışarıda kaybettiğim bir şeyi bulmam lazım, Bayan Ely,&rdquo; dedi Jack.</p>

  <p>&ldquo;Söylediğimi duymadın mı yoksa?&rdquo; diyerek itiraz etti bakıcı sesini yükselterek. Zavallı Jack ise çaresizce tekrar içeri girdi.</p>

  <p>O halde gece herkes uyuduktan sonra dışarı çıkabilirdi. Tamam, el feneriyle de aradığı şeyi bulabilirdi. Bayan Ely dışarı çıkmasını engelleyemeyecekti.</p>

  <p class="p11"><a id="a8"></a><span class="t10">&nbsp;</span></p>
</body>
</html>
