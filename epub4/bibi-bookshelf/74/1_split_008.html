<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_5"><br class="calibre3"/><br class="calibre3"/><br class="calibre3"/><br class="calibre3"/>   5   <br class="calibre3"/></h1>
				<p class="normal1">Uygunsuz zamanda gelmiştim. Onu o kadar mahcup görünce birdenbire anlamıştım bunu, olacak iş değildi. Münasebetsizlik etmiştim. Önce Muhtar Bey'le görüşüp sonra usulünce gelmem gerekirdi, ama öyle olmadı işte. Otobüsten inince sahilde yürümüştüm biraz, hava güzeldi, güneşi özlemiştim. Öyle kayıklara, denize, denizin kokusuna yakın yürümüştüm. Tepelerden aşıp denize inen çam kokusunu duymuştum. Sahilde renk renk taşlarda şıpırdayan yorgun küçük dalgacıklar, dalgaların bittiği yerde midye kabukları, tahta parçaları, bir martı kanadı geçmişti içimden. Kirli yanık yüzlü çocuklar koşuşmuştu. Dalgın dalgın dolaşırken, kapı önlerinden azıcık çekingen bakıp gözlerini kaçıran kadınlar olmuştu, sorunca, "Köşedeki sarı evi geç, demir kapılı bahçeden giriver" demişti o sıcacık sesli kadınlar... "İki katlı, şirin bir ev" diye yazmıştı Fikret. Önüne kadar gelince düşünmeden giriverdim. Bahçesi ne güzeldi, görünce tanımıştım, tıpkı anlattığı gibi Fikret'in, iki bodur portakal ağacı iki köşedeydi. Bir tekir kedi oturuyordu kapı eşiğinde, güneşte, gözleri yumuk. Rüzgâr hafif hafif yüzümüzü okşuyordu, benim, tekir kedinin. Gözlerimizi kırpıştırdık. Portakal, limon çiçekleri kokuyordu. Ahşabı yeşil boyalı bahçe çevirmesinin ardında sıra sıra ortancalar ne güzeldi. Hepsi açmamıştı daha, ama güzeldi. Kapının solunda, akşamüstü serin tarafta, üstünden asmalar sarkan küçük bir çardak, çardağın arkasında küpeçiçekleri, buğulu menekşeler, pencerelerde taze sakız sardunyaları...</p>
				<p class="indentmetin"> </p>
				<p class="normal1">"Hanımefendi... Kusuruma bakmayın böyle..."</p>
				<p class="indentmetin"> </p>
				<p class="normal1">Ne kadar utanmıştı... Düğmeleri açık olan gömleğini düzeltmeye çalışıyordu, bir elinde bir bez bir de çatal vardı galiba. O telaşlı halinde bile sıcacık bakmıştı... Aslında benim özür dilemem gerektiğini, zamansız geldiğimi söyledim. Fikret'in annesi olduğumu söyleyince yüzündeki şaşkınlık, derin bir kedere döndü hemen. Usulca yana çekilip girmemi rica etti.</p>
				<p class="indentmetin"> </p>
				<p class="normal1">"Yok çıkarmayın, öyle geçin, buyurun."</p>
				<p class="indentmetin"> </p>
				<p class="normal1">Kapıdan girince geniş bir odadaydık, çantamı yere bıraktım. Telaşla kanepenin üstündeki açık gazeteyi, iki yastığı kucağına alıp sağa sola bakındı. Çatal, bez, gazete ve yastıklarla öyle komik görünüyordu ki... Komikti evet, öyle duruyordu, yakalanmış çocuklar gibi kocaman açmıştı gözlerini, ama biz gülmüyorduk. Oturmamı rica edip koşar gibi kayboldu bir kapının ardından. Zamansız gelmiştim. Çok utanmıştı. Aslında bu kadar utanması gereksizdi. Evet kılığı pek uygun değildi ama kirli değildi, tıraşlıydı, saçları düzgündü. Odanın içi de dağınık değildi. Köşede orta büyüklükte bir televizyon vardı. Yanında kahverengi bir gaz sobası. Büyükçe bir aynalı komodin sonra, ceviz belki, üstünde kitaplar, gazeteler, bir kül tablası, bir sigara paketi, hepsi yan yana... Yerde halı yoktu, eski usta işi çiniler vardı açık renkte.</p>
				<p class="normal1">Pencereye bakan, soluk sarı koltuğa oturup bekledim. Bahçeyi gördüm yine, asma çardağından sarkan eski Rum fenerini, pencerenin kenarından yukarı tırmanması için iple bağlanmış genç bogenvilleri görünce gülümsedim. Mutfaktan mis gibi yaprak dolması kokusu geliyordu, o pişirmiş olabilir mi diye düşündüm bir an. Yalnız yaşadığını öğrenmiştim. İstanbul'da ilgili kimseler, Fikret'in vefatından sonra her şeyi bana anlatmışlardı. Bu köyü, burada yaşananları biliyordum. Fikret'in notlarını defalarca okumuştum, her defasında tarifsiz başka bir acı duyarak. Kırk gün geçmişti işte. Hayatta pek kimsem yok sayılırdı artık. İçimdeki acımı paylaşacağım kimse yoktu. Ben de kalkıp, daha tanımadan hakkında çok şey öğrendiğim, tanımadan derinden sevdiğim bu adama gelmiştim işte.</p>

		</body>
</html>