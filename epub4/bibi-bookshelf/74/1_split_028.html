<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_25"><br class="calibre3"/><br class="calibre3"/><br class="calibre3"/><br class="calibre3"/>   25   <br class="calibre3"/></h1>
				<p class="normal1">Geç oldu. Uyudunuz mu bilmiyorum Piraye Hanım. Bu gece sıcak biraz, kurbağaları duyuyor musunuz ? Bu yazılanları defalarca okumuş olmak sizi ne çok üzmüştür... Dayanacaksınız şüphesiz. Taşıyacaksınız biliyorum, bunu da bir elbise gibi giyeceksiniz üstünüze. Saklı acılarımız mı bizi bu kadar yakınlaştıran ? Aşk mı bu size duyduğum Piraye Hanım ? Bu kadar uzun aradan sonra, bu kadar unutmuşken o tuhaf yürek çırpıntısını, bu mümkün mü ? Bu, onu unuttum mu demek ? Karımı ? Kalıpsız İhsan... Yüreği beş paralık adamlar yapmaz yaptığını. Oysa nasıl sevdim onu. Yıllarca tuttum yasını yüreğimde, kokusunu, gülüşünü, bakışını aklımda. "Alınyazısına karşı durulmaz, isyan etmek olmaz" dedi Arif Hoca... Yeni gelmiştik ya köye Saliha. Nasıl çiçek gibi yapmıştık her tarafını evimizin ? Hayatın bir bozulmaz sihri vardı. Dantellerin duruyor daha, korkuyorum yıkamaya. Yüzünü, bal dudaklarını unuturum diye korkuyorum. Karnın kocaman olmuştu ya. Bir doğsa hayırlısıyla diyorduk. İçime ara sıra bir kurt düşüyordu. Bir sıkıntı. Sana söylemiyordum. Bana son bir bakış baktın. Bittim ben. Yaşamak için hiç sebebim yok sandım. Yaşanıyor Saliha. Boş bir kabuk gibi. Uykularımda sesini duyuyorum, elin yanağıma dokunur gibi geliyor, sıcağını, kokunu duyuyorum. Arif Hoca, "Dua et" diyor ne zaman sorsam, "sabah ezanına kalmaz, bekle gelir." Bekledim kaç zaman, geliyorsun belki de. Nasıl beklemem Saliha ? Sen benim helalim, can yoldaşım değil misin ? Nasıl berbat özledim seni... Nasıl tarifsiz aktı içim, boşaldı... Sana pek benzemeyen sekiz resmin kaldı biliyorsun. Komodinin üstünde. Dolaplarda entarilerin, elbiselerin bıraktığın gibi. Ben açık, hiç kapanmayacak bir yara gibi kaldım. Yirmi iki yıl geçti bak. Çok daha fazlası saklı içimde, dokununca kanıyor. Şimdi bu yaşımda Saliha, içimde bir şey "Yaşayacaksın" diyor. Çok geç değil mi ? Biz, o hep bizimle olacak sandığımız güzel şeyleri, çok geride bırakmadık mı ?</p>

		</body>
</html>