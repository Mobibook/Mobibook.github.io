<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_31"><br class="calibre3"/><br class="calibre3"/><br class="calibre3"/><br class="calibre3"/>   31   <br class="calibre3"/></h1>
				<p class="normal1">Saat ikiye geliyordu. Gidecek miydi ? Bunu bile soramıyordum. Sorsam "evet" diyecekti. Öyle "dan" diye. Onunla aslında konuşmak istediğim şeyleri böyle hiç konuşmadan gidecekti. Dalıp uzaklara bakıyordu, sonra bana bakıp gülümsüyordu. Ben de gülümsüyordum. Bir ara, unutmuş da sonra hatırlamış gibi, türbeye gitmek istediğini söyledi. Gittik. Ağır ağır yürüdük bütün yolu. Varınca, kapıyı açıp girdik. Odada ıslak tahta kokusu vardı. Etrafına baktı, yüzündeki tebessüm hiç silinmedi. Sandukanın yanına gitti. Etrafında şöyle bir dolandı. Bir dostunun omzuna dokunur gibi dokundu sandukaya. İki kere okşadı. Pencereden dökülen ışığa uzattı elini, bir şeye dokundu sanki. Çıktık. Dua filan etmedi. Sanki yanında ben yoktum, buna gücendim biraz, neler düşündüğünü bilmek istedim. Ama yine soramadım. Eski alışkanlık. Ne garip, daha tanışalı üç gün olmuştu, ama yılların alışkanlığı vardı aramızda. Hep kalsaydı Saliha... Kızar mıydın ? Kalsın istiyorum diye kızdın mı bana ? Sen buraya gelmeyi hiç istemezdin Saliha, belki ölümü hatırlattığı için. Belki erken öleceğin malum olurdu sana. Her şeyi düzgün bırakmak isterdin. Odalarda her şey yerli yerinde meraklanma. İstediğin gibi, sen yoksun tek. Seni ne çok üzdüm durmadan ortalık topluyorsun diye. Ufacık şeyler için. Bilseydim Saliha... Her şey başka türlü olabilir miydi ? Mümkün müydü başka türlüsü ? Bazı geceler geliyorsun biliyorum, ama bana değil, yarım kalmış işlerini bitirmek ister gibi. Su sesi duyuyorum aşağıda bulaşıklar için belki, küçük odada tıkır tıkır dikiş makineni duyuyorum. Koşuyorum odaya yoksun sen. Ben de yarım kaldım Saliha.</p>

		</body>
</html>