<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_21"><br class="calibre3"/><br class="calibre3"/><br class="calibre3"/><br class="calibre3"/>   21   <br class="calibre3"/></h1>
				<p class="normal1">"Reis'i bekletmeyelim İhsan Bey."</p>
				<p class="normal1">Yavaşça söylemişti bunu. Yanıma kadar gelip elini hafifçe sırtıma koymuştu. Kalktığını hiç fark etmemiştim. Demek o kadar dalmışım. Okuduklarım acı vericiydi. Unutmuşum.</p>
				<p class="normal1">"Söz vermiştik değil mi Piraye Hanım ?"</p>
				<p class="normal1">Davut Reis'le denize çıkacaktık o gün. Sofrayı topladık beraber. Yanımıza kıymalı börekle, bir şeyler aldık. Bir şişeye üzüm kompostosu koydum, sıkıca kapadım, bardak da aldık.</p>
				<p class="normal1">"Hırkanızı unutmayın Piraye Hanım, hava belli olmaz."</p>
				<p class="normal1">Acele acele yürüdük sahile doğru. Köşeyi döndük ki tavuklar kaçışıyor, ortalık toz duman.</p>
				<p class="indentmetin"> </p>
				<p class="normal1">"Remzi uğraşma oğlum şu horozla artık !"</p>
				<p class="normal1">"Yakalayıp kıçındaki tüyleri kesicem İhsan Amca."</p>
				<p class="normal1">"Niye ?"</p>
				<p class="normal1">"Gıdıgıt Ayşe'nin tavuklarını dövüyo."</p>
				<p class="normal1">"Geçenlerde kutu bağladın diye kümesin damından kafana atlamıştı ama ona göre."</p>
				<p class="normal1">"Onun için de kesicem, anlasın bakalım."</p>
				<p class="indentmetin"> </p>
				<p class="normal1">Davut Reis uzaktan el etti bizi görünce. Çoktan hazır etmiş motoru, oyalanıyor. Piraye Hanım yine çocuk gibi heyecanlı. Elimi tuttu motora binerken düşmesin diye. Açıldık.</p>
				<p class="normal1">Deniz ne güzeldi... Bir denize, bir gittikçe ufalan köyümüze, bembeyaz minaremize, ağaçlara bakıyordu.</p>
				<p class="indentmetin"> </p>
				<p class="normal1">"Sonbaharda bir başka güzel olur bu ağaçlar Piraye Hanım. Kehribar sarısı, kehribar kırmızısı olur her yer. Kehribar rengini severim ben."</p>
				<p class="indentmetin"> </p>
				<p class="normal1">Bir şey söylemedi. Yelkovankuşlarının hünerli, uzak uçuşunu izledi uzun uzun ve kuşlara doğru incecik bir çizgi gibi uzayan buluta baktı, dudaklarında farkında olmadığı bir tebessüm, boynunda ince bir iz...</p>
				<p class="normal1">Tepelerden keçilerin çıngıraklarını duyuyorduk. Gurbet Baba kayalığının oradan sanki cılız bir kaval sesi geliyordu rüzgârla. Davut Reis yine tatlı tatlı anlatıyordu:</p>
				<p class="indentmetin"> </p>
				<p class="normal1">"Büyük balık kolay iş değildir. Balığı avlaştıracaksın. Asıldıkça balık, vereceksin voltayı, yoksa zor işin. Yorulacak balık, duracak. Aganta-laçka, belki bir saat, belki fazla."</p>
				<p class="indentmetin"> </p>
				<p class="normal1">Öyle dikkatle dinliyordu ki Piraye Hanım, sanki yeni heves miço almışsın tekneye. Anlatılanları daha iyi anlamak için mi bilmem, gözlerini bir açıp bir kısıyordu. "Olmaz" demişlerdi biz küçücükken, "ne halt ederseniz edin, büyüyeceksiniz." Çocuk ellerimizde oltalarımız vardı şimdi, bütün büyüyüşlerden uzaktık.</p>
				<p class="indentmetin"> </p>
				<p class="normal1">"At kılından olta yapardık eskiden. İzmarit için üç kat, lüfer, uskumru için beş kat bükerdik."</p>
				<p class="indentmetin"> </p>
				<p class="normal1">Sigarasının külü düştü, öksürdü boğulacak gibi.</p>
				<p class="indentmetin"> </p>
				<p class="normal1">"Her balığa başka, yoksa olta sağır olur, kalın olta olmuş mesela, küçük balık vurmuş duymazsın."</p>
				<p class="indentmetin"> </p>
				<p class="normal1">Uzakta bir hayal gibiydi Rum adaları, Yannis, kim bilir, ne halt ediyordu.</p>
				<p class="normal1">Dönüşte iskeleye kahvenin oradan çıktık yine. Rasim Dayı yetişip uzattı elini. Piraye Hanım, yine unuttuğu bir gülümseme dudağında, bir onun, bir benim elimi tuttu çıkarken. Tutmakla tutmamak gibi, ayıp bir şey yapıyormuş gibi. Güneş çoktan devrilmişti. Bir baktık, Rasim Dayı hazır etmiş her şeyi bir güzel, mangalı da yakmış bekliyor. Alnında güzel şeyler yapmanın telaşıyla boncuk boncuk ter, gözleri kocaman. Livarı gösterip "Çipura tuttuk Rasim Dayı" dedik, "gel temizleyelim."</p>
				<p class="normal1">"Davut Reis bu akşam kal be yahu !"</p>
				<p class="normal1">"Olmaz" dedi Davut Reis, kır bıyıklarının altından kıkır kıkır güldü, bakıştılar Rasim Dayı'yla, gülüştüler, niye anlamadık. Payını alıp müsaade istedi. "Eh, vardır senin bir telaşın, hadi uğurlar ola" dedik. Biz üçümüz yine, tahtaların, gazoz kasalarının arasında denize doğru, giriştik işlere bir güzel. Arkadaki lambayı yaktık önce. Piraye Hanım sever diye Rum fenerini de yaktık.</p>
				<p class="indentmetin"> </p>
				<p class="normal1">"Şuraya as onu İhsan."</p>
				<p class="indentmetin"> </p>
				<p class="normal1">Rasim Dayı, pilli radyosunu getirdi, önceden Yunan kanalına ayarlı zaten, başladı Rum havaları. Balıkları temizledik.</p>
				<p class="normal1">"Ben burada yıkarım Rasim Dayı, ver onu sen bana."</p>
				<p class="normal1">"Olmaz öyle yahu !"</p>
				<p class="indentmetin"> </p>
				<p class="normal1">Piraye Hanım yaptı salatayı, içine koca koca radikaları doğradık. Masayı kurduk hep bir telaş.</p>
				<p class="indentmetin"> </p>
				<p class="normal1">"Öte tarafta be İhsan, getiriver hele bir zahmet."</p>
				<p class="indentmetin"> </p>
				<p class="normal1">Peynirle biber turşusu getirdik dolaptan. Ekmeği bir koşu Recep'in oğlana aldırdık. Piraye Hanım'ı oturttuk başköşeye. Utana sıkıla deyiverdik derdimizi.</p>
				<p class="normal1"> "Eh ne yapalım" dedi, "galiba bir o eksik."</p>
				<p class="normal1">Rakılarımızı küçük çay bardaklarına koyduk. Nasıl güzel koktu öyle ? Turşu başka, ekmek başka, kömür başka, deniz başka, peynir başka, balık başka koktu. Rüzgârsızdı akşam. Uzun uzun oturmalı bu akşam diyordum. Öyle azar azar alacaksın mezelerden. Silip süpürmeyeceksin öyle, ayıp. Hem sonra bakarsın yarın akşam o burada olmayıverir, gidiverir bakarsın. Sonrası zor olacaktı biliyordum. Ayrılıklar hep zor olur çünkü. Dokunmuşsan şöyle azıcık omzuna mesela, dokunurken hep duyduğundan başka bir şey duyduysan, adını başka türlü söylediysen... Ayıp olmuyor mu şimdi İhsan ? Olmaz, niye olsun, bizimkisi dudak tiryakiliği, konuşuyoruz işte, aslında konuşmuyoruz bile, düşünüyoruz. O da mı yasak ?</p>
				<p class="indentmetin"> </p>
				<p class="normal1">"Pilaki de olsaydı be Rasim Dayı..."</p>
				<p class="indentmetin"> </p>
				<p class="normal1">Oydu galiba eksik olan. Sanki bir şey daha eksikti. Adını bilmediğimiz ya da unuttuğumuz bir şey. Ama o şey de olsaydı işte ne güzel olacaktı... Deniz, uykulu çocuklar kadar usluydu, biz, çocuklar kadar çabucak mutlu, çabucak mutsuzduk. Bir şeylere gülerken, öyle hiç olmadık bir anda bıçak kesiği gibi bir şeyi hatırlayıveriyorduk öyle, sonra çabucak, bilerek unutuyorduk. O şimdi adını hatırlamadığımız güzelim şey de olsaydı işte...</p>
				<p class="normal1">"Yahu ne var şu rakıda be Dayı ?"</p>
				<p class="normal1">Taze bir yudumu dolandırdı şöyle ağırdan, yuttu.</p>
				<p class="normal1">"Bu rakıda gençliğimiz var İhsan, bütün hayatımız, tuttuğumuz balıklar, üzüldüğümüz akşamlar var, terimizin, denizimizin, acılarımızın, düğün halaylarımızın, sevişmelerimizin tuzu var, sevdiğimizin yüzü, yorgunluğumuz, ettiğimiz onca laf, kaybettiklerimiz, hatalarımız, ayın şavkı, yıldızların hepsi neredeyse, küfürlerimiz, şiirlerimiz var, bozbulanık hepsi."</p>
				<p class="normal1">Susuyorduk biraz, üstümüz başımız deniz, tütün, rakı kokuyordu o zaman, sonra yine neşeli neşeli anlatıyorduk. O hep üzgün duruyor olmaz ki. Gülüyor ama üzgün, ben biliyorum. Pek söz de söylemiyor. Sorarsan söyler, o başka, ama öbür türlü şey etmiyor. Ben ne yapayım o zaman ? Benim sıkıntılarım yok mu ? Var ! Hem nasıl. Ben öyle duruyor muyum ? Duruyorum bazen. İşte öyle durursan bir tekme de onlar atar o zaman, sen öyle "suç bende" gibi durursan atarlar ! Duracaksın da anlayacaklar, kimse anlamıyor işte, adamı son tarihine kadar kullanıyorlar. Sen daha sus. Öyle kırılgan olmayacaksın ! Böyle kaya gibi şey olacaksın, sert ! Sağlam yumurta mı kırılır, kırık yumurta mı ? Yani yumuşak yumurta mı ? Unutup geçeceksin... "Vurduğunda sektirme", "İleri derecede öküzlük", "Vız geldiğinde tırıs gittirme" kursları açılsa, mesela beş haftada "Hiç hatırlamama" yeterlilik belgesi verilse ilk sizi göndermeli Piraye Hanım, pırst, tamam... İçme o kadar hızlı. Boş ver şimdi, biber turşusundan şey yap şimdi ayıp olmasın... Rasim Dayı gene içeri gitti. Ne gitti o da şimdi otursa ya... Böyle ne söylenir şimdi, hep ben şey ediyorum zaten. Çatalıma baktı, "Çok aldın dökeceksin" gibi şey yaptı, na işte bakarsa öyle dökülür tabiî. Hah ! Geldi Rasim Dayı.</p>
				<p class="indentmetin"> </p>
				<p class="normal1">"Hayırdır Rasim Dayı, rahat oturmadın, var gene bir işler."</p>
				<p class="indentmetin"> </p>
				<p class="normal1">Gülüyor. Ne kadar mutlu... Siz misiniz bütün bunlara sebep Piraye Hanım ? Rasim Dayı'nın yüzünde, bayram sabahlarında bile görmediğim bu aydınlık, siz gittikten sonra da kalacak mı ? Nedir bu duyduğumuz, bu çoktan unutup, şimdi içimizde eski bir şarkı gibi hatırladığımız şey çocukluğumuz mu ? Böyle hep çocuk olsak ya Rasim Dayı, zıplaya hoplaya dolansak ya ortalık yerde. Kulağıma eğilip kıkırdadı.</p>
				<p class="normal1">"Arif Hoca karagöz oynatacak bu akşam. Davut Reis acele acele ona yardıma gittiydi. İçeride hazırlamışlar her bir şeyi, şimdi sizi bekliyorlar."</p>
				<p class="normal1">"Deme yahu Rasim Dayı ! Yaşa sen be !"</p>
				<p class="normal1">"Eh artık sonra devam ederiz."</p>
				<p class="normal1">"Öyle ya, ayıp olur şimdi."</p>
				<p class="normal1">Masayı toplayıp ne varsa attık dolaba. İçeri girdik ki herkesler sinemada gibi dizilmiş bizi bekliyor. Arif Hoca'nın yüzü keyfinden gene kıpkırmızı. Baktık Remzi girdi. Kafasını kolunu sarmış anası, suratı asık.</p>
				<p class="normal1">"Remzi bu ne hal oğlum ?"</p>
				<p class="normal1">"Horozdan gazi olduk Rasim Dayı."</p>
				<p class="normal1">"Allah iyiliğini versin, fena gagalamış be oğlum, dur bir bakayım şuna."</p>
				<p class="normal1">"Kestim ama tüylerini. Yusuf'un kıçı gibi oldu."</p>
				<p class="normal1">"Remzi !"</p>
				<p class="normal1">Yusuf pek güldü bu işe.</p>
				<p class="normal1">"Ucuz atlatmışsın len Remzi."</p>
				<p class="normal1">"Gülme Tombalak Yusuf, senin de kıçını keserim bak."</p>
				<p class="normal1">"Remzi !"</p>

		</body>
</html>