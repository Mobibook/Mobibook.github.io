<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_23"><br class="calibre3"/><br class="calibre3"/><br class="calibre3"/><br class="calibre3"/>   23   <br class="calibre3"/></h1>
				<p class="normal1">Biliyordum böyle olacağını. Piraye Hanım'a da ayıp oldu şimdi, kalkmalı... Hep böyle olurdu işte, iki gülmeyegörsün yüzümüz, bir şeyler devrilirdi. Bir tuhaf sessizlikte topladık perdeyi, masaları. "Hayırlı akşamlar" duyduk bir iki, küllükleri boşalttık. Arif Hoca camdaki yansısından uzağa, bizim hiç bilmediğimiz bir yere uzun uzun baktı. Duyduk kapı açılıp kapandı, açılıp kapandı, açılıp kapandı. Ben, ıslak süpürgeyle masa altlarını şöyle bir süpürdüm, bardak kırıkları şıkırdadı, hiç bakamadım Piraye Hanım'a, ne desem olmaz şimdi. Rasim Dayı bir şeyler yıkadı. Remzi sobaya iki odun attı. Soğumuş içerisi. Kapı açılıp kapandı... Sonra birden bir açıldı kapı, baktık komşu kadınlar, Piraye Hanım var diye, kapmışlar çöreği böreği gelmişler. Onlara da eğlence olsun işte. Gülüverdi yüzümüz... "Tüh" dedik biz, "Karagöz'ü kaçırdınız vallahi" dedik. Televizyonda Türk filmi varmış bereket, hem yedik hem seyrettik, ağlaştık hep birlik. Keyifler yerinde ya artık ne laflar, ne laflar.</p>
				<p class="indentmetin"> </p>
				<p class="normal1">"Acelen ne Çavuş Dayı, yavaş ye azcık ! Demedin miydi kalbim var deye geçenlerde ?"</p>
				<p class="normal1">"Kalp dedi miydi doktor ?"</p>
				<p class="normal1">"Eforsu testine çıktım işte, elektokardi gram verdim."</p>
				<p class="normal1">"Kime ?"</p>
				<p class="normal1">"Doktora."</p>
				<p class="normal1">"Daha öğrenmeden niye verdin ki o kadar ?"</p>
				<p class="normal1">"Çok vermiş yahu !"</p>
				<p class="normal1">"Genetikmiş bu."</p>
				<p class="normal1">"Genetik bir şey belli ki."</p>
				<p class="normal1">"Biraz da irsî işte ayrıcana."</p>
				<p class="normal1">"Babanda var mıydı genetik ?"</p>
				<p class="normal1">"Ne bileyim ben şimdi yahu !"</p>
				<p class="normal1">"Gazdır gaz."</p>
				<p class="normal1">"He valla çok gaz oluyor."</p>
				<p class="normal1">"Bilmem mi Çavuş, bıraktın mıydı..."</p>
				<p class="normal1">"Remzi !"</p>
				<p class="indentmetin"> </p>
				<p class="normal1">O gece biraz geç döndük. Uzun uzun oturmuştuk kahvede. Ne güzeldi... Işıkları sönmüş komşu evlerin arasından, yine hiç konuşmadan, yerdeki çakılları çakır çakır etmekten korkarak yürüdük. Karanlıkta yüzünü göremiyordum. Neler düşünüyordu ? Sessizdik. Denizin sesi vardı yalnız. Ona güzel şeyler söylemek istiyordum. Ezberimde olsa belki şiir okurdum, şiirim bitmeden uzanıp bir iğde çiçeği koparırdım, anlatırdım uzun uzun kendimden, onun gibi yorulmuşluğumdan anlatırdım, "Geç de olsa, bunca yıl sonra bile olsa, unuttuğum o kadar şeyi hatırlattığınız için" derdim, verirdim iğde çiçeğini. Lafımın sonunda bir gayret belki, "Hiç gitmeseniz Piraye Hanım" derdim, kızar mıydı ? Eve yaklaşmıştık.</p>
				<p class="normal1">"Üşüdünüz mü Piraye Hanım ?"</p>
				<p class="normal1">"Biraz... Ne kadar sessiz her yer..."</p>
				<p class="normal1">Bu kadar mı ? Konuşmayalım mı demekti bu ? Herkesler yanımızdayken konuştuklarımız, aslında, söylemek istediklerimizin hepsi değildi demek istiyordunuz. Söylemek istediklerimizi şimdi böyle susacağız, hep susacağız belki diyordunuz. Baktınız bana, demediniz bir şey, öyle kocaman sustunuz... Bir bir başka acılar buruldu içimizde... Ben çok farklıyım sanki... De o zaman ulan ! Söyle ! Böyleyken böyle de ! Ama yok ! Her şey yarım kalacak ! Sanki kural ! Adam olup desen ya böyle böyle ! Asacak sanki yahu tövbe tövbe !</p>
				<p class="normal1">"Bir şeye mi kızdınız İhsan Bey ?"</p>
				<p class="normal1">"Olur mu Piraye Hanım ?"</p>
				<p class="normal1">"'Tövbe tövbe' dediniz de..."</p>
				<p class="normal1">"Şeye dedim onu... Önemli değil yani..."</p>
				<p class="normal1">Defterde okuduklarım hakkında da konuşmamıştık. Tek kelime bile etmemiştik. Okuyup bitirirsem gece belki, daha iyi anlarım, anlarım da ona göre konuşurum diye düşündüm yürürken. Ay yoktu. Neredeyse hiç ışık yoktu. Uzakta, türbenin penceresinde, incecik titreyen kandilin o tuhaf ışığını gördük yalnızca.</p>

		</body>
</html>