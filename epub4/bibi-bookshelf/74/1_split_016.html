<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_13"><br class="calibre3"/><br class="calibre3"/><br class="calibre3"/><br class="calibre3"/>   13   <br class="calibre3"/></h1>
				<p class="normal1">Evin içi öyle yalnız ki... Bana verdiği şu küçük odanın belli belirsiz naftalin kokusu, bu pirinç topuzlu karyola, bu gül çiçek işli yastık kılıfları, serin beyaz çarşaflar, şu kapısı gıcırtıyla açılan ihtiyar dolap, sehpanın üstündeki sürahi, duvardaki ihtiyar saat ne kadar yalnız... Bu yerlere dökülen lavanta kokusu çekmeceden, bu saklanmış, nasılsa tutunup kalmış koku... İşte lavanta kesesi... Danteller... Bu dantelalı, yıkanmaktan eskimiş beyaz perdeler kimin işi ? Birkaç resim var komodinin üstünde, bir hayal kadar sarı, silik. Resimler sararmasa... Tanımadığım yüzler. Belki bu köyde bile kimsenin bilmediği, yalnızca İhsan Bey'e bir şeyler hatırlatan, yalnızca onunla konuşan yüzler. Ne kadar güzel bir kadın şu resimlerdeki... Güzel miyim hâlâ ? Ah Piraye nasıl ışık ışıktın bir zamanlar, böyle miydi bu yüzün ? Beyoğlu'ndaki evimizin terasında, daha on dört yaşında, kız kıza kollarda öğrenmiştin dansların en güzelini. Pilili kloş eteğin açılırdı, ak bacaklarına çarpardı yaz güneşi. Aklında bir prensin düşü yalnızca, dudağında hiç korkmadığın gülüşlerin... Oysa ne kadar hoyrat davrandı sana hayat...</p>
				<p class="normal1">Resimlerin birinde, Fikret'imin kederli gözlerine benzeyen, içimi ezen bir çift göz... Onu nasıl özledim... Biraz uğraşsam her kederli yüzde görebilirim onu. Bu odada mı geçti son gecelerin Fikret ? Burada mı hatırladın ?</p>
				<p class="normal1">"Birazdan" dedi İhsan Bey, "gelirler..." İçim öyle katı ki Fikret, artık hiçbir şey beni daha çok üzmeyecek. Dua okuyacağız senin için...</p>

		</body>
</html>