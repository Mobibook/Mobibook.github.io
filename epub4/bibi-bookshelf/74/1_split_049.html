<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_46"><br class="calibre3"/><br class="calibre3"/><br class="calibre3"/><br class="calibre3"/>   46   <br class="calibre3"/></h1>
				<p class="normal1">Dolandım durdum kıyıda, yukarı aşağı voltaladım, sonra atladım Davut Reis'in motoruna vurdum adaya doğru, ne zamandır kuruyordum. Görenler olmuştur belki, bakmadım. Deniz iyiydi, poyraz da vurdu ardımdan çabuk vardım, ada hiç değişmemiş, her bir şey yerli yerinde, kaç yıl oldu. Stelyo'nun meyhanesinde buldum Yannis'i, yine pilaki, yine çiroz, rakı günün o saatinde. Uzun uzun baktık öyle, gözlerimiz doldu. Oturdum.</p>
				<p class="normal1">Dönünce, eve kapandım bütün gün. Hiçbir şey yapmak gelmedi içimden, bir şey düşünmek istemedim. Uyudum az. Gece yine uyumadım. Yıllarca dinlediğim ağaçların salınışlarını dinledim, uzak köpekleri, kurbağaları. Ne güzeldi yıldızlar... Akşam olduğunda başka güzeldin Saliha. Sarı bir yorgunluk serilirdi yüzüne. Yastığımda bir çukurum vardı ya senin için, yatsan saçların çoğalırdı, sonuna kadar gidilmezdi saçlarının. Pişirdiğin yemeğin kokusu olurdu üstünde. Bahçenin, tozun, çiçeğin, sarmısağın kokusu ellerinde... Gözlerinde hep bir ışık, aklında hep bir şarkı muhakkak... Yıldızlardan bahsetmiştik de bir gece yine, "Uzak olunca güzel" demiştin, sonra dönüp bakmıştın. "Sen uzak olma."</p>
				<p class="indentmetin"> </p>
				<p class="normal1">"Desem ki yok başka istediğim, sen yanımda ol kocayıncaya bir tek, günah olur mu İhsan ?"</p>
				<p class="normal1">"Olur belki Saliha, hem yok mu başka istediğin sahi ?"</p>
				<p class="normal1">"Küçük küçük şeyler. Bahçenin şurasına çardak, her yana çiçek, dikiş makinesi bir de, perdeler için, başka başka şeyler için de. Düşünsem neler neler, ama olmasa da olur. İyimde kötümde sen ol, azıcık da laf etme ikide bir, gerisi düğün bayram."</p>
				<p class="indentmetin"> </p>
				<p class="normal1">Sen konuştukça daha güzelleşirdin. Saçlarını tarasan taramasan güzelleşirdin, narçiçeği elbiseni giysen giymesen. Sonra sen tutar kendini bırakıverirdin bembeyazına çarşafların, bacakların, ellerin, memelerin çoğalırdı. Sonra yıldızlar büsbütün... Bir yerlerde olsan sen Saliha, bir gün kalkıp sana gelsem. İçimdeki bütün kötülüklerden, yorgunluklardan sıyrılıp kapına gelsem, bak desem bu kadar yalnızım işte... Horozlar öttü. Kırlangıçlar cıvıldadı arada bir. Deniz hiç susmadı. Bir ara Fikret Bey'i duyar gibi oldum. Odada dikiş makinen tıkırdadı gibi. Sonra kuşlar başladı. Ne mutluydular, mevsim bahar, sabah esintisinde limon çiçeğinin, yeşilin can acıtan kokusu. Unutmak mümkün değil Saliha... "Bana bir şey olursa İhsan..." demiştin bir gün, bir şeyler daha söylemiştin hatırlamıyorum bile bak, "Olur mu öyle şey canım !" deyivermiştim iki lafın ortasında. O gün bile "gerçekten" dinlememiştim seni. Sanmıştım ölüm dokunmaz sana... Eve koşmuştum, denizdeydim ya, koşmuştum. Nasıl yağmur yağıyordu. Sen kan içindeydin. O kadar kan. O koku. Sen nasıl beyazdın. Bir ellerin vardı ki nasıl beyaz. Oysa her şeyi düşünmüştüm, ama bu kadar erken... Baktım sana, titredim, ellerini tuttum, nasıl inanılmazca güvercindi ellerin çırpınıp tutunamayan, soğuktun. İçimde bir anarşisti zorluyordu beyazlığın, ne dualar ettim değişmiyordu. Ne koca bir düşüşle düştü başın... O türbeyi hiç sevmezdin ya Saliha, her akşam içimde bir kavgayı yakıyor şimdi Arif Hoca, niye sevmezdin anlıyorum, kandil yağı gibi tükenişimizi yakıyor, biliyor hem, ama isyanı benim kadar deli değil. Ya da ben hep öyle sandım, sandım ki ben kızgın bir yumruk, bir sağır çığlık kadar boyun eğmezdim, ama palavra be Saliha, zamanın acımasız sürekliliği kadar hiçbir şey cesaretini kıramaz bir aykırı düşüncenin. Oysa ne savaşlara kalkıştım. İçinde senin olmadığın hayatlar bile düşündüm evet itiraf ediyorum şimdi. Seni sevmediğimden değil, hiç olur mu öyle şey, çok gençtim, yapacak o kadar çok şey vardı ve sen vardın. Sen sevmezdin savaşmayı ya Saliha, ondan. Şimdi yoksun. Yapacak o kadar şey var yine, ama hiçbir şey eskisi gibi değil... Bir senin hayalin kaldı tutunacak elimde, kavgamdan geri kalan. Yenik bir kavganın son artığı, yırtık bir bayrak, son bir yumruk, bir sağır çığlık gibi seni saklıyorum şimdi... Kalkıp bir çay daha koydum, şeker bitmiş. Keçilerin çıngıraklarını duydum uyanıyorlar. Arif Hoca ezanı okudu, ne güzel okudu. Hava ağarıyor. Yüzümü yıkadım, tıraş olmak gelmedi içimden ne lazım şimdi, çıktım. Hava küfür gibiydi. Uzakta gemiler uğulduyordu. Lodostu. Şu eski lodos... Şu heybetli, hoyrat, kızgın, kavgacı, şu çok bilen, şu koca denizleri aşıp, şimdi dallarımıza, saçaklarımıza, köhne duvarlarımıza çarpa çarpa azalan, dar sokaklarımızda ıslak çamaşırlarımıza, yorgun atlarımızın sağrısına, kuytularda uyuklayan köpeklerin kulaklarına sürünüp sürünüp ölen, kokusu son bir hatırayı bırakıp üstümüzden ayaklarımıza dökülen allak bullak lodos. Yok olmayacak böyle dinine imanına sövdüm, ceketimin yakasını kaldırıp ellerimi ceplerime soktum, pencereler çarptı, yürüdüm. Deniz bağırıyordu. Bir iki kapı açıldı önümde, sessizce kapı eşiklerini aştı ihtiyar adımlar. Kapı aralığı karanlığında, hayal gibi kollar yolculadı her birini omuzlarına dokunarak, "selametle", komşular namaza gidiyor, selamlaştık. Kara bir aydınlıktı. Gece, sanki zorla yeni güne yırtılıyordu. Küçücüktük Saliha. Yürüdüm. Yapacak başka bir şeyim yoktu.</p>
				<p class="normal1">Kahveye gelmeden daha gördüm Yusuf'u. Kesik orta çınarın tam dibinde gördüm, ince bir fidana su veriyordu. Çömelmiş, yüzünde hiç alışmadığım bir duruluk, rüzgârda efil efil saçları uçuyordu... Çatal çatal iki laf ettik.</p>
				<p class="indentmetin"> </p>
				<p class="normal1">"Destek bağla ona Yusuf."</p>
				<p class="normal1">"Bağlarım İhsan Amca."</p>
				<p class="indentmetin"> </p>
				<p class="normal1">Rasim Dayı yine yoktu ortalıkta. "Deniz keskin" dedi İbrahim. Yoktu, daha kapıları bile açmamıştı. Ah İbrahim nasıl yorgundun... Ceketimi kavuşturdum uçmasın. Arkaya dolandım, oradadır bakarsın, kayıkların arasından gördüm oradaydı. Az öteye koymuştu sandalyesini, niye öyle oturmuş ? Eski dostu lodosa çevirmiş yüzünü yine. Kıpırdamıyordu. Olmaz dedim, olur mu hiç. Deniz bağırıyordu. Niye öyle oturmuş ama ? Tahtalar çarpıyordu, "Çakalım bunları Rasim" desem... Biraz daha yaklaştım. Rüzgâr bembeyaz saçlarını yalıyordu, keçe yeleği üstünde yine, hiç üşümez bu Rasim. Akşam masayı şöyle atarız ha Rasim ? Kıpırdamıyordu. Şöyle kuytuluğa ha ? Hiç kimse yoktu. Desem mi ? Alışkın bir yalnızlıkla uzağa bakıyordu. Kayıklarımızın en güzeline binip gidecektin, sen sonunda bir gün çıkıp gidecektin biliyordum ama erken değil mi Rasim ? Ellerinde, göğsüne yakın, boş bir çerçeve tutuyordu, bir çocuk gibi kucağında, sigara paketi kadar, kehribar. Ağlıyor muydu ? Gidemedim yanına. Ayaklarında köpükler dağılıyordu. Kımılda koca Rasim, sen benim umudumsun, beceremem sensiz. Boğazımda sesim boğuldu. Diyemedim. Allah'ını seversen Rasim, gelemem yanına, kuvvetim yok o kadar. Filizimiz, yaprağımız kurur Rasim... Deniz bir acayip uğuldadı, koca bir dalga çarptı taşlara seyreldi. Kalkar birazdan, çay koyar, ortalığı filan süpürür, ne bileyim bir şeyler yapar, bakarsın kemanıyla alaturka bir şeyler çalar söylememiş miydim, kessen içini kıpkırmızı şarkılar, kıpkırmızı leylekler, ağaçlar, Şarlo'lar akar. O kestiğin yerden ölürse, ölmez ya, hadi deyiver ölürse, son damla canı tutunamayıp daha düşerse, tek bir "ah" der belki. Kalkar şimdi. Rasim o be ! Ete kemiğe bürünse o son damla canı, bir adı olsa, yengisiz bir kavgada bile bile dövüşen, başkalarının düştüğü yerde son düşen isyancının adı ne ise o olur, kara bir küheylandan kara bir öfke gibi düşer acısı o zaman. Kalk Rasim... Baksa, gülecektim, "Biliyor musun Rasim, Yannis'le barıştım ben" diyecektim, belki duymaz bağıracaktım, "Yine hep âşık Saliha'ya, değişmemiş hiç hergeleci !"</p>
				<p class="normal1">Koskoca Rasim o, bir şey olmaz.</p>
				<p class="indentmetin"> </p>
				<p class="normal1">"Hatırlasana Rasim ! Ta karşı yoldan mızıkasını üflerdi eşşoğlusu, anlarsın ya, duyursun diye Saliha'ya. İki sevda türküsü üfleyip kaçardı, güler geçerdi Saliha. Rasim !"</p>
				<p class="indentmetin"> </p>
				<p class="normal1">Gökyüzünün o ince uzun çizgisine baktım. Ağlayacaktım. Ne büyüktü, ne değişmez... İçimde bir şey bitiyordu... Koca koca taşlar düşüyordu içimde. Tutunmak... Rasim Dayı'nın denize baktığı yerden, ta ötelerden, uzak uzak, upuzun, dumandan bir iplik dağılıyordu. Bir uğultu duyuyordum kıyısız gemilerin uğultusuydu belki kırlangıçların... Kopuyordum... Bir Rasim'e baktım, bir uzağa. Deniz çağıldadı bir, martılar çağıldadı.</p>
				<p class="indentmetin"> </p>
				<p class="normal1">"Leylekler Rasim Dayı !"</p>
				<p class="indentmetin"> </p>
				<p class="normal1">Bir de incecik bir kaval sesiydi duyduğum, "hüvelbaki"ler arasından...</p>
		<div class="calibre1" id="calibre_pb_50"/></body>
</html>