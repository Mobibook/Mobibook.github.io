<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_17"><br class="calibre3"/><br class="calibre3"/><br class="calibre3"/><br class="calibre3"/>   17   <br class="calibre3"/></h1>
				<p class="normal1">Nasıl telaşla gitti mutfağa... İhsan Bey... Ne iyi insansın sen. Küçük fırınından tepsiyi alıyor şimdi, elini yaktı, çaydanlığa su katıyor, yine aynı telaş... Ben, çardağa bakan küçük mutfak penceresinden görüyorum onu, farkında değil, gülümsüyorum. İhsan Bey... Ne acılı yüzün var senin de. Birazdan "İşte geldi börekler Piraye Hanım, buyurun, sıcak sıcak" diyecek. "Çayınız buz gibi olmuş yenisini getireyim" diyecek... Buna hakkım var mıydı ? Böyle birdenbire hayatınıza girmeye ? Size daha hiçbir şey anlatmış değilim. Bakmayın, daha gelir gelmez dökülmüştü sır gibi sakladıklarım, nasıl oldu bilmiyorum, ama bakmayın, pek konuşkan değilim. Size anlatmadığım o kadar çok şey var ki... Belki anlatmalıyım, haksızlık olur anlatmamak. Ama siz de hiç anlatmadınız. Çok şey anlattınız, ama kendinizden hiç... Nasıl sorarım odadaki gül çiçek işli yastık kılıflarını ? Belki biraz anlatsanız, benim de cesaretim olur anlatmaya.</p>
				<p class="indentmetin"> </p>
				<p class="normal1">"Çayınız buz gibi oldu Piraye Hanım, daldınız."</p>
				<p class="indentmetin"> </p>
				<p class="normal1">Yürüyoruz şimdi. Kahveye mi gideceğiz bilmiyorum, deniz kıyısındayız yine. Şu ağaçlar ne güzel.</p>
				<p class="indentmetin"> </p>
				<p class="normal1">"Ihlamur onlar Piraye Hanım."</p>
				<p class="indentmetin"> </p>
				<p class="normal1">Şu aynıymış gibi duran yeşile, şu bitmez denize bakınca geçiciliğimi duyuyorum ben, başka şeyler hissetmeyi unuttum. Ne yapsam yetmiyor. Bana verilen bu kısacık aralığı enikonu bitirmek üzereyim şimdi. Yazık ki pek bir şey beceremedim. Gülümsüyordunuz ben gözlerinize bakınca, sanki, "Soluk almak pahalı bir şey, hakkını vereceksin" diyordunuz, sonra ayıpmış gibi başka yerlere bakıyordunuz. Buna alışkın değildim ben... Bunu bana niçin yapıyordu ? Hem ben yetmişime yaklaşmışken, böylesine bitip tükenmişken niçin yapıyordu ? Hayattan alabileceğim küçücük şeylerden başka bir şey kalmamışken, şu inatla içimizde saklı saklı yanan eski arzudan daha ne umabilirdik ? Yıkılış bazen öyle derin, öyle onarılmaz olabilir ki, yerine yeni bir şey kurmak anlamsızdır. Yaşananlar öyle kötü yaralayabilir ki bazen, affetmek, unutup gidivermek öyle söylendiğince kolay olmaz artık. Hem... Ben sevmeyi ne zaman düşünsem, yani birini sevmeyi ne kadar çok istesem yapamam artık. Bakın bize İhsan Bey, şu alıştığımız hüzne bakın, şu elbise gibi giydiğimiz... Yıllarla yavaş yavaş sevdik bu hüznü biz. Hiç konuşmadan, hiç şikâyet etmeden, adını söylemediğimiz şeylerin yasını tuttuk. Şimdi başka bir hayatı yaşayacak gücümüz yok ne yazık.</p>

		</body>
</html>