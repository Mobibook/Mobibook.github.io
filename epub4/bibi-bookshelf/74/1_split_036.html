<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_33"><br class="calibre3"/><br class="calibre3"/><br class="calibre3"/><br class="calibre3"/>   33   <br class="calibre3"/></h1>
				<p class="normal1">Bir bakışta gördüm karabatakları, balıkçılları, martıları, yelkovanları. Akşamüstleri iki tam, bir yarım cigara içimi zamanda, sudan bir karış yukarıda asılı incecik pembemsi sarı çizgisini hatırladım sonsuzluğun. Rüzgârla suların sırtı yalazlandı. Uzaklara sağanakladı öyle en uzaklara. Bir adım daha attım. Irıp çalkantılarına bakıyordum, suyun balkısına, hayatın uçuculuğuna. Ne zaman baksam böyle kötü olurum. Hayatın o küstah, o arsız, o sonsuz duruşunda yenilgilerimi gördüm sanki suyun üstünde karabataklar gibi böyle sıra sıra. Ben çiğneyip tükürdüğüm hayatlardan geçtim Saliha. Bir adım daha. Bir kaval sesi rüzgârda. Senin bile bilmediğin, namluların ucuna sürülüp sürülüp geldim. İçimden ağlamak geçiyordu yutkundum. Sen bilmiyorsun, demedim hiç sana. Alevlere girdim. İskelet kadar kuru omuz başlarından ve haklı, kahraman omuz başlarından, mızrak gibi daldım sevdamızın kavgasına... Daldım da ne oldu Saliha ? Başım dönüyordu. Yenilgilerim suyun üstünde ne kadar çoktu. Ne vardı öyle uzaklarda yelkenli gemiler mi geçiyordu ? Kanatlı atlar mı ? Denizkızları mı ? Beni çok ötelere götürecek bir gemi mi bekliyordu ? Yorgun tayfalar mı ? Çıplak ayaklı, zehir gülüşlü korsanlar mı el ediyordu ? Kancalar, pala kılıçlar mı parlıyordu ? Kocaman kucağını açmış bağırıyordu deniz ve onunla birlikte her şey bağırıyordu. Biz ki daha çoktuk ! Sırılsıklam maviydi her şey ve nasıl kuvvetle bağırıyordu. Bir yerlerden ne güzel laflar hatırlıyordum. Sövmenin, sövülmenin ağız dolusu tekmelerin kanını tükürmüştük ! Çelik mavisini etimize gömmüştük bıçakların ! Aydınlık yarınlara koşacağız diye bağıra bağıra ölenlerle ölmüştük ! Allah belamı versin benim ! Ben döndüm Saliha ! Ben nelerden döndüm, inanmaktan, inançsızlıktan say say bitmez. Öldüğüm yalandı ölenleri gördüm nasıl bağırıyorlardı ! Uzağından baktım ölenlere, sarı bir binanın köşesinden, bir arabanın arkasına sinip, onlar bizim için ölüyordu. Bir kaçmak istedim, bir yakalanmak, ölmek değil. Yenilirken bile alçakçasına mutluydum. O kadar mı ulan evet o kadar ! Unutulacak kadar eski değil içimin kesik kesikliği. Beni yaşamışlardı, beni tanıyorlardı, beni içmiş, bitirmiş, şimdi her şeye habersizmiş gibi alaylı çağırıyorlardı işte. "Hani büyük kavgaların adamıydın ? Hani dağlar kadardı sevdaların ? Hiçbir işe yaramadı !" diyorlardı ! Ben zavallı bir dönüşle, upuzun bir vazgeçişle yaktım bütün sevaplarımı. Ben bir yaradan aşağı aktım, avucumun içinde avuçlar bıraktım, ben döndüm Saliha ! "Haydi gel durma !" diyorlardı. "Boş ver yahu !" "Aldırma !" Ne kadar güçlüydü gemileri... Her şeyi unutmak, unutulmak, geride bırakmak için ne büyüktü yelkenleri... Hiç pişman değildiler... Yaralarımın en ıslağındaydı kılıçları... Her şeyin kıyısındaydım. Ötesi yoktu. Orada başka hiçbir şey yoktu. Ne yapsaydım Saliha ? Orada zamanın sonu duruyordu. Hayatın bütün anlamı ve anlamsızlığı... Sonra her şey sustu. Başka bir şey söyledim mi hatırlamıyorum şimdi. Elimi uzattım.</p>
				<p class="indentmetin"> </p>
				<p class="normal1">"Gerçeği öğrenmek ister misin ?"</p>
				<p class="normal1">"Yapamam."</p>
				<p class="indentmetin"> </p>
				<p class="normal1">Yapamaz mıydı gerçekten ? Yapamadığımız onca şeyi bırakıp ardımızda adamakıllı bir cümleyi bitirir gibi, şöyle sıyırıp kendimizi kınımızdan, hiç değilse bunu... Konuşmadık. İki ihtiyar, suçluymuş gibi mahcup, o kadar cesur, hayatın içine yürüdük.</p>

		</body>
</html>