<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_35"><br class="calibre3"/><br class="calibre3"/><br class="calibre3"/><br class="calibre3"/>   35   <br class="calibre3"/></h1>
				<p class="normal1">Piraye Hanım yorulmuştu biraz. Alnı terliydi. Çınarı görmüştük işte. Rüzgârda taze yaprakları kıpırdıyordu. Piraye Hanım alnına yapışan saçlarını düzeltip gülümsedi. O bir korkaktı. Düpedüz korkaktı. Korkak. Düpedüz. Ben korkaktım. Fikret bir acıyı öldürmüştü. Tam ortasından vurmuştu. İyi yapmıştı. Ben korkaktım. Kendime iki tokat atmaya, bütün korkaklığımı yüzüme vurmaya bile, bunca yıl yapamadıklarımı duymaya bile, kendimi şuradan fırlatıp atmaya bile korkaktım. Korkaktın evet ! Yalan mı ? İsimler buldun, "İnadına yaşamak" dedin korkaklığına İhsan. Büyük yollara çıkınca küçüklüğünü anladın. Sen kaçmaktan başka hiçbir şey yapmadın. Hiçbir yere varamadın. Korktun sen. Korkun en değerli şeyindi her şeyini sattın. Alıştın korkuna hatta sevdin. Kandırma kendini artık ! De şunun adını ! Korktum de ! "Dayak yiye yiye dövüşmek" dedin, "bile bile kaybedeceğini, yine de dövüşmek" dedin, "yürek ister" dedin. Yalandı ! Korktun ! Midemde bir tiksinti buruştu, tükürmeye bile korkak. Demedim bir şey, hızlı hızlı yürüdüm. Rasim Dayı, çoktan sonuna kadar kaldırmış bütün camları, Arif Hoca'yla kapıya yakın oturmuş laflıyordu, biz gelince buyur ettiler, Arif Hoca kaldığı yerden konuştu biz yokmuşuz gibi:</p>
				<p class="indentmetin"> </p>
				<p class="normal1">"Dönecekler bir gün gör bak. Belki evlenmiş olurlar da bir sürü torunla gelirler gör bak. Benim evin yanında ev yaparız onlara iki tane kocaman, bahçeli İhsan'ınki gibi. Evlenmemiş olurlarsa ben evlendiririm Allah'ın izniyle. Daha ne düğünler olacak bu köyde. Heyt ! Remzi'yi, Yusuf'u evlendireceğiz daha. Cıvıl cıvıl, ördek yavrusu gibi oğlan kız dolacak köy gör bak... İşim var benim, tutma beni Rasim Dayı, sonra laflarız gene, kusura bakmayın Piraye Hanım. Haydi Allah'a emanet."</p>
				<p class="indentmetin"> </p>
				<p class="normal1">Uzun uzun baktı Arif Hoca'nın arkasından Rasim Dayı.</p>
				<p class="indentmetin"> </p>
				<p class="normal1">"İhsan be, Osman'ın kanadı tamir olur mu ?"</p>

		</body>
</html>