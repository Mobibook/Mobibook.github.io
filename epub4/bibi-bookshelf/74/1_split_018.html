<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_15"><br class="calibre3"/><br class="calibre3"/><br class="calibre3"/><br class="calibre3"/>   15   <br class="calibre3"/></h1>
				<p class="normal1">Geç oldu. Tek tük bağıran kurbağaları duyuyorum dışarıda... Pencerem açık, denizi duyuyorum. Oğlum... Şimdi ne zaman seni düşünsem, eski bir şarkıyı duyuyorum... Biliyor musun Fikret, daha dokuz yaşındaydım o şarkıyı ilk duyduğumda. Bir yaz akşamüstüydü duydum penceremde. Baktım, karşı pencerede benim yaşlarımda bir oğlan, koca bir kırmızı akordeon boynunda, benim için çalıyordu. Beyaz gömleği, kırmızı papyonu vardı, ne yakışıklıydı... Gözlerimin içine bakarak, sıcacık gülerek çalıyordu. Güneşin karamelası vuruyordu yüzüne. Her yer karamela oluyordu... Daha yeni taşınmışlardı, Madam Rosa'nın yanındaki eve taşınmışlardı. Madam Rosa ne hoş kadındı. Rosa gerçek adı mıydı bilmiyorum. Çünkü aktrisler gerçek adlarını kullanmazlar pek. Hâlâ güzeldi. Onunki gibi pırıltılı bir hayatım olsun isterdim o zamanlar. İnişlerim çıkışlarım, büyük felaketlerim, alkışlarım. Her akşam simsiyah bir tül gibi gidişini izlerdim. Saat üçe doğru gelirdi. Odasının ışığını kitaplarımın durduğu raflarda görürdüm. Kalkıp, uçuşan yaz tüllerimiz arasından seyrederdim onu. Siyah tüllü şapkasını çıkarırdı ilk. Gramofonunda "Amapola". Ağlardı sonra... İşte hemen Madam Rosa'nın yanına taşınmışlardı. Tam karşımıza. Onu daha önce hiç görmemiştim. O görmüştü belki beni. Görüp sevmişti. Ben de onu seviyordum. Beyaz elbisemi giyiyordum, başka güzel elbiselerimi de giyiyordum ama en çok beyazı... Saçlarımı tarıyordum, kelebek tokalarımı takıyordum ve... Günlerce, hep aynı saatte çalıyordu şarkısını... Onu nasıl sabırsız beklerdim, nasıl incecik bir kuş çırpınırdı içimde duyunca onu... Hiç konuşmazdık, sokağa hiç çıkmıyordu, beklerdim çıksın. Bir defa zillerine basmıştım, saklanmıştım sonra. Annesi pencereye çıktı, "Kim o ?" Hiç ses çıkarmadım. O çıkmadı... Olsun, yine de pencerelerimizden uçup yüreklerimiz, dokundu birbirine... Günlerce... Sonraları, açık sarı bir hırka giydi hep. Oysa sonbahar değildi daha... Günden güne eridi şarkımız, hep güldü o, ama o muhteşem karamelası soldu yüzünün... Bir gün son defa çaldı şarkımızı... Bir daha hiç görmedim onu... O dantelalı, ahşabı tarçın kokulu pencerede kocaman bir parçam kaldı öyle... Eksik... Hep sevdim pencereleri... Biliyor musun, gülüşün ona ne çok benzerdi ? Pencerem açık yine, şurası çürümüş... Pencerelerde neyi bekler insanlar, yitirdikleri şeyleri mi benim gibi ? Bir umut hep var diye mi beklerler ? Denizi duyuyorum, tek tük kurbağaları... Uyuyacağım birazdan... Rüyamda sen yine çocuk olacaksın Fikret, memelerime sokulacaksın... O şarkıyla, –bak duyuyor musun sen de ?– gülüşlerinizi duyacağım ikinizin, sonra Madam Rosa'yı da belki, el sallayacak. Yaz güneşinin akşamüstü karamelasında, tutarsanız elimden, yeniden çocuk olacağım...</p>

		</body>
</html>