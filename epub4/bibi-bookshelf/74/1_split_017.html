<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_14"><br class="calibre3"/><br class="calibre3"/><br class="calibre3"/><br class="calibre3"/>   14   <br class="calibre3"/></h1>
				<p class="normal1">Komşular bir yığın şey hazırlamış, hepsini getirdiler, bana iş bırakmadılar sağ olsunlar, hiç yorulmadım. Hem yorulsam ne olur ki kırk yılda bir, sevaptır... Muhtar da geldi, kızgındık biz ona ama neyse günaha girmeyelim dedik. Biz erkekler büyük odada sandalyelere sığıştık, komşulardan birkaç tane daha sandalye getirdik. Hanımlar yan odaya doluştular. Piraye Hanım için düzgün bir çift terlik buldum komşudan, olmaz öyle... Arif Hoca okudu. Ne güzel okur Arif Hoca, insanın içine dokunur sesi.</p>
				<p class="indentmetin"> </p>
				<p class="indentmetin">Allah adın zikr idelüm evvela</p>
				<p class="indentmetin">Vacip oldur cümle işte her kula</p>
				<p class="indentmetin"> </p>
				<p class="normal1">Remzi ile Yusuf geldi patırtıyla, Arif Hoca kötü kötü baktı bunlara, oraya bir yere oturdular.</p>
				<p class="indentmetin"> </p>
				<p class="indentmetin">Allah adın her kim ol evvel ana</p>
				<p class="indentmetin">Her işi âsan ide Allah ana</p>
				<p class="indentmetin"> </p>
				<p class="normal1">Hanımlar girip odadan bardak, tabak aldılar sessiz sessiz, takke verdiler bize. Remzi, Abdullah Çavuş'un kulağına parmağını soktu gördüm ben, demedim bir şey.</p>
				<p class="indentmetin"> </p>
				<p class="indentmetin">Her nefeste Allah adın di müdam</p>
				<p class="indentmetin">Allah adıyla olur her iş tamam</p>
				<p class="indentmetin"> </p>
				<p class="normal1">Sessizdik, ahiret uzak değildi, yeşil bir huzur, derin pişmanlıklar içindeydik.</p>
				<p class="indentmetin">Bir kez Allah dise aşk ile lisan</p>
				<p class="indentmetin">Dökülür cümle günah misli hazan</p>
				<p class="indentmetin"> </p>
				<p class="normal1">"Affet Yarabbi !" diyenlerimiz oldu, "Düüt", masum değildik, eski günahlarımızı hatırladık. Ağlayanlarımız... Mutfaktan helva kokusu geliyordu.</p>
				<p class="indentmetin"> </p>
				<p class="indentmetin">İsmi pakin pak olur zikreyleyen</p>
				<p class="indentmetin">Her murada irişür Allah diyen...</p>
				<p class="indentmetin"> </p>
				<p class="normal1">Remzi şaplağı yedi. Koca bir tencere helva kavurmuş hanımlar, güzel de olmuş, ıspanaklı börek, neler neler. Arif Hoca akide şekeri külahlamış. Gül Öğretmen kızımız erken kalktı, ama giderken özür diledi, işleri vardır bakarsın, bizim deli oğlan çok üzüldü bu işe. Bir yığın çay içtik, bardak bardak su. Remzi elinde sürahi dolandı durdu, millete zorla su içirecek. Meğer hesabı başkaymış. Tuvaletin başına gittim ki oturmuş sandalyeye, elinde kolonya, kucağında bir kutu, içine de yazmış; büyük şu kadar, küçük şu kadar, sırıtıyor.</p>
				<p class="normal1">"Oldu mu Remzi yahu şimdi bu yaptığın ?"</p>
				<p class="normal1">"Ortağız İhsan Amca. Çavuş ile Çapraz'ın Süleyman beleş girdi zaten yazdım buraya."</p>
				<p class="normal1">Piraye Hanım hiç oturmadı. Belki daha iyi oldu öylesi. Ağlamadı. Sonra kadınlı erkekli uzun uzun oturup konuştuk. Mehmet Bey'den de konuştuk, başka şeylerden de. Şerbet de içtik. Tuvalete bedavadan girdik.</p>

		</body>
</html>