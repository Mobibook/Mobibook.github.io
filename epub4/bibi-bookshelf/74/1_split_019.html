<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_16"><br class="calibre3"/><br class="calibre3"/><br class="calibre3"/><br class="calibre3"/>   16   <br class="calibre3"/></h1>
				<p class="normal1">Sabahtı. Ala bir aydınlıktı. Ağaçlar, öte kışın, öte gecenin uykusundan uyanıp, sanki bütün gece didinip yapraklanmıştı. Yeşilin bin birine bürünmüş de bir gecede, şimdi arınıp sabahın çırılçıplak ışığına bulanmıştı... Piraye Hanım kalkar şimdi. Ne güzel bir ismi var... Gece sözlüğe bakmıştım. Süs, ziynet... Gürültüme uyanmıştır. Çok tak tuk oldu. Sabah ezanında kalktım tıraş oldum. Olmaz başka türlü ama ayıp. Beyaz gömleğimi ütüledim. Sessiz sessiz dolandım ama duymuştur. Çayı çoktan demlemiştim. Tabakları, bardakları, her şeyi çoktan çıkarmıştım çardağa. Folluktan yumurtaları alıp mutfağa geldiğimde baktım su kaynamış, atıverdim yumurtaları, oraları sildim ıslak bezle. Erken mi attık yumurtaları ? Pencereden gördüm, kalkmış, iyi. Bahçede menekşeleri okşuyor, dolaşsın iyi gelir. Sabah serinliğinde biraz üşümüş galiba, sarı hırkasına iyice sarınmış. Gece zor geçmiştir onun için. Ekmekleri ince ince kes. Bugün ilk defa bütün günü birlikte geçirecektik. Gitmez bugün herhalde, kalır... Kalsın işte... Nasıl sessiz gelir şimdi ona her şey... Yalnız mı ki ? Yalnız. Ne biliyorsun ? Yani öyle galiba, tam demedi ama öyle, ben anlarım. Yalnız geldi hem, yoksa yalnız gelmezdi, eşiyle filan gelirdi, birisiyle gelirdi... Bir yolunu bulur sorarım, belki kendi der. Ekmekler yanacak, erken koydun, yumurtayı da erken koydun... Bunlar oldu, soğur şimdi, olsun, sıcağından veririm. O tabaklar da olmadı öyle. Kalsın birkaç gün. Kuru fasulye yaparım, Fikret Bey severdi, o da sever. Şeyli yaparım fasulyeyi öyle daha iyi. Şimdi koyma ekmekleri. Kaç oldu ? İki buçuk dakika... Yirmi beş kala alacaksın. Başka bir şey daha yapacaktım, neydi ? Tabak... Gülümsedi... Bakarsan öyle, ne yapsın ? Ayıp olmasın diye şey etti... Yine gördü. Bakma durmadan öyle, ayıp.</p>
				<p class="indentmetin"> </p>
				<p class="normal1">"Horozlar ne güzel ötüyor !"</p>
				<p class="normal1">"Bizim buranın horozları başladı mı susmaz, ü-ürü-üüü diye böyle fiyakalı fiyakalı..."</p>
				<p class="normal1">Yine gülümsedi. Utandım biraz. Nereden çıktı şimdi horoz gibi ötmek be İhsan !</p>
				<p class="normal1">"Horoz işte... Yumurta dokunmazsa tazedir, biraz önce aldım folluktan."</p>
				<p class="normal1">"Zahmet etmeseydiniz."</p>
				<p class="normal1">"Olur mu hiç ? Ne zahmeti ? İyi uyudunuz mu gece, serindi biraz ?"</p>
				<p class="indentmetin"> </p>
				<p class="normal1">Duymadı belki. Allah İyiliğini versin İhsan, al işte gene, sorulacak soru mu şimdi bu ? "Yumurtalar oldu" dedim, "yumurtaları kayısı yaptım, su kaynadıktan sonra tam dört buçuk dakika, ama dolaptan çıktıysa o zaman başka" dedim. Eğilip baktım camdan, gülümsedi. Tıraş olurken yüzümü kesmiştim hep, ona mı gülümsedi ? Telaş işte, ona gülmemiştir niye gülsün ? Zaten hep gülümserken görüyorum onu, ama hep eksik...</p>
				<p class="normal1">Komşu kadınlar geçti ben tepside çayları, yumurtaları getirirken. Selam verdiler, "Kolay gelsin komşular !" dedim. Ebegümeci, kazayağı, şevketibostan, radika toplayacaklar. "Köyümüz işte böyle Piraye Hanım" dedim. Ekmekler yanmadan koştum aldım tavadan, tereyağı mis gibi koktu sürünce. Tek başına insan böyle kahvaltıyla filan bu kadar uğraşmıyor. Uzun uzun anlattım, baharla birlikte kapı önlerinde oturup laflayan, kaba yapağıdan, fabrika işi yünden örgü ören kadınlarımızı, zıplaşan kuzularımızı, analarının peşinde paytak paytak dolaşan yavru ördeklerimizi, civcivlerimizi, denizden bakıldığında ağaçlarımızın arasından incecik bir hayal gibi görünen bembeyaz minaremizi... Gül reçelinden de sürdüm. Minare deyince durup güldüm biraz. Niçin güldüğümü sordu. Anlatsam olmaz, anlatmamak hiç olmaz. "Şu bizim Deli Remzi" dedim, sustum. Öyle bekliyordu, merak etmişti. Baktım olmayacak, "Bir gün" dedim, "bu çıkmış minareye, nasıl öğrenmişse, hoparlörü de açmış, ıslık gibi hoparlörün sesini duyduk önce, kulaklarımız çınladı, sonra bu delinin sesi: 'Allahuekber ! Allahuekber !' Sustu sonra, biz bıraktı kaçtı sandık, sonra yeniden, bir şey hatırlayıp geri dönmüş gibi, 'Yusuf'un kıçı karpuz !' diye bağırmasın mı... Arif Hoca bir hafta konuşmadı Remzi'yle, biz bayağı söylendik. Sonra ne yaparsın, affettik işte... Remzi'nin nazı çok geçer köyde, hikâyesini herkes bilir. Derler ki Remzi'nin başına daha çocukken geldi bu iş... İncir ağaçlarının, ısırgan otlarının arasında, caminin yanında, Gurbet Baba türbesinin orada... Ne zaman, kim yapmış, hangi muhterem zat yatar kimse bilmez demiştim ya yine de öyle biliriz biz, Gurbet Baba türbesi işte... Her yanı taştır, serindir içerisi, tam ortasında, rengi kaçmış, kurumuş bir sanduka vardır. Sandukanın yanında her akşam bir kandil yakar Arif Hoca. Eski zaman işi pencere demirlerinin arasından, kandilin hafifçe titrediğini görürüz bazen, ölümü hatırlarız... Sandukanın altında, Farsça 'zir-i zemin', yani zeminin altı denilen bir mezar odası varmış Arif Hoca dedi. O mübarek zatın naaşı da bu karanlık mezar odasında yatarmış. O zat oraya indirildikten sonra kurşun bir kapakla kapatılmış oda. Üstüne bir halı, bir sanduka konulmuş, kim bilir kaç yıl kimse girmemiş odaya, hiç kimse ama, kim bilir kaç yıl... Kışın lodosta poyrazda soba boruları, kapı pencere araları uğuldadı mıydı 'Gurbet Baba kızdı gene' dermiş kadınlar. Çocuklar da korkudan sus pus oturur köşelere uslanırmış. 'Yapmayın öyle' diye vaaz verdiydi de Arif Hoca ramazanda, sonra sonra unuttular. İşte ta o zamanlarda, bir kadir gecesi, Remzi daha küçücükken, sabah namazından sonra odada sesler duymuş Arif Hoca, düşünmüş ne yapsın... Yaradan'a sığınıp, besmeleyle, dualarla girmiş odaya... Girmiş ki ne görsün... Kapak açık... Yürümüş Arif Hoca Yaradan'a sığınıp. Bakmış aşağı, merdivenlere doğru. Karanlığa gözü alışınca Remzi'yi görmüş, oturuyor öyle ! Başka bir şey görmemiş. Dualarla almış oğlanı dışarı, kapağı dualarla kapatmış, halıyı örtmüş. O günden sonra, üstlerinde Fatiha'lar, 'hüvelbaki'ler okunan beyaz beyaz mezar taşları arasında, olmadık zamanlarda, bir görünür, bir kaybolur olmuş Remzi..."</p>
				<p class="indentmetin"> </p>
				<p class="normal1">Sustuk biraz... Komik bir şey anlatayım diye başlamıştım, anlattığım şeye bak, "Boyun devrilsin İhsan" dedim kendime, "böreği de unuttun bak, boyun devrilsin."</p>

		</body>
</html>