<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_7"><br class="calibre3"/><br class="calibre3"/><br class="calibre3"/><br class="calibre3"/>   7   <br class="calibre3"/></h1>
				<p class="normal1">Menekşeler ne güzeldi... Ağlamak istemiyordum, farkında bile değildim ağladığımın. Fark edince toparlandım biraz. Yanımda, hiçbir şey yapmadan oturuyordu, elleri kucağında öyle, tedirgin. Öyle temiz bakıyordu ki anlattım ona, sanki kendime anlatır gibi. Hiç kimseye anlatmadığım şeylerdi onlar, nasıl anlatabildim bilmiyorum, sanki ben değildim konuşan. Benim söylemediğim kelimeler, sanki kendiliğinden, oracıkta içimden döküldüler:</p>
				<p class="indentmetin"> </p>
				<p class="normal1">"Böyle çok güzel bir gündü. Işık ışıktı... Gençtim, çok daha genç... Hani durup dururken, sebepsiz bir mutlulukla uyanırsınız ya, öyle uyanmıştım. Aynada bakmıştım kendime, yanaklarım utanmış gibi kırmızı kırmızıydı, güzeldim. Saçlarım böyle değildi o zaman, uzundu, aynada ne güzeldi... Birden komşudan alıp suya koyduğum menekşeleri hatırladım. Koşup mutfağa aldım onları, balkona çıktım, bir telaş diktim güzelce hepsini, elim yüzüm, toprak ter, sarı bir gömlek üzerimde, saçlarım dökülmüş belime, ıslak... Sonra, o hiç sevmediğimiz şey oldu yine. O korktuğumuz, küçücük Fikret'in, benim, o dayanamadığımız, hep korktuğumuz gürültü başladı. Kulaklarımda o ses. 'Bağırma' demiştim, 'ne olur bağırma' demiştim. Bir iki komşu çıkmıştı camlara, sonra sessizce, üzgün, çektiler perdelerini... Ağlayamamıştım. İçimde bir şey katılıp kalmıştı... Saçlarım kucağımda oturmuştum öyle. Sessiz, çaresiz, alışkın... Kanepenin arkasında Fikret, küçücük, ortalığa saçılmış menekşelere bakıyordu. Onlar kadar kırılmış, ölü..."</p>
				<p class="indentmetin"> </p>
				<p class="normal1">Ne kadar üzgün bakıyordunuz İhsan Bey... Bunları size neden anlatmıştım sanki ? Hem de böyle, gelir gelmez... Daha ilk bardak çayımızı bile içmeden. Ama bilmek istemiyor muydunuz ? Gözleriniz mi dolmuştu ? Onun için mi "Çaylar soğudu" deyip kalktınız hemen, sesiniz çatal çataldı ? Size neden bu kadar yakın hissediyorum kendimi ? Neden başımı omzunuza koyup uzun uzun kalmak, yıllardır ağlayamadıklarımı sessiz sessiz ağlamak istiyorum ? Siz de yalnız mısınız benim kadar ? Kimseye verecek bir şeyinizin kalmadığını sanacak kadar tükenmiş misiniz ?</p>
				<p class="normal1">Çayları getirmişti yeniden. Yine telaşla, biraz mahcup. Yüzünde yeni bir tebessüm. "Üzülmeyin artık" diyecek bana... Demiyor. Çayını alıp karıştırıyor, hiç konuşmadan, portakal çiçeklerine bakıyor dalgın dalgın. Unutmuş gibi... Ne tuhaf... Bunu gerçekten yapabiliyor mu diye düşünmüştüm o an. Oysa ben ne kadar hazırdım her şeyi unutmaya... O yapabiliyor muydu ? "Sanmam" dedim içimden. "Hüzünlerimizden kaçsak İhsan Bey, yenmek değil söylediğim, öyle bırakıp kaçsak..." demedim. Çünkü her nasılsa biliyordum ki "Olmaz" diyecektiniz. "İçimizde biriktirdiğimiz, içimizde un ufak olmuş o kadar şey var ki bitti desek yalan" diyecektiniz. "Çok şükür, oh, dersin Piraye Hanım, bitti ya, şükür dersin. Mışsın gibi yapabilirsin Piraye Hanım, ama bitmez" diyecektiniz. Siz de kim bilir kaç defa yenilmiştiniz İhsan Bey... Çaylarımızı içtik.</p>

		</body>
</html>