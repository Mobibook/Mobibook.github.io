<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_3"><br class="calibre3"/><br class="calibre3"/><br class="calibre3"/><br class="calibre3"/>   3   <br class="calibre3"/></h1>
				<p class="normal1">Yazılar burada bitiyordu. Dosdoğru her şeyi yazmıştı adam işte. Şimdi benden bir şey bekliyordu. Değişiklik istiyordun İhsan, al sana değişiklik. Susuyordum. Ne dersin şimdi ? O yüzüme bakıyordu öyle. Otobüs bu sapa köye kış günleri haftada bir iki kere uğrar. Biz, üç beş köylü, gelen gidenle laflarız biraz. Böyle bir şey beklemiyordum ki ben. Sohbet etmek istemiştim azıcık o kadar. Korkuyordum, ona yardım etmek de istiyordum. Bakıyor yüzüme adam. Otobüsten inince kafasını kaldırıp bizim geniş köy meydanına baktığında da, yüzünde bu, saf insanların çocuk ahmaklığını görmüştüm. Daha o zaman sevmiştim onu. Konuşmak için yürümüştüm. Başka tarafa yürümüştü, komikti, bir şeyden korktuğu o kadar belliydi ki. Garibandı, yorgundu. Şimdi duruyordu öyle masada. Anlayacağımı bekliyordu garip, yardım edeceğimi umuyordu.</p>
				<p class="normal1">"Üzülme sen beyim" dedim, "bakarız çaresine" dedim. Biraz düşündüm. Anlattım arkadaşlara da. Gel de çık işin içinden. Ah be İhsan, ne edersin şimdi ?</p>
				<p class="indentmetin"> </p>
				<p class="normal1">"Ne ederiz Rasim Dayı ?"</p>
				<p class="normal1">"Gariban kalakalmış orta yerde."</p>
				<p class="normal1">"Yusuf ! Ne biçim çay ulen bu ? At sidiği gibi !"</p>
				<p class="normal1">"Doktor demedi miydi Çavuş Dayı ?"</p>
				<p class="normal1">"İhsan, hiç mi hatırlamaz bu şimdi yahu ?"</p>
				<p class="normal1">"Üç tane ederim o doktordan ben."</p>
				<p class="normal1">"Düüt !"</p>
				<p class="normal1">"Remzi bak diyecem anana ha !"</p>
				<p class="indentmetin"> </p>
				<p class="normal1">Biraz daha konuştuk, ne yapabileceğimizi konuştuk yani. Saatler sonra, masada portakal yerken, aklıma deli deli bir şey geldi.</p>
				<p class="normal1">Olmayacağını biliyordum da bir umuttu benimkisi işte. Ona çare olsun derken aslında kendimi unutmaktı istediğim, şimdi düşününce anlıyorum...</p>
				<p class="normal1">"Belki" dedim, "biz bir oyun oynasak, yani bu kahvede hepimiz senin gibi hatırlamadan yaşasak, seninle beraber, senin gibi... Sanki burası hepten öyle bir köymüş gibi, her sabah kahveye geldiğimizde boş boş gelsek, isimlerimiz olmasa, birbirimizi ilk defa görsek, ocak orta malı olsa, evler, tarlalar, dükkânlar, hayvanlar orta malı, isteyen kapısını açık bulduğu evde uyusa, yani uyur gibi yapsa, kadınını ilk defa görse, ilk defa sevse..."</p>
				<p class="normal1">"Olur mu canım öyle şey ?" dedi köşeden Recep. Homurdandılar.</p>
				<p class="normal1"> "Sen de âlemsin yani Öğretmen, karıları nasıl ilk defa ?.." deyip göbeğini hoplata hoplata güldü Abdullah Çavuş.</p>
				<p class="normal1">"Bizim de pişmanlıklarımız, acılarımız, özlemlerimiz olmasa, ha, ne dersin ? Olamaz mı yani ? Hem böyle olunca sen de o kadar üzülmezsin."</p>
				<p class="normal1">"Olur" dedi. Nasıl olsa her gün yeni bir hayatı deniyordu. Her gün hayatın bir yerine tutunmaya çalışıyordu nasıl olsa.</p>
				<p class="normal1">Masamıza uzak oturan birkaç köylüm vardı ya, onlar da öyle bön bön bakıp, böyle telaşla neyi konuştuğumuzu anlamaya çalışıyordu. Onlardan da saklamadık. Onlar da oyunun bir parçasıydı zaten. Dilimin döndüğünce anlattım olanları, yapacaklarımızı. Nedense en çok da Rasim Dayı sevindi bu oyuna. Hopladı be yahu ! Hepsini ince ince konuştuk.</p>
				<p class="indentmetin"> </p>
				<p class="normal1">"Yarın sabah oyun burada kahvede başlayacak."</p>
				<p class="normal1">"Esasında bütün köy oyun yeri değil mi Öğretmen ?"</p>
				<p class="normal1">"Birbirimizi dışarda görsek de tanımayız."</p>
				<p class="normal1">"Ocakçı, Rasim Dayı değil artık."</p>
				<p class="normal1">"Çayı kim yapacak be ?"</p>
				<p class="normal1">"Erken gelen demleyecek."</p>
				<p class="normal1">"Öyle yapmak lazım gelir."</p>
				<p class="indentmetin"> </p>
				<p class="normal1">Kapılar açık, isimler yoktu, kimse birbirini tanımayacaktı, dünü hatırlayan kimse olmayacaktı.</p>
				<p class="indentmetin"> </p>
				<p class="normal1">"Haydi hayırlısı bakalım."</p>
				<p class="indentmetin"> </p>
				<p class="normal1">Yorgundu. Onu eve götürdüm. Köfte vardı dünden az. Onu ısıttım. Makarna da vardı. Sonra yaktık sigaraları, birer kadeh rakı içtik. Peynir kurumuştu azıcık, "olsun varsın" dedik. Buraya geldikten sonra olanları, oynayacağımız oyunu defterine yazmasını, ama yazısı bitince defteri bana vermesini kibar kibar etraflıca dedim. Oracıkta yazıverdi bir şeyler. "Sabah deftere bakarsan olmaz" dedim. Yorgundu, yoksa cacık filan da yapardık, belki daha otururduk, çay demlerdik. Yatmak ister dedim şimdi.</p>
				<p class="indentmetin"> </p>
				<p class="normal1">"Ben odayı göstereyim."</p>
				<p class="indentmetin"> </p>
				<p class="normal1">Yazdıklarını bana vermeden önce bir söz istedi. Kolay değil, geçmişiyle tek bağıydı yazdıkları. Oyun bozulursa, bir şeylerin tuhaf olduğunu anlarsa yani, fazla uzatmadan defterini verecektim. "Tamam" dedim.</p>
				<p class="indentmetin"> </p>
				<p class="normal1">"Banyo burası."</p>
				<p class="indentmetin"> </p>
				<p class="normal1">İlk gecesi kolay olmadı. Karşılıklı iki odada sessizce sabahı bekliyorduk. Saatler kolay geçmiyordu, sabaha neler olacağını bilmiyordum, kendime bile söylemiyordum ama korkuyordum. Deniz bağırdı durdu. Kudurdu sanki. Zar zor uyudum sonra. Gecenin aralığında sonra, uykumun en tatlı yerinde ansızın, içimde her şeyi yırtan korkunç bağırışıyla uyandım. O geceden sonra hiçbir şey bir daha eskisi gibi olmadı benim için. Yıllar sonra bugün bile bazı geceler, derin uykularımın zindanlarından çıkıveren, beynime yapışmış yara gibi kurtulamadığım uğursuz, zehirli bir avazdı o.</p>
				<p class="normal1">Odasındaki aynayı kırdığını duydum, defteri yanında yoktu, sığınacağı bir geçmişi yoktu, öyle kalakalmıştı. İşte oyun burada başlıyordu zaten. Yalnız değildi, ben de öyleydim. Onu taklit edip ben de bağırmaya başladım. Karşılıklı kapılarımızı açıp birbirimize abuk sabuk sorular sorduk. Ceplerine bakıyordu, nerede olduğunu anlamaya çalışıyordu. Ben de baktım cebime. Ben umurunda değildim, tuzağa düşmüş bir hayvan gibi sağa sola saldırıyordu, böğürüyordu, ben onu taklit ediyordum. Sonra yalnız olmadığını anladı. Bu onu rahatlatıyordu bunu görüyordum. Bütün oyun bunun için oynanıyordu ya işte ! Evin içinde dolandık biraz, pencereden dışarı baktık, nerede olduğumuzdan mevsimden bile haberimiz yoktu. Adımız, bir yüzümüz, dünümüz yarınımız yoktu. Onu daha iyi anlayabiliyordum artık. Oturduk, daha doğrusu biraz oturmaya çalıştık, ama deli danalar gibi huzursuzduk. "Şimdi sakin olalım, sabah olunca çıkarız dışarı anlarız" dedim. Odalarımıza kapandık, tak tak dolandı odada duydum hep. Sabah ışıyınca çıktık.</p>
				<p class="normal1">Sokaklarda etrafa bakınıp öyle acele acele yürüdük, kaçışan tavukları tekmeledi ne günahı vardı şuncacık tepeli tavuğun, şaşırdı hayvancağız. Kahveyi ben biliyordum ya, sanki tesadüfen, numaradan o sokağa, sonra hüp diye kahveye sokuverdim onu. Herkes rolünü iyi oynuyordu. Daha kapıda, Rasim Dayı aptal aptal sırıtıyordu sanki o değilmiş gibi. Çok geçmeden birkaç köylüm daha gelmişti. Bir telaş ki ne telaş, herkes abuk sabuk sorular soruyordu. Önceleri ona belli etmeden gülenler de olmuştu ya neyse anlamadı. O ilk dakikalar geçtikçe ama, cevapları kimsenin bilmediğini anladıkça yani, durulduk biraz.</p>
				<p class="normal1">Fısıl fısıl konuşuyorduk artık. Oynadığımız oyunun derin kuyusuna şimdi düşüyorduk asıl. Vay ki vay... Her şey eksik eksikti. Biri çay demlemeyi akıl etti nasıl olduysa. Bekledik. Azıcık sonra, çaylarımızı içerken, herkes gibi ben de içinde olduğum yalnızlıkla üşüyordum. "Sobayı yaksak mı Rasim Dayı ?" demek geçti içimden sustum. Kalkıp kendim yaktım, susuyorduk, konuşacak laf bulamıyorduk. Halbuki unutmak istediğimiz her şeyi unutmuştuk ne güzel. Eski pişmanlıklarımız yoktu, kimseyi özlemiyorduk, nefretlerimiz kimseyeydi. Yine de korkuyorduk. Hiç tanımadığımız bir yere gitmişiz gibiydi unutmak. Konuşmuyorduk. "N'olicek şimdi ?" diyordu Çapraz'ın Süleyman Davut Reis'e gözleriyle. "Ne bilem" diyordu Reis kaşlarını kaldırıp. "Beklicez gari" dedi Recep alçak sesle, dua eder gibi, ölecek bir hasta bekler gibi ciddiydi. Susuyorduk. Bekledik. Bir şey olacakmış gibi bekledik. Onu asıl şimdi anlıyorduk. Bu benim için başka bir yenilgiydi. Oyun işe yaramıyordu. Hopbini hopbini gülüyordu Abdullah Çavuş, "Şu büyük fotıraftaki bey kim ?" dedi önce, sonra "Karıları ilk defa..." Boyun devrilsin İhsan dedim kendime. Bu içine tıkıldığımız kapanda daha fazla kalmak boşunaydı. Oyunu bozdum.</p>
				<p class="normal1">Ona konuşmadan defteri uzatıverdim. Tereddütle önce deftere sonra bana baktı. Okumasını söyledim, geçmişinin bir kısmını bu defterde bulacağını söyledim. Biz, eski pişmanlıklarımızın, acılarımızın yaşadığı tanıdığımız sokaklara dönüyorduk gari artık, öteye gitmeye korkuyorduk. Okuması bitince sessizce ağladı. Seyrek saçlarını okşadım... Rasim Dayı, senelerdir onu tanıyanların alıştığı yorgun sessizliğiyle, kimsenin bilmediği yenilgilerinin ona bağışladığı ağrılı dinginliğiyle çayları tazeledi...</p>
				<p class="normal1">O gece eve dönünce kuru fasulye pişirdim ona. Geceden akıl edip basmıştım. Çobansalatası yaptık bol bol, salatayı o yaptı, pek beceremedi ama olsun, denmez şimdi. Fasulye de pek güzel olmuş, kırmızıyı da bastık içine, turşu da vardı... Fasulyeyle rakı mı içilir demedik vurduk birer tane, ne yaparsın o da âdetten işte... Keyfimiz biraz yerine gelmişti, odasındaki ayna kırıklarını beraber temizledik, başka odadan büyükçe ayna getirdik bu sefer. Yanına defterini, kalemlerini, küçük aynasını da koyduk bir güzel. Huzurla uyuyabilirdi. Yarın ben burada olacaktım, "Ben" dedim, "İhsan."</p>
				<p class="normal1">"Yarın, sana da isim buluruz."</p>
				<p class="normal1">Ortalığı topladım biraz, bulaşıkları yıkadım, bıraksan kokar. O ikinci gece az daha rahat uyuyabildim.</p>
				<p class="normal1">Sabah, bağırış değil de, uzun, acıklı bir inilti duydum, ağıt sanki. Ağlıyordu. Odasına girmedim. Yazılarını okumasını bekledim sabırla, sonra dışarı çıkmasını...</p>
				<p class="normal1">Bir saat kadar sonra çıktı. Artık ağlamıyordu. Beni ilk defa görüyordu, baktı, "Günaydın İhsan Bey" dedi. Başka bir şey demedi, önüne baktı gülümsedi azıcık, ne desin garip. Ben de gülümsedim...</p>
				<p class="normal1">Sabah hava başka bir güzeldi. Kahveye geldiğimizde, Rasim Dayı can dostu çınar ağacının altına üç masayla sandalye atmış, ortalığı çoktan süpürmüş, huysuz ama tatlı yüzü yine asık, ilk dem çayların buğulandırdığı camları siliyordu ağır ağır. Köylülerim çoktan oradaydılar, Recep, Çapraz'ın Süleyman, Abdullah Çavuş, Davut Reis, Yusuf, köyün delisi Remzi, Arif Hoca, hepsi bizden gelecek hayırlı bir haberi bekleşiyorlardı az biraz da. Konuştuk onlarla, ona birlikte isim bulduk. Adı "Mehmet Bey" olsun dedik, oluversin dedik yahu, bizim köylü oluversin dedik. Artık her gün olanları rahatça hiç sıkılmadan burada, bizim aramızda defterine yazabilir, sabah benim evimde uyanır, kaldığı yerden yaşardı. Bu olmayacak bir şey değildi ki. Ona burada birkaç küçük iş verebilirdik. Böylece para da kazanabilir, isterse ilerisi için küçük planlar bile yapabilirdi, böyle yaşanabilirdi. Bu sabah eski kayıkhaneye bakan tahta masamızda ılık poğaçalarımızı yerken o ilk defa gerçekten gülüyordu, evet gülüyordu. Ortalık tütün, poğaça, portakal, ıslak bez, taze çay kokuyordu.</p>
				<p class="normal1">O günden sonraki birkaç gün her şey yolunda gitti. Ne yemekler pişirdik, ne yemekler... Aslında her akşam aynı yemeği yese hatırlamaz ama olmaz, ayıp. Yapılır mı yahu adama öyle ? Onu her geçen gün daha çok seviyordum. Sabahları duyduğum o uğursuz avazlarına alışıyordum, kahveye girerken kapının oralarda dolanan Kırık Osman'ın hikâyesini soruşuna, hep aynı merakla, şaşkınlıkla dinleyişine alışıyordum artık. Belki o farkında değildi ama, kuru fasulyeye bayılıyordu. Koca kavanoz turşuyu bitirdik yahu, tansiyonum çıktı bilmem kaça... Onun sevdiği şeyleri biliyordum, kahvaltıda gül reçeli seviyordu, yürümeyi de seviyordu. Güneşin bol olduğu saatlerde şöyle kıyı kıyı yürüyorduk, köy yeri nedir ki, her yerini yürüsen bir saatini almaz, aralardan dolanıp geliyorduk. Kayıklara, ağlara, ağaçlara, küçük küçük evlerimize, denize bakıp bakıp bir şeyler yazıyordu, sonra dönüp bana gülümsüyordu. Ne güzel gülümsüyordu. Mutluydu burada belki. Ama içinde, sinsi bir ağrı gibi zaman zaman çoğalan bir şüphe olduğunu da biliyordum. Bir gün ansızın, kahvede portakal yerken yine, öyle durup dururken, ondan korkup korkmadığımı sordu. Beni öldürebilirdi, o katil olabilirdi. Güldüm, hiç böyle bir ihtimal yokmuş gibi "Hadi ordan" dedim, "hadi be sen de" dedim ona, hiç korkmadığımı söyledim. Aslında korkuyordum. Geceleri gizliden kapımı kilitliyordum. Uyumak kolay olmuyordu Allah biliyor. Bazı geceler saatlerce odasında dolaşıyordu, tak tak sinirli ayak seslerini duyuyordum. Ayak sesleri kesildiğinde, odamın karanlığında bana doğru kımıldayan karaltılar görüyordum. Ayetülkürsî'yi okuyordum. Bazı geceler ter içinde uyanıyordum, kapıya arkam dönük durduğum zaman saç diplerimde, ensemde, na şuramda yakın nefes gibi ürperti oluyordu hep. Av tüfeğim yatağımın altındaydı, son günlerde gazeteler öldürülmüş bir ihtiyardan hiç bahsetmiyordu, ama korkuyordum.</p>
				<p class="normal1">O gün kahvede ona yeni şeyi teklif ettim. "Yeni bir defter yazmak" dedim. Uzun uzun anlattım. Eğer içinde hiç kötü şey olmayan yeni bir defter yazarsak, geçmişi kendimiz istediğimiz gibi, yeniden yazarsak senin anlayacağın yani, o zaman böyle acısı, pişmanlığı korkusu her neyse, olmazdı. En güzellerinden defter dedim be yahu ! Herkes gülüyordu halime. Defter yine İstanbul'da başlayabilirdi, ama bu yeni deftere "kötü" şey koymayacaktık.</p>
				<p class="normal1">Yeni defteri, yine otobüste, biraz daha eski tarihten başlayarak yazdık, biraz buruşturduk önce. Köylülerim, bize yardım olsun diye, belki de kendi hatıralarını değiştirmek istedikleri için bilmiyorum, hoş hatıralarla yeni bir hayat kurdular onun için. Defteri, cebinde hiçbir yakını olmadığını belgeleyen resmî bir kâğıt buluşuyla başlattık. Sonra bu kâğıt ve bu kâğıtla ilgili diğer bağlantılar, küçük bir sakarlıkla suya düşecekti. "Tüh yahu !" dedik, güldük yazarken. "Nasıl da düştü bak !" dedik. Böylece arkada bıraktığı yakınları için de üzülmeyecekti artık. Kimsesi yoktu ki. Defteri gülümseyerek yazdı, bir yığın komiklik anlatıyordu yazılarında. Bazen değişik tarihlerde değişik kalemler kullanıyorduk, belli olmasın. Çaylar, sigaralar arka arkaya höpür höpür daha keyifli içiliyordu. Herkes, başına gelen komik şeyleri azıcık da abartarak, taklitlerle, hoplaya zıplaya, fıkra gibi anlatıyordu. Rasim Dayı neşeliydi, hiç görmediğim altın dişini üç defa gördüm gülerken, sadece çok keyifli zamanlarında çıkardığı nargilesini fokurdatıyordu. İçerisi ışık ışıktı, mis gibi muhallebi kokuyordu.</p>
				<p class="indentmetin"> </p>
				<p class="normal1">"Muhallebiler soğumadı mı Rasim ?"</p>
				<p class="normal1">"Sabret az daha Çavuş."</p>
				<p class="normal1">"Ver sen öyle yahu !"</p>
				<p class="indentmetin"> </p>
				<p class="normal1">Abdullah Çavuş'u çevirdi gene bizimkiler, keyifli olunca yaparlardı bunu, kızdırıp söyletiyorlar askerlikten, gülüyorlar bir yandan. Âlem adam şu Abdullah Çavuş. Muhallebisini kaşıklıyor.</p>
				<p class="indentmetin"> </p>
				<p class="normal1">"Dayı ne olmuştu ki bu Nurullah Çavuş'la aranda senin ?"</p>
				<p class="normal1">"Herif kafayı takmış bana ne olursa benden biliyor yahu !"</p>
				<p class="normal1">"Kaç sene geçmiş be Çavuş Dayı unut gitsin."</p>
				<p class="normal1">"Görürdüm ben seni yeseydin onca dayağı zırtapoz !"</p>
				<p class="normal1">"Karısı abayı yakmasaydı sana olmazdı bir şey."</p>
				<p class="normal1">"Yok yahu öyle şey, öyle sanıyor işte kıskanç pezevenk."</p>
				<p class="normal1">"Nasıldı şu senin 'Nurullah duası' Dayı, hani askerdeyken edermişsin ?"</p>
				<p class="normal1">"Arif Hoca duyarsa kızar şimdi."</p>
				<p class="normal1">"Bu kadar duadan sonra ölmüştür belki senin Nurullah, değil mi Abdullah Çavuş ?"</p>
				<p class="normal1">"Ölmez o imansız." Kâsesinin dibini sıyırıyor bir güzel.</p>
				<p class="normal1">"Etsen ya şu duayı gene Çavuş Dayı !"</p>
				<p class="normal1">"Olmaz şimdi, sokmayın günaha beni gene."</p>
				<p class="normal1">"Hadi be Dayı, et hele sen."</p>
				<p class="normal1">"Elhamdülillah</p>
				<p class="normal1"> Ölsün Nurullah</p>
				<p class="normal1"> Kalsın karısı</p>
				<p class="normal1"> Alsın benim gibi birisi</p>
				<p class="normal1"> Kızların sürüsüyle</p>
				<p class="normal1"> Her gün birisiyle</p>
				<p class="normal1"> Gezmek nasib eyle Yarabbi. Amin.</p>
				<p class="normal1"> Oldu mu ?"</p>
				<p class="normal1">"Yaşa sen Çavuş ! Yusuf ! Çek oğlum çayları !"</p>
				<p class="normal1">"Bir muhallebi de bana versen ya Yusuf !"</p>
				<p class="indentmetin"> </p>
				<p class="normal1">Durmadan gülüyorduk be ! Artık tut tutabilirsen Abdullah Çavuş'u, biz de anlattık durduk aklımıza geldikçe, bir güzel de yazdık defteri. Mehmet Bey daha bir alışkın, daha bir huzurlu bakıyordu. Ağır ağır akşamın karanlığına açılıp kapandı kahvemizin kapısı. İçerisi bir ılındı bir soğudu. Komşular varıp evlerine yiyecek bir şeyler getirdiler, biber dolması ısıttık sobanın üstünde. Ne güzeldi... Hep hatırlamak isteyeceğimiz kadar güzeldi...</p>
				<p class="normal1">O gece, yeni defterini başucuna koyduğunda, galiba günlerden beri ilk defa rahat rahat uyudu. Ben dolandım biraz bahçede geç vakit. Çardakta oturup bir sigara yaktım, ne olacak bu iş böyle ? İşte o sıra karanlığın içinde bir şey kımıldadı. Karşı ağacın kuytusunda bir şey. İyice karanlık, "kedidir" dedim, bir daha kımıldadı, ürperdim. Baktım bir adam oturuyor ağacın dibinde, bana doğru bakıyor, baktım iyice.</p>
				<p class="indentmetin"> </p>
				<p class="normal1">"Hayırdır Remzi ?"</p>
				<p class="normal1">"Hayır diyelim hayır olsun İhsan Amca."</p>
				<p class="normal1">"Bir şeye mi üzüldün oğlum sen ?"</p>
				<p class="normal1">"Bir tek ölüme çare yok değil mi İhsan Amca ?"</p>
				<p class="normal1">"Elbet oğlum."</p>
				<p class="normal1">"Üzülmeyeceğiz değil mi ?"</p>
				<p class="normal1">"Üzülmeyeceğiz oğlum."</p>
				<p class="normal1">"Hadi kal selametle İhsan Amca."</p>
				<p class="normal1">"Demedin Remzi sıkıntını."</p>
				<p class="normal1">"Boş ver İhsan Amca."</p>
				<p class="indentmetin"> </p>
				<p class="normal1">Gitti deli oğlan, karıştı karanlığa, sever böyle gece gece dolansın. "Hay deli oğlan, neye sıkıldı kim bilsin" dedim. Bu oğlan boşuna etmez bu lafları diye aklıma gelmedi hiç. Ne zaman böyle lafı dolandırıp dolandırıp ölüme hastalığa getirse, başımıza olmadık işler... Kapısına gidip "De hele Remzi, ölecek mi bizim oğlan şimdi ?" Diye ağlayanlar olduydu. Ya döner bakardı Remzi, bir şeycikler demeden öyle başını biraz yana eğeltip bakardı, ya yürür giderdi tepelere, bir şeycikler demeden. Bir kaval öttürürdü tepenin uzağından, biz artık hayra, iyiye yorardık gidişini, bakışını.</p>
				<p class="indentmetin"> </p>
				<p class="normal1">"Olmayacak bir şey inşallah."</p>
				<p class="indentmetin"> </p>
				<p class="normal1">Sigaramdan şöyle efkârlı bir nefes aldım ki birden, kümesin üstünden bir koca baykuş şöyle kara kara gelip oracığa konuvermez mi az öteme ? Öyle bir bakış baktı ki vay ! Dondum kaldım. Göz açıp kapayana uçuverdi dağlara doğru, kanatları kocaman kara kara kayboldu. Baykuş görmek uğursuzluktur derler, ölüme haberdir derler. İnanmam ben. O zaman da inanmamıştım. Hayır olsun demiştim. Çıktı işte. Ne bilirdim...</p>
				<p class="normal1">Sabah uyandığımda artık alıştığım avazını, iniltisini duymadım. Hayırdır inşallah dedim gene. Varmadım yanına, odasından çıkmasını bekledim. Çıktığında saat dokuza geliyordu. Benim kahveye gitmemi istedi kibar kibar, yüzünde çözemediğim bir keder öyle kara bir leke gibi... O birazdan gelecekti öyle dedi. "Bulurum kahveyi ben" dedi, ayrıntılar notlarında vardı nasılsa. Yalnız olmayı istediğini düşündüm. Olur ya adam yalnız kalmak istiyor be dedim kendime. Boynun altında kalsın İhsan, olmaz desene !</p>
				<p class="normal1">İçimde bir sıkıntı "Peki" dedim, malum oldu herhalde. Gittim kahveye, aklımda sorular, "Hayır olsun bakalım" diye diye kahvede her zamanki masamızda oturdum bekledim. Komşular yalnız gelişimi yadırgadılar, ama nedense şimdi bilmiyorum, onlar da bir şey sormadı, olacak işte... Onu gördüğümde üçüncü çayımı içiyordum. Elinde beze sarılı uzun bir şey, hızlı hızlı kahveye doğru yürüyordu. Çınarın dibine gelince durdu. Bağırarak dışarı çağırdı beni. İki kere adımı bağırdı. Korktum. Elim ayağım kesildi.</p>
				<p class="indentmetin"> </p>
				<p class="normal1">"Gitme İhsan, dur hele !"</p>
				<p class="indentmetin"> </p>
				<p class="normal1">Hiç konuşmadan çıktım, kapıya, sandalyelere tutuna tutuna... Bezi yere attı. Koca tüfek ! Yatağımın altındaki av tüfeğimi bulmuş nasıl bulmuşsa ! Vay ki vay, vuracak işte ! Kanım çekildi. Yapabileceğim bir şey yoktu, ben ne yaptım ki dedim. Vuracak beni işte gördün mü bak dedim. Çekecek şimdi. Çekti ! Sanki ağır ağır patlayacak mermi göğsümde. Patladı. Hiç ses duymadım. Kıpkırmızı bir şey akacak. Aktı. Bir kaynar bulut geçti içimden kırmızı... Birkaç metre önünde çaresiz diz çöktüm öyle, vuracak işte, yok başka yolu ! Bana bakıyordu. Yere attığı bezin içinden, kayıkları bağlamak için kullandığımız uzunca bir urganı çıkarıp çınarın iki büyük kolundan birine attı, bağladı. Öyle duruyordum, gözünü benden ayırmıyordu, hiç görmediğim kederleri gördüm yüzünde. Ağacın altında duran sandalyeye çıktı. Tüfek elindeydi. Boynuna geçirdiği düğüm önceden hazırdı.</p>
				<p class="normal1">"Adım Mehmet değil İhsan Bey" dedi, sesi başkaydı. Birkaç metre ötede kahve kapısında duran Rasim Dayı'ya, oralarda dolanan Kırık Osman'a, köy meydanının ötesindeki bulutlara, belki daha uzağa baktı. "Mehmet olmak için artık geç..." dedi. Sonra sustu.</p>
				<p class="normal1">Hatırlıyordu. Hepimiz etrafına toplandık. İp boynundaydı. Tüfeği çenesinin altına dayadı. Yapma yahu dedim sesim çıkmadı. Gözlerinde, tetiği çekmeden önceki son bakışında, her şeye koca inançsızlığını gördüm. Yapma. Çekti. Kuşlar uçuştu çınarın dallarında. Beyni, hiç sevmediğim bir kırmızıyla dallardan aktı. "Oy !" dedi Rasim Dayı... Öylece baktık ona. Sallantısı duruncaya kadar bekledik, sonra indirdik yavaşça. Jandarmaya haber vermedik.</p>
				<p class="normal1">Rasim Dayı, evlat yarısı çınar ağacının o kolunu ertesi sabah kesti. Akşamüstü lodoslarında daha uzun bakar oldu bizim bilmediğimiz denizlere... Biz, göçememiş leylek artıkları, na şu baltalanmış ağaç kadar sessiz soğuttuk acımızı. Yaralarımız üzerimizde kurudu. İsyansız alışıverdik onlara da. Eski acılarımızın, pişmanlıklarımızın yaşadığı bu tanıdık sokaklarda, kendimize mahcup taşıdık yeni yaralarımızı, unutmak isteyip unutamadık.</p>

		</body>
</html>