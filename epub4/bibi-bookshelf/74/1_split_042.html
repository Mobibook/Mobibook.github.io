<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_39"><br class="calibre3"/><br class="calibre3"/><br class="calibre3"/><br class="calibre3"/>   39   <br class="calibre3"/></h1>
				<p class="normal1">Gelmeseydi otobüs. Geldi. Ölüm gibi, hiç beklemediğimiz bir anda geldi.</p>
				<p class="indentmetin"> </p>
				<p class="normal1">"Bunlar ne Saliha ?"</p>
				<p class="normal1">"Küpeçiçeği tohumları, büyüyünce tam buraya dikelim. Sardunyaları şuraya, şuradan da sarkıtalım aşağı kadar, hep çiçek olsun buralar."</p>
				<p class="normal1">"Sana bir de kanarya alalım mı Saliha ?"</p>
				<p class="normal1">"İstemem... Şuncacık ömürleri var uçsunlar bırak, çiçeğe ağaca doysunlar. Çiçeklerin de ömrü az... Ömrümüzden ömür versek onlara İhsan..."</p>
				<p class="indentmetin"> </p>
				<p class="normal1">Otobüs öyle arsız bağırdı ki, gözlerini kapadı Piraye Hanım. Onun için mi kapadı ? Bir eliyle yavaşça boynundaki kolyeye dokundu. Gözyaşı kadar kehribar yok oldu parmağının ucunda. Bir dilek tuttu belki. Açtı gözlerini.</p>
				<p class="indentmetin"> </p>
				<p class="normal1">"Bu kolyeyi size vereceğim İhsan Bey... Baktıkça beni hatırlarsınız."</p>
				<p class="normal1">Yutkundum. Denir miydi ? Ama gidersen bak... Sonra ? Fena olur. Sonra... Karışmam bak... Ne yaparım sensiz... Masada parmaklarıma baktım.</p>
				<p class="normal1">"Sizi unutmak mümkün mü Piraye Hanım ?"</p>
				<p class="indentmetin"> </p>
				<p class="normal1">Sıcak bir şey esti yüzümde. Baktım sonra. Kızarmıştı biraz, gözleri dolmuştu. Kırık Osman'a baktık arkasından, uzaktan sevdik. Kalkıp eve yürüdük. Çınarı okşadı gitmeden. Yavaş, yorgundu adımlarımız. Yolda baktık, sağdan soldan bir sürü keçi çıkıyor, arkalarında Remzi'yi görünce anladık, Remzi'nin işi. Meydana yürütüyor keçileri. Keçilerin boynuzlarında, çıtalarından bağlanmış kâğıt bayraklar. Bir Türk, bir İngiliz bayrağı. Remzi keyiften dört köşe.</p>
				<p class="normal1">"Remzi bunlar ne yahu !"</p>
				<p class="normal1">"Yusuf'un sevgilisi gelecek ya İhsan Amca !"</p>
				<p class="normal1">"Bayrakları nereden buldun ?"</p>
				<p class="normal1">"Yusuf yeni getirttiydi, arakladım."</p>
				<p class="normal1">"Allah iyiliğini versin Remzi !"</p>
				<p class="normal1">"Ayıp olur yoksa İhsan Amca, böyle mi karşılanır der Yusuf'a."</p>
				<p class="normal1">Gülüştük, ama bir kötü oldu sonra içimiz. Sessiz sessiz yürüdük, sağımız solumuz bayraklı keçi.</p>
				<p class="normal1">Ben girmedim içeri, kapıda, bahçenin oralarda bekledim. İstedim rahat hazırlansın.</p>
				<p class="indentmetin"> </p>
				<p class="normal1">"Limonu şuraya dikelim mi İhsan ?"</p>
				<p class="normal1">"Dikelim Saliha."</p>

		</body>
</html>