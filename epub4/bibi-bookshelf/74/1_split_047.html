<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_44"><br class="calibre3"/><br class="calibre3"/><br class="calibre3"/><br class="calibre3"/>   44   <br class="calibre3"/></h1>
				<p class="normal1">Kahveye vardığımda Rasim Dayı yoktu ortalıkta. Dört kişi, bir masanın kenarında Abdullah Çavuş'un başına toplanmış, alçak sesle, kafa kafaya vermişler konuşuyorlardı. Yüzleri endişeliydi.</p>
				<p class="indentmetin"> </p>
				<p class="normal1">"Gurbet Baba'nın orada mı gördün Remzi'yi Çavuş Allah aşkına, hele bir açık açık de şunu ?"</p>
				<p class="normal1">"Dedim ya uyuyamadım gece, yürüyeyim biraz dedim. Hava buz gibi böyle, askerdeki gibi. Değil aslında. Hey gidinin Abdullah'ı gece mavzer başı nöbette..."</p>
				<p class="normal1">"Etme be Çavuş ! De şunu !"</p>
				<p class="normal1">"Geçiver onu şimdi be Dayı sırası mı ?"</p>
				<p class="normal1">"Yürüdüm işte oraları boş ver, geldim beriki yolun oraya. Türbeden tarafa fısır fısır konuşmalar, kim konuşuyor ulan dedim bu saatte, bir bakayım dedim. Askerde olsa dayarsın iman tahtasına süngüyü. Şimdi boş ver. Ne dediydim, hah ! Baktım Remzi ! Allah inandırsın, boyu bir karış, belki iki karış uzamış. Ya Rabbim sen büyüksün ! Bir nur tutmuş her yanını, yüzü aydınlık !"</p>
				<p class="normal1">"Deme be Dayı !"</p>
				<p class="normal1">"Vallaha mı ?"</p>
				<p class="normal1">"Yalan mı söyleyeceğiz eşşoğlusu ! Fısır fısır konuşuyor orada bir şeylerle ! Taş kesmişim, sesim hepten çıkmıyor. Allah'ım koru ya Rabbim dedim, sindim oraya. Allah bir güç verdi baktım yüzüne. Dinliyor gibi, sonra yavaş yavaş kederlendi yüzü, sonra o ışık söndü. Hepsi göz açıp kapayana oldu. Yürüdü gitti Remzi. Kalakaldım orada, çöktüm olduğum yere, gücüm kuvvetim kesildi. Oracıkta uyumuş kalmışım, uyunur mu orada ? Gücendirdik evliyayı, o da Allah'ın hikmeti işte. Tövbeler olsun, konuşmuş konuşacağını yürüdü gitti Remzi. Kötü bir şeyler olmasın gene. Allah hayır etsin."</p>
				<p class="normal1">"Hayır etsin Çavuş."</p>
				<p class="normal1">"Hayır etsin."</p>
				<p class="indentmetin"> </p>
				<p class="normal1">Bakındım sağa sola yoktu Rasim Dayı. Arkaya dolandım, muhtar Ali Dayı'yı gördüm önce, sırtı bana dönük, oturmuş. Karşısında Rasim Dayı, o da oturmuş, gidecektim yanlarına vazgeçtim. Birbirlerinin omuzlarına dayamışlar başlarını ağlıyorlar. Görmediler beni, çekindim, çıkmadım yanlarına. Geldiğim gibi yandan dolanıp içeri girdim. Kendime bir bardak çay koydum. Çayı koyarken gördüm Muhtar Dayı çıktı gitti. Kimseye ağladığını belli etmedi, yan taraftan gitti. Ne oldu ki acaba ? Oturdum, bekledim Rasim Dayı gelsin. Gelmedi. Gece oluncaya bekledim. Gelmedi. Kahvenin ışığını söndürdüm, kapıyı çektim.</p>
				<p class="normal1">O gece bütün odalarımızı dolaştım Saliha. Piraye Hanım odayı tertemiz bırakmış. Senin resimlerine bakmış anladım, yerleri değişmiş azıcık, düzelttim. Hiç sormadı bana, ben de anlatmadım hiç. Nasıl anlatılır ? Sığar mı üç lafın içine onca yaşadığımız ? Dikiş makinen gıcır gıcır. Kapıları sen boyamıştın, boyamak lazım yine ama elim gitmiyor. Beraber boyamıştık aslında, amma yorulmuştuk, külüstür radyomuzda ne güzel şarkılar çalmıştı. Seni hep öyle güzel hatırlıyorum. Ben nereye gittimse büsbütün götürdüm seni, parmaklarımın arasında, cüzdanımda, içimde, parça parça mektuplarda, resimlerde götürdüm. Yaşlandım ben Saliha, sen hiç değişmedin her şeyin aynı, elbiselerin bile yeni kaldı, bak bunlar ilkbahar gibi eteklerin, kokun eksik yalnız. Yaşasaydın, mutlu mu olurduk hep bilmiyorum ya da mutluluk mu derdik adına yaşadığımızın ? Mutluluk ne ki Saliha ? Uyuyamadım o gece. Yattım da halbuki ama uyuyamadım. Tıkır tıkır dikiş makinen çalıştı gibi geldi kalktım. Sen uyandığın zaman nasıl tertemiz bakardın, gözlerini kırpıştırıp gülümserdin, serin serin akardın yaralarıma. Üzdüm seni çok. Ama hayat kolay değildi biliyorsun, acısı fazla kaçıyordu, hep fazla ödüyorduk, hep alacaklıydık biliyorsun. Üzdüm seni. Ama sen de bir gün bulaşık yıkarken kızmıştın da sessizce "Allahın belası" deyivermiştin duymuştum. Kesseler kanım akmazdı. Yıllarca o lafları düşündüm. Avundum olur öyle bazen, hem öyle demek istememiştin ama demiştin işte... Kızmıyorum sana şimdi. Ama affetmek unutmak değil. Şimdi bazen bir şey bir şey oluyor, hiç beklemedik zamanda, soğan kavuruyorum mesela, öyle işte söyletme beni... Aşkımız hep güzel değildi ikimiz de biliyorduk. Bilirsin işte ne olmadık şeylerden üzdük birbirimizi... Sigaramı camdan tarafa üfleyip, sana hiç bakmadan uzun uzun susmak isterdim. Dışarıda üzgün ağaçlar dururdu, bulutlar filan hep öyle. İçimin uçup giden kuşlarını özlerdim. Sonra bir yürüyüverirdin sen koridorun ucundan, bir kaçamak bakıverirdin, kocaman, bin pişman, üşüşüverirdi içimin kuşları. Hiç dönmeyecek kuşlara üzülürdüm... Bazı akşamlar geliyorsun ya şimdi, dikiş makinen tıkırdıyor ya, kalkıp koşuyorum ya odalara, o zaman kal azıcık daha, gitme be Saliha...</p>
				<p class="normal1">Bir sigara yaktım, çay koydum, oturdum. Hava bir tuhaf, yağmur yağacak sanki, sular senden iki laf diyecek, o zaman susarım, camdan baksam, sana bakarım. Midem kazındı. İki parça peynir koydum ekmeğin arasına, oturdum baktım öyle. Her şey nasıl da aynı... Şimdi kalınca böyle uluorta, her şeye hazırlıksız bunca hazırlığa rağmen, Saliha, görüyorum ki ne yalnızca senmişsin istediğim, ne kavgalarım, ne gençliğim. Bir durmak belki, bir mutlu olmak bile değil belki, bir ılık su rahatlığı...</p>
				<p class="normal1">Sabaha karşı iyice serinledi. Namaz vaktinden az önce, dışarıda gürültü duydum, bir motor sesi az uzakta, sonra bir çatırtı duydum. Çıkmadım dışarı, çıkıp bakanlar olmuştur, ben çıkmadım. Ezandan sonra içim geçmiş kanepede, uyumuşum biraz. Horozlar ötünce uyandım, her bir tarafım tutulmuş. Aklımda Rasim Dayı var ya oyalanmadım. Elimi yüzümü yıkayıp doğruca kahveye yürüdüm. Yürürken baktım o yana şöyle. Anladım bir tuhaflık var, yok olmaz öyle şey, niye olsun ? Koştum. Niye olsun ? Olmaz. Gördüm ki vay ! Koca çınar boylu boyunca yerde. Ta dibinden kesmiş ki vay ! Rasim Dayı hiçbir şey yokmuş gibi camları siliyor kahvede. Toplandık ağacın etrafında önce. Bir Rasim Dayı'ya, bir ağaca baktık. Rasim Dayı camları siliyor. Yüzü kara sarı, belli uyumamış, belli çok kahırlı. Baktık. Camları siliyor Rasim Dayı, ne desek ? Arif Hoca bir bakış baktı bana ki vay ! Döndü oradakilere baktı. Yürüdü bir masaya oturdu, bağırdı:</p>
				<p class="indentmetin"> </p>
				<p class="normal1">"Sabahın hayır olsun Rasim Dayı ! Çayın yok mu çayın ?"</p>

		</body>
</html>