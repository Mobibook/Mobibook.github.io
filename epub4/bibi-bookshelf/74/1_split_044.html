<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_41"><br class="calibre3"/><br class="calibre3"/><br class="calibre3"/><br class="calibre3"/>   41   <br class="calibre3"/></h1>
				<p class="normal1">Börülceden yemedik. Çıkarmıştım belki gitmeden... Hiç konuşmadık da. Çıktık. Bir şey söylesem ağlayacaktı. Bahçedeki çiçeklere bile bakmadı. Neden bakmadı ? Hızlı hızlı yürüdük. Köpekler köşede gene öyle... Çocuklar gülüşüyorlar. "Kışt !" dedim. Bir ara bakıp gülümsedi bana. Bir şey deseydi, "Sizi özleyeceğim" deseydi, ne var bunda, hani bizim köyü kastedermiş gibi, ben desem olmaz şimdi. "Burayı özleyeceğim" deseydi o zaman ben de şey ederdim... Fırıldaklara da bakmadı, hep bakardı aslında. "Sarı, mavi, kırmızı ne güzel" derdi. Bakmadı. Çantasını ben taşıdım. Son anda belki, belli mi olur ? Bakarsın kalır. Kal işte ne olur sanki, yokmuş kimsesi işte demişti önceden, kal, gideceksin de ne olacak... Oturacak öyle tek başına, ben nasıl diyeyim şimdi, belli değil mi zaten ben istemem mi ? O kadar acıdan sonra, neler yaşamışsın bak, otur işte yetmedi mi çektiğin ? Ama benim demem lazım önce. Hem desem kalır mı ki ? Ya "Olmaz İhsan Bey, yapamam buralarda alışmışım ben şehir hayatına, sinema, tiyatro filan öyle..." derse ? Yok artık, der mi hiç öyle, tanımadın sanki, der mi canım ? Der der, gitsin o zaman. Öyle deme. Ya da şey der, "Olur mu İhsan Bey bu yaştan sonra, Fikret'i kaybettikten sonra, hayatta bu kadar şeyi geride bıraktıktan sonra ?" der, demez ama öyle demeye getirir, üzgün üzgün bakar, güler sonra. Ben ne yapayım o zaman ? Kalsın o zaman birkaç gün daha, olurunu olmazını konuşalım oturup. Ne bu böyle sus, sus ! Hem sustun da başın göğe mi erdi ? Sus o zaman ! Deme bir şey. Tövbe tövbe... Gittin diyelim, ne olacak ? Yazık değil mi ?</p>
				<p class="indentmetin"> </p>
				<p class="normal1">"Yine 'Tövbe tövbe' dediniz."</p>
				<p class="normal1">"Öyle mi dedim ? Şeye dedim, kızdırıyor bu veletler insanı."</p>
				<p class="normal1">Desene ! Diyemezsin. Hem ayıp olmaz mı Saliha'ya ? Olmaz. Edilir mi bu ? Edilir. Ne olmuş ? Saliha bilmiyor mu niye böyle ettiğini ? Anlamaz mı o senin hallerinden ? Anlar ama kırılır gene. Kırılmaz. Bilir. Arif Hoca, Rasim Dayı bekliyordu. Tüh kalıbına ! El ettiler bize.</p>

		</body>
</html>