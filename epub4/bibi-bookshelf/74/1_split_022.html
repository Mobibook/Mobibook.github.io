<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_19"><br class="calibre3"/><br class="calibre3"/><br class="calibre3"/><br class="calibre3"/>   19   <br class="calibre3"/></h1>
				<p class="normal1">Piraye Hanım yine erken kalkmıştı. Sesime uyanıyor dedim kendime. Kahvaltı hazırdı, çayı da demlemiştim. Ekmekleri kızartırken bir de baktım camdan, Piraye Hanım, çoktan inmiş, elinde bir maşrapa, çardağın dibindeki çiçeklere su veriyor, kuyudan mı almış suyu ? Kapağı hafif kaldırmış. Seslendim:</p>
				<p class="normal1">"Ben hortumla sularım onları birazdan Piraye Hanım, siz zahmet etmeyin."</p>
				<p class="normal1">Eğilip parmaklarının ucuyla sardunyaları okşuyor.</p>
				<p class="normal1">"İnşallah menekşeleri daha fazla seviyorum diye kırılmazlar."</p>
				<p class="normal1">Her şeyi hatırlıyordu, hepsini, hep hatırlıyordu. Biz acı çekenler sadece hatırlardık.</p>
				<p class="normal1">"Siz de hatırlar mısınız bayram yerlerini ?"</p>
				<p class="normal1">Gülümseyerek sormuştu bu soruyu, nereden gelmişti aklına ? Belki o tatsız havadan kurtulmak için, öyle iş olsun diye aklına ilk geliveren şeyi sormuştu. Belki Arif Hoca'nın yaptığı salıncaklarda çocukların seslerini duymuştu, cır cır öterdi salıncaklar. Bahçeye çıktım, evet işte ben de duyuyordum.</p>
				<p class="normal1">"Hatırlarım ya" dedim, "ben çocukken..."</p>
				<p class="normal1">"Ekmekler yanacak İhsan Bey."</p>
				<p class="normal1">Koşuştuk, nasıl da unuttum. Çayları da bir güzel getirdik. Kurulduk masamıza. Sonra uzun uzun anlattım. Bu evin aslında dedemin olduğunu, babamın memurluğunu, yıllarca orada burada geçmiş, bölük pörçük çocukluğumu anlattım önce. Sonra Fatih'te Sarıgüzel Sokağı'ndaki eski bayram yerini anlattım. Bir gece önceden, yeni ayakkabılarım başucumda sabahı zor edişimi, sonra aynı ayakkabılar ayağımda çitlembik ağaçlarında oradan oraya atlayışımı, annemden işittiğim azarları, bacaklarımdaki koca koca yaraları, kayık salıncakları, elle çevrilen atlıkarıncaları, dönmedolapları, mantar tabancamın kokusunu, on kuruşa bindiğim atları, o her ata binişimde kalbimin küt küt atışını, kasıklarımın ağrısını anlattım.</p>
				<p class="normal1">"Biliyor musunuz Piraye Hanım, atın üstünde sağlam duracağım diye nasıl sıkardım kendimi. Şimdi o ağrıyı bile özlüyorum..."</p>
				<p class="normal1">Rüyalarımı anlattım. Rüyalarımda gördüğüm atları... Gözlerini kapattı. Kendiyle konuşur gibi usul usul o başladı bu defa.</p>
				<p class="normal1">"Mahalleden Kavalcı Dede geçerdi yazın, öğleden sonraları" dedi.</p>
				<p class="normal1">Yutkundu. Sesi, öğle uykusundan uyanmış bir çocuğunki kadar uykuluydu. Bir melodiyi mırıldandı azıcık.</p>
				<p class="normal1">"Böyle bir şeydi, duyunca fırlardım yerimden, onun, uzun, ince, yorgun geçişini seyrederdim sokağımızdan. Çaldığı kavalı hep dudaklarında hatırlıyorum onu, belinde çantası, üç beş günlük beyaz sakalı, bir ceket, bir kasketiyle hatırlıyorum. Yazlar ne kadar uzundu... Ne kadar uzun yıllar boyu, ne kadar aynı geçti Kavalcı Dede... Sonra hiç görmedim onu. Ben büyüdüm de ondan geçmiyor artık diye düşündüm. Küstüm ona. Geçse, bütün kavallarını alırdım."</p>
				<p class="normal1">Çayları tazelemek için kalktım ben. Ağlıyorduk. Yaşlılıktı bu bizimkisi. "Ne bu böyle yahu" dedim kendime, "salya sümük..." Getirdim çayları. Bir şeyler yedik. O zaman kucağındaki küçük defteri fark ettim. Sorunca anlattı. Fikret Bey'in köye gelmeden önceki zamanlarda yazdığı günlüğüymüş. Demek o zaman da yazıyormuş diye düşündüm. Komiser bey vermiş defteri Piraye Hanım'a. Defalarca okumuş defteri Piraye Hanım. Çok düşünmüş bir evvelki gece. "İhsan Bey de okusun" demiş, "bilsin her şeyi."</p>

		</body>
</html>