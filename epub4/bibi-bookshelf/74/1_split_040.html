<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_37"><br class="calibre3"/><br class="calibre3"/><br class="calibre3"/><br class="calibre3"/>   37   <br class="calibre3"/></h1>
				<p class="normal1">Asma suratını artık İhsan. Sırası değil şimdi... Rasim Dayı taze çay getirdi bak. Oturacaktı ama vazgeçip gitti içeri, senin yüzünden... Yok, belki gördü de ondan. Şöyle bir bakındım da anladım. Muhtarı gördü, İbrahimlerin oradan dolanmış geliyor. Yazlık açık renk ceketini giymiş. Yaklaştığında belli belirsiz bir selam etti eliyle Piraye Hanım'a, bana, kahvedekilere. Çalımlı değil ama ağır, kaşları hafif çatık, yüzünde küslükten çok bir keder. Başını öteye çevirip geçti. Yolu düşmüş besbelli yoksa geçmez.</p>
				<p class="normal1">"Muhtar Ali iyi adamdır da gariptir biraz Piraye Hanım. Pek girmez aramıza, uzak uzak oturur. Hele kahveye hiç uğramaz. Demişlerdi ki pek iyi değilmiş araları. Rasim Dayı ile Muhtar Ali'nin. Ben tepiştiklerini hiç görmedim. Gören de olmamış, duyan da. Gençler zaten bilmez, kalan ihtiyarlar da susar da susar."</p>
				<p class="normal1">"Hiç mi sormadınız kimselere ?"</p>
				<p class="normal1">"Dedim ya söylemezler. Rasim Dayı'ya sormak olmaz, anlatsa anlatırdı, sormak olmaz... Ama ben sizin için bir hikâye uydururum isterseniz."</p>
				<p class="normal1">"Ne iyi olur İhsan Bey."</p>
				<p class="indentmetin"> </p>
				<p class="normal1">"Seneler önce, Rasim Dayı gencecik bir delikanlı, bıyıkları simsiyah. Muhtar da muhtar değil o zaman. O da gencecik, fidan gibi. İkisi de yaman balıkçı. Süngere gitmişler kaç zaman. Birbirleri için ölüme dalmışlar. Daha ilk dalışlarında ikisi de kan kusmuş. Kızıl saçlı denizkızlarına sevdalı, iki deli oğlan. Bir keresinde biri aşağıdayken, hava dirsek yapmış da, öbürü sancak iskelesi küpeştesinden dalmış sulara, yoksa ölecek öbürü, bir don bir bıçak öyle inmiş ki olacak iş değil. Kan kardeş bunlar, can arkadaş. Ama günlerden bir gün, azar azar başka bir haller olmuş bunlara, öyle ki gören olsa hayra yormaz. Sağda solda kös kös düşünür olmuşlar. Yine bir akşam vakti köyden biraz uzakta, bir ağacın altında, ellerinde pisipisiotları, uzun uzun oturmuşlar konuşmadan. Sığırcıklar ötüşmüş, kavak ağaçları, söğütler hışırdamış, susmuşlar. Bir kız meselesiymiş mesele.</p>
				<p class="indentmetin"> </p>
				<p class="normal1">'Kaçıracam Ali.'</p>
				<p class="normal1">'Olmaz Rasim, bırakmam.'</p>
				<p class="indentmetin"> </p>
				<p class="normal1">Kız Ali'nin kardeşi. Zehra Kız, fidan boylu, yüzü al, teni başak sarısı. Daha çocukken düşmüşler ateşe. Yemyeşil tarlalarda, ağaçların tepelerinde Ali, Rasim, Zehra hep beraber. Süngerden dönüşlerinde daha tekne varmadan iskeleye, haberini alıp da Zehra, koşuverirmiş bir solukta el etmeye. Şöyle uzaktan bir göründü müydü Zehra, zıplaya zıplaya iskeleden el etti miydi, fidan boylu, teni başak sarısı Zehra, içinde bir kuş çırpınırmış Rasim'in. Öyle bir sevmekle sevmiş ki Zehra'yı, yokken de duymuş kokusunu. Denizin ortasında geceleri, yıldızlara Zehra diye konuşmuş. Ama yıldızlara söylediğinin birini diyememiş Zehra'ya. Ara sıra içinde bir şeyler çok dellendiği vakitler, sokulup diyecek olmuş, dolandırıp lafı diyecek olmuş, çıkmamış sesi. Yerden bir taş alıp atıverirmiş uzağa böyle olduğu vakitler, nasıl olsa der bir gün, yanındaymış ya Zehra.</p>
				<p class="normal1">Ama şimdi mesele başka. Rasim ile Ali, köyden az uzakta bir ağacın altında oturmakta, ellerinde pisipisiotları...</p>
				<p class="indentmetin"> </p>
				<p class="normal1">'Öbürüne varacam diyor. Öbürü zengin, buralarda kalmayacak.'</p>
				<p class="normal1">'Eylenmeseydi benimle be Ali, açık açık deseydi. Sorduydum geçenlerde gölgeliğin orada, na o ağaçlar, kuşlar şahit, seviyorum dediydi.'</p>
				<p class="normal1">'Sorsan gene der.'</p>
				<p class="normal1">'Dediydi be Ali.'</p>
				<p class="indentmetin"> </p>
				<p class="normal1">Ne çok isterdi aslında Ali, kardeşi varsın Rasim'e. Rasim iyi çocuk. Yüreği ateşe düştü bir kere. Bilmez mi Ali ? Kara kara gecelerde kaç kere dolandılardı da ucunu getirip diyemediydi Ali'ye nasıl yandığını. Yıldızlara, denizde dolu dolu ayın şavkına bakıp bakıp sustuydu.</p>
				<p class="indentmetin"> </p>
				<p class="normal1">'Kaçırmak olmaz Rasim, bırakmam. Söz kestik vururlar ikinizi de.'</p>
				<p class="normal1">Sevmese anlamaz mıydı Rasim ? Gözleri başka türlü bakmaz mıydı ?</p>
				<p class="normal1">'Elim eline dokunduydu. Al al olduydu yanakları dokununca. Yoluna çıktım, yüreği inip kalktıydı kuş gibi görünce. Şiir verdim senden gizli.'</p>
				<p class="indentmetin"> </p>
				<p class="normal1">Bir keresinde sabahın alacasında beklemişti Rasim. Orada söğütlerin, çınarların kuytusunda beklemişti. 'Ha şimdi gelir suya, el ederim de bakarsın gelir' demişti. Bir rüzgâr esmişti geldiğinde, sarı yazması uçuşmuştu. Gülmüştü, ta gözünün göbeğine bakmıştı Rasim'in. Utanmamıştılar hiç, ne vardı utanacak ? Al al olmuştu her yanları, yaklaştılar, eline dokunduğunda eli yanmıştı Rasim'in, yürecikleri çırpıl çırpıl olmuştu. Yaklaştılar. Elleri ellerinde yandığından dokunmadılar daha, ama yüzleri öyle bir karış kaldı kavuşmaya, nefesleri nefeslerine değdi. Yazmayı çekip aldı başından kız, açıktı saçları şimdi, ta beline kadardı. Öyle yakından, öyle bir 'Rasim' dedi ki, oracıkta yandı oğlan. Yaklaştı, tuttu oğlanın ellerini, memelerine dayadı. Şaştı bu işe Rasim, çekti ellerini, istedi ki incinmesin, ama diyemedi. Kaçıp gittiydi kız. Nereden bilsindi Ali.</p>
				<p class="indentmetin"> </p>
				<p class="normal1">'Olmaz Rasim, bırakmam.'</p>
				<p class="indentmetin"> </p>
				<p class="normal1">Sonrası, kızı isteyenler nasılsa duymuşlar işte. Bir gece hocayla gelip oracıkta yapmışlar nikâhı. Büyüklerin ellerini öpmüşler, gece gece alıp kızı gitmişler. Ne düğün, ne çeyiz. 'Sonra alırız çeyizleri' demişler. Kız bir iki nazlanmış ama gitmiş işte. Yok dahası. Gönlü vardı yoktu yok. Bütün gece kıvranmış Ali. Söz üstüne söz olmaz. Kız kendi gitmiş hem. Nasıl desin Rasim'e ? Demiş. Böyleyken böyle.</p>
				<p class="normal1">Rasim bir bir duyunca olanları mızırdanmamış hiç. Öyle kalakalmış. Bir katılık düşmüş içine, yüreğinin ucu öyle yanmış ki iflah olmaz. 'Yüzüme bakma bir daha Ali' demiş usulca, yürümüş. Hiç lafını etmemiş bir daha. Kırk dokuz sene önce, böyle bir gün belki, bir fidan dikmiş yalnız."</p>
				<p class="normal1">Sustuk biraz. Boş çay bardaklarımızla oynadık. Üçü geçiyordu.</p>
				<p class="normal1">"Gerçekten olmuş mu bütün bunlar İhsan Bey ?"</p>
				<p class="normal1">"Bilmiyorum Piraye Hanım, belki. Sormak olmaz."</p>

		</body>
</html>