<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_4"><br class="calibre3"/><br class="calibre3"/><br class="calibre3"/><br class="calibre3"/>   4   <br class="calibre3"/></h1>
				<p class="normal1">İnce bir yağmur serpeledi birkaç gün. Buğulu ıslak camların arkasında gazetelerimizi okuduk akşamlara kadar. Rasim Dayı arada bir camları sildi. Kimimiz uzaklara baktı uzun uzun, camlarda suların oyunları aktı. Hep öyle olur ya, tatlı rehaveti çöktü ıslak pencere önlerinin. Pervazların çürük tahta kokusu, toprak kokusu, ıslak bez, ıslak tütün kokusu karıştı. Yavaşça sandalyelerinde küçülenler, kalkmış ceket yakalarının kuytusunda uyukladılar. Dışarıda renkler değişti, eski şarkılar çaldı radyoda, tavlalar şakırdadı, bir iki el pişpirik çevirdiler. Uzun sessizlikler oldu. Sonra kesik kesik ihtiyar öksürükler, sonra birdenbire sigara dumanı. Uyuklarken hep tespihini düşürür ya Abdullah Çavuş, bütün ihtiyarlığıyla çömeldi peykelerin altına arada bir, düşen Rum işi zeytin tespihini aldı, oturdu peykeye, çekti cigarasından.</p>
				<p class="indentmetin"> </p>
				<p class="normal1">"Off Sarıyaylam, gene yaylayamadım seni bugün de..."</p>
				<p class="indentmetin"> </p>
				<p class="normal1">Gözünü kırpıştırıp baktı uzaklara çipil çipil. Umursayan olmadı pek.</p>
				<p class="indentmetin"> </p>
				<p class="normal1">"Neredeydi bu Sarıyayla Çavuş ?"</p>
				<p class="normal1">"Ne etçen sen ? Dümbük !"</p>
				<p class="indentmetin"> </p>
				<p class="normal1">Aynı sobada aynı kestane, portakal kabuğu kokusu, öyle hiçbir şey olmamış gibi... Rüzgâr esti. Dalgası efelendikçe denizin, bir iki odun attı Rasim Dayı emektar sobasına. Sıcağına verip sırtımızı sıcacık çaylarımızı içtik. Konuşmadık pek.</p>
				<p class="normal1">İşte böyle bir günde işi gücü bırakıp gitmiş Muhtar bir bir demeye. Gazetenin birinde bir şey okuyup telaşlanmış. Başımıza bir iş gelir diye, korkusundan aramış jandarmayı öyle dedi, kızdık biz. İyi adamdır da korkmuş işte. İhtiyarladı artık, belki ondan. Koşa koşa, topukları kıçına vura vura hem de, gidip jandarmaya haber etmiş. Sabahına kalktık ki vay vay vay... Jandarmalar doluşmuş köye, polisler, komiserler, sordular da sordular.</p>
				<p class="normal1">"Niye buraya gömdünüz de haber etmediniz ?" dediler. "Helvasını da kavurmuşsunuz, duasını da yapmışsınız, oh" dediler. Kızdılar bize. Mehmet Bey'i aldılar yattığı yerden. Asıl adı Fikret'miş. Orada bile rahat vermediler. Onun defterlerini de aldılar benden. Sonra çekip gittiler, biz kaldık öyle.</p>
				<p class="normal1">Kırkı günüydü. Öğleüzeri tam. Yok, öğleyi geçmişti. Usul usul poyraz esiyordu, mutfakta işim bitmemişti daha, içeriden hırkamı giydim, mutfağa gittim gene, tencereyi kaldırdım, sabunlu bezle sildim oraları. Mevlit yapacaktık akşama, Arif Hoca okuyacaktı. Ben, daha sabahtan bir güzel giriştim işlere. Zeytinyağlı sarma yaptım asması çardaktan. Biraz sonra gene bir gürültü oldu. Bahçede tavuklar bağırıştı. "Ne oluyor be" dedim, "sarmanın kokusunu duyan geliyor, daha şimdi kaptırdık Recep'in oğlana üç tane !" Sonra baktım biri kapının camını tık tıklıyor. Hayırdır inşallah dedim kalktım, bizde öyle kapı filan çalmazlar. "İhsan Hoca hey ! Yokmun evde ?" deyip dalıverirler içeri. Uzun boylu, incecik bir hanımdı kapıdaki. Koyu yeşil bir elbise vardı üzerinde, yaşı benden büyükçe. Başörtüsü yoktu, şehirdendi, elinde küçük bir yol çantası vardı. Elim ayağıma dolandı. Söylene söylene gelmiştim kapıya, üstüm başım uygun değildi, elimde mutfak beziyle çatal vardı...</p>

		</body>
</html>