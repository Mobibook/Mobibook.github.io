<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_30"><br class="calibre3"/><br class="calibre3"/><br class="calibre3"/><br class="calibre3"/>   30   <br class="calibre3"/></h1>
				<p class="normal1">Pek kimseler yoktu. Oturduk öyle uzun uzun. Olmayacak şeylerden konuştuk. Acıkınca koca bir tavada menemen yaptık. "Kehribar, ağacın gözyaşı gibi bir şey Piraye Hanım" dedi bir ara Rasim Dayı. İçine bir şey saplanmış gibi oldu yüzü, sonra güldü. Bir baktık Remzi'de bir telaş, ansiklopedi karıştırıyor.</p>
				<p class="normal1">"Kehribar iki nokta üst üste veya kehlibar veya kehrübar. Kırılabilen hemen hemen saydam soluk sarı ile kırmızıya çalan sarı renkte sert bir reçine fosili. Akışı sırasında üzerine yapışmış ağaç parçalarında yaşayan böceklerden meydana gelmiş fosillere de rastlanmaktadır. Kehribar, fosil böcekler üstüne bilgi sağlamaya da yaradı. Kehribarın Yunanca adından parantez içinde elektron, tırnak içinde elektrik kelimesi türetilmiştir. Bk. Ansikl. Kehribar yağı iki nokta üst üste vernik yapmakta..."</p>
				<p class="normal1">"Yeter Remzi, anlaşıldı be oğlum."</p>
				<p class="normal1">"Yusuf buralardaydı, nereye gitti ki Rasim Dayı ?"</p>
				<p class="normal1">"Otobüs gelecek ya birazdan İhsan."</p>
				<p class="normal1">"Anladım Rasim Dayı."</p>
				<p class="normal1">Sustuk ikimiz de. Gülüyorduk oysa. Piraye Hanım bir Rasim Dayı'ya, bir bana baktı. Sormak istedi ama soramadı. Rasim Dayı bekledi biraz, yavaşça, bir şeye küsmüş çocuklar gibi konuştu:</p>
				<p class="normal1">"Gitti lacivertleri çekecek. Kız gelirse diye, ayıp olmasın, yakışık almaz diye. Geçen yazdan beri sektirmedi hiç. Gözleri bakır, bekler ki gelsin..."</p>
				<p class="normal1">Kalktı masadan. Gitti, uzaklara baktı. Kızdığı, sövüp saydığı ve belki çoktan affettiği ne varsa hepsini gördü baktığı yerde, sonra dönüp usul usul çay bardaklarını topladı. Gitti ocağa yine. Ocağın oradaki duvardan tık tık saatin sesini duyduk. Tık tık yıkanan bardakları, suyu duyduk. "Of Sarıyaylam" dedi Abdullah Çavuş usuldan, "yaylayamadık bugün de seni." Cigarasından derin bir nefes çekti, ötelere bakıp saldı dumanını... Bir bağırış koptu o ara. "Ne oluyor yahu !" Dedik. Baktık ki Arif Hoca. Motosikletine at arabası gibi bir şey yapmış tahtadan, doldurmuş çocukları içine basıyor da basıyor, her taraf toz, çocuklar katılıyor gülmekten. Arif Hoca da gülüyor ama kıpkırmızı, takkesi yana kaymış, ter içinde. Remzi de koştu bunların peşinden, sonra geldi yine, terlemiş. Rasim Dayı ayran verdi ona, vermesen içmez. Karşıdan Yusuf'u gördük.</p>
				<p class="normal1">"Lacivertleri çekmişsin gene Yusuf."</p>
				<p class="normal1">"Yakışmış mı Rasim Dayı ?"</p>
				<p class="normal1">"Düüt ! Kıçıma kaş göz yapsam daha iyi."</p>
				<p class="normal1">"Şimdi yaktım seni Remzi len ! Kaçma !"</p>
				<p class="normal1">"Yusuf dur be oğlum, uyma şuna !"</p>
				<p class="normal1">Yusuf bağırdı Remzi'nin arkasından:</p>
				<p class="normal1">"Allah'ın delisi !"</p>

		</body>
</html>