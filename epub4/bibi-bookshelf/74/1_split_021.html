<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_18"><br class="calibre3"/><br class="calibre3"/><br class="calibre3"/><br class="calibre3"/>   18   <br class="calibre3"/></h1>
				<p class="normal1">Hava çok güzeldi. "Deniz kıyısında yürüyelim isterseniz" dedim. Öyle düşündüm, açılır biraz, iyi gelir. Ona baktığımda gülümsüyordu, sonra acı bir şey çöküyordu yüzüne, kim bilir neler düşünüyordu. Gitmeyiverse olmaz mı ? Bak ne güzel köy burası desem, herkes ister burada kalmayı, siz de kalın desem, olmaz, olacak iş mi, öyle küt diye... Ördekler geçti önümüzden, yavruları da peşlerinde düşe kalka, "vak vak vak" deyip hepsi birden suya giriverdiler, kıyı kıyı, telaşlı, kuyruklarını sallaya sallaya gittiler. Güldük biz. İleride Süleymanların eski ahırın önünde, ihtiyar öküz arabasına baktı, "Artık kullanmıyorlar bunları" dedim. Çocuklar erik toplamışlar geçerken yanımızdan bize de verdiler. Önümüzdeki serçe sürüsünü kaldırdılar koşup. Siz, Piraye Hanım, gülümsüyordunuz. Sarı hırkanız üstünüzdeydi. Yürürken öyle, bir rüyaya, bir hatıraya ya da bir kitabın içinden her nasılsa çıkmış bir roman kahramanına benziyordunuz. Başka zamanlardandınız. Beni böyle uluorta hazırlıksız... Bana hayatın... Neler geçti yolumdan Piraye Hanım bilseniz, siz geçmediniz bir. Bütün mesele bir geç kalmışlık hikâyesi belki. Ne diye çıkıp bir köşeden, bir teselli, bir umut gibi çıkıp geçmediniz. Ne tuhaf, ben sizi hâlâ bekliyorum Piraye Hanım. Kahveye geliyorduk artık, Kırık Osman'ı arıyordu gözleri, oradaydı işte, kayıklara yakın. Gülümsedik. İçeride Rasim Dayı anlatıyordu.</p>
				<p class="indentmetin"> </p>
				<p class="normal1">"Derken Koca Yusuf getiriyor ketenpereye, kaldırıp vuruyor hergeleyi yere !"</p>
				<p class="normal1">Bir köşeye ilişiverdik, Rasim Dayı bizi görünce gülümsedi, azıcık toparlandı şöyle.</p>
				<p class="indentmetin"> </p>
				<p class="normal1">"Koca Yusuf'un Hergeleci İbrahim'le güreşini anlatıyordum da... Öyleyse baştan, Yusuf'un gençliğinden anlatayım.</p>
				<p class="normal1">Şimdi bu Koca Yusuf büyük pehlivan, Piraye Hanım. Cihan pehlivanı... Evlad-ı Fatihan'dan...</p>
				<p class="normal1">O zaman Kel Aliço başpehlivan... Yusuf'un başında Trablus şalı, yirmi yaşında daha... Aliço kispetinin zembiline yaslanmış meydanı seyrediyor böyle. Yusuf, hilalî gömleğini böyle kispetinin kasnağına toplayıp düğmelemiş, çıkarmamış daha."</p>
				<p class="normal1">Nasıl da açmış gözlerini Piraye Hanım... Başlıyor güreş. "Bunun burası er meydanı Kırkpınar ! Haydi Allah bismillah !" Rasim Dayı'nın kelimelerinde bir kasılıp bir gevşiyor, sandalyesinde düşecek Abdullah Çavuş, sigara üstüne sigara yakıyor olacak iş değil bu Yusuf'unki, vay koca pehlivan vay, Remzi'nin gözleri kocaman, yalnızca bir defa alta düşüyor Yusuf ama kurtuluyor, başa baş güreşiyor Aliço'yla yirmi yaşında Yusufçuk. Zurnalar, davullar vuruyor da vuruyor başpehlivan havalarını, herkes seyretmekten yorulmuş, duman olmuş içerisi, çaylar, ıhlamurlar, Aliço yaman pehlivan, tecrübeli. Yusuf daha nefesli. Anlatıyor Rasim Dayı:</p>
				<p class="normal1">"Aliço dik güreşiyor böyle, arada bir naralanıp çift paçaya dalıyor ama nafile, Yusuf, topuklarını kaptıracak vakit bırakmadan öne doğru balıklanıp kurtuluyor. Derin derin soluyorlar. Davullar zurnalar, ezilmiş çimen kokusu böyle karpuz karpuz, yağ, ter kokusu karışmış birbirine, hava sıcak. Yağdan pırıl pırıl pehlivanlar. Kispetleri, bıyıkları ışık ışık böyle. Aliço'nun kel başı, Yusuf'un alnı boncuk ter."</p>
				<p class="normal1">Heyecandan iki tane muhallebi yiyor Abdullah Çavuş, kimsenin içi razı değil güreşin bitmesine.</p>
				<p class="normal1">"Hey gidinin Pehlivan'ı ! Gidinin imansızına, yabanın domuzuna, dünyayı dar etmiş şahan hey !"</p>
				<p class="normal1">"Yaşa Rasim Dayı !"</p>
				<p class="normal1">"Yusuf ! Ne ulen bu çay gene sidik gibi !"</p>
				<p class="normal1">Uzun uzun oturduk. Öğlen kahveye börek getirdi komşular, yedik, çaylarımızı içtik.</p>
				<p class="normal1">"Remzi len, al şu parayı da gevrek kap gel fırından, üstünü getir ama bak."</p>
				<p class="normal1">"Borcun var zaten Çavuş Dayı dün akşamdan, demedi deme."</p>
				<p class="normal1">"Remzi ! Getir len parayı !"</p>
				<p class="indentmetin"> </p>
				<p class="normal1">Ne güzeldi böyle. Sonra çıktık biraz, kayıkların oraya yürüdük. Davut Reis'i gördük kıyıda. Yaman balıkçıdır Davut Reis. Evinin içi gibi bilir denizini, ne hava esecek en iyi o bilir. Şöyle bir oynattımıydı kır bıyıklarını, şıp diye alıverir kokusunu havanın. İki tonluk, pancar motor, tulum yelken kayığını çözüyordu. Akşam için balığa çıkıyormuş, "Bizi de al" dedik. Davut Reis bir bakış baktı bana, şaşırdı önce, "Bunca yıl sonra ha İhsan ?" demedi, gözleri doldu sevinçten, "Yaşa be İhsan !" dedi. Gözlerim doldu benim de, hiçbir şey anlamadı Piraye Hanım, soramadı. Pata pata çıktık denize, hafif bir lodos esiyordu, ama fazla değil öyle, yüzümüze dolanıp geçiyordu. Denizden bembeyaz minaremizi gördü Piraye Hanım, ben, denizden bembeyaz minaremizi gördüm, Remzi'yi hatırlayıp güldük. Biz usta balıkçıydık o acemiydi ya, ilk balığı o tuttu. Davut Reis pek güldü bu işe.</p>
				<p class="indentmetin"> </p>
				<p class="normal1">"Mangır o Piraye Hanım, mercan yavrusu. Bunların büyükleri on kilodan fazladır, bakma seninkine... Saros'ta çok av yapardık bundan biz, şimdi değil, gençliğimizde. Hele ay gökte tabak gibi olduğu vakit, değil mi Öğretmen ? Desene sen de, babaları bunların mağaralık, taşlık yerde olur diye... Gülersin öyle şimdi, ama bir de avda gör sen bunu Piraye Hanım."</p>
				<p class="indentmetin"> </p>
				<p class="normal1">Nasıl tatlı tatlı anlatıyordu Davut Reis, sanki o da mutluydu, iyi ki buradasın Piraye Hanım diyecekti az daha cesareti olsa, oltası elinde, tartıyor arada bir, sigarasının dumanı gözüne kaçmış besbelli, tek göz bakıyor.</p>
				<p class="normal1">"Köstekli atacaksan karides takacaksın buna, karides yoksa midye, söylesene İhsan... Zokalıya uskumru takacaksın, sübye de olur. Sülük gibi uzatacaksın yemi, atlayınca çekeceksin biraz, oyuklara girmesin diye, sonra gerisi yavaş yavaş. Çekince yukarı kepçeyle alacaksın."</p>
				<p class="indentmetin"> </p>
				<p class="normal1">Güneş alçalıyordu, durgundu sular, sessizdi, yıllar sonra yeniden. O an hiç duymadığım bir huzuru duydum içimde.</p>
				<p class="indentmetin"> </p>
				<p class="normal1">"Karidese bayılır bu, biz karidesi şu gördüğün koydan alırız, bak şurada. Yosunu, kumu bol oranın. Fosforlu ya bu karides, gece çıksan benim bu külüstürün direğine, görürsün bunları, fener alayı zannedersin. Ay olmayacak ama, görünmez yoksa."</p>
				<p class="indentmetin"> </p>
				<p class="normal1">Elinde oltasını bir tutuşu vardı Piraye Hanım'ın, çocuk gibi, öyle kocaman açılmış gözleri yine, heyecanlı, unutmuş... Oltası boşaldı birden.</p>
				<p class="normal1">"Ver bakayım... Oltayı kesmiş... Levrektir. Ne kurnazdır o. Oltanın öbür tarafına geçer de kuyruğunu sallar kancaya. Sen vurdu zannedip çekersin. Yem dağılır sen çekince, afiyetle yer bu namussuz, bazen de keser böyle işte."</p>
				<p class="normal1">Üzülmüştü. Kendi hatası gibi düşünmüştü bunu, ama öyle değildi. Yeni bir takım verdik Piraye Hanım'a. Birden, bir şey hatırlamış gibi heyecanla sordu:</p>
				<p class="normal1">"Kırlangıç çıkar mı burada ? Ben çok güzel yaparım buğulamasını, birlikte yeriz Davut Reis, çıkar mı ?"</p>
				<p class="normal1">Davut Reis bana baktı, bir şey demedi önce, anlatmadı. Ben de başka yerlere baktım, oltamı tarttım biraz.</p>
				<p class="normal1">"Yanlış bir şey mi söyledim ? Eğer..."</p>
				<p class="normal1">Sustu. Gözleri doldu birden. Ne kadar kırılgandı... Davut Reis bir daha baktı bana, başımı salladım ben, anlatmak lazımdı artık. Davut Reis dolu dolu çekti içine havayı, gözlerini kapadı biraz, sonra uzaklara baktı, anlattı:</p>
				<p class="normal1">"Uzun yıllar önceydi. Köyde bir söylentidir başladı daha sabahtan. Remzi, 'Akşama sabaha kötü bir şey olacak' demiş. Remzi daha küçücük o zaman. 'Remzi, oğlum, ne diyorsun sen ?' demişler, 'Akşama sabaha' demiş, 'kötü bir şey olacak.'</p>
				<p class="normal1">Derler ki; ermişler evliyalar soyudur artık o. Türbedeki günden beri türbenin evliyası korur gözetir. Kuşpalazına yakalandıydı o sıra, ateşlerde yandıydı, anacığı başında beklediydi sabahlara. Üçüncü gece bir ara sayıklamasına uyanmış, koşup yanına vardığında, alnının tam ortasında görmüş ki bir ışık, hemen kaybolmuş ışık. Babası sonradan yetmiş, görmemiş o, anası yemin billah ettiydi. Dualarla sabahı etmişler başında. Duyunca ezanı şükür etmişler, bakmışlar ki uyanık Remzi.</p>
				<p class="normal1">Akşam ava çıktık biz. Sessizdi gece, ay yoktu, balık yoktu. Niye hiç balık yoktu ? Rüzgâr yoktu. Kıpırtısızdı her şey. O zaman işte, kırlangıçlar inledi teknenin altında, uzun uzun inlediler, mahşerden gelir gibiydi sesleri, ağrılı, yerin bin kat altından gelir gibi. 'Hayırdır inşallah' dedik. 'Hiç bu kadar uzun inlemezdi bunlar' dedik. Bıraktık avı, balık yoktu zaten, canımız sıkılmıştı, Remzi'nin lafları kulağımızda, 'Akşama sabaha' demiş.</p>
				<p class="normal1">Gün doğmadan süngere çıktık. Ne zaman çıksak denize içimiz yıkanır. Çırpıntılı olur içimiz. Ama karayı da hepten unutmayız, çoluk çocuk bekler, yaptığımız iş tehlikeli. Daha çıkmadan onların da bizim de aklımıza türlü türlü şey gelir, susarız. Bizim köyün adamı fazla konuşmaz bakma benim konuştuğuma şimdi. Denizde fazla kaldığımız için belki... Anlayacağın böyle karmakarışık çıkarız yola. Yine o gün, daha güneşin akı beyazı kopmadan palamarı çözdük, leva ettik, vurduk denize. İyice açılmadan daha, Remzi'yi duyduk sanki. Bir depozito kayığı, iki çengelci kayığı çıktık. Süt gibi deniz. Deli Mehmet sığlıklarına, Kerbela sığlığına. Güzeldir oraları da böyle Piraye Hanım, karası zeytinlik, çamlık, denizi başka güzel. Yirmi kulaçtan aşağısı mercan. Sarı sünger kümeleri, kaya kovuklarında karagöz, ahtapot, mığrı, karides, papazbalıkları, daha aşağılarda süslü yelpaze gibi kırmızı, güneş sarısı mercanlar, akya, lagos sürüleri, barbun sürüleri sırtları esmer... Ama akıntılı olur Kerbela sığlığı, hırçın olur, derin dalış zor. 'Kerbela'ya mı oğullar ?' demişlerdi arkamızdan. 'Gitmeseniz olma mı ?' demişlerdi. Biz bunları düşüne düşüne koptu güneş. Şafak ansızın alevlendi, yüz kilometreyi hemen mercana kesti. Süngercilikte âdettendir, gün doğunca birimiz koşar, deniz hakkı ekmek atar denize pruvadan besmeleyle. Süngeri verdi mi dolu dolu verir gözünü sevdiğim deniz, ama alacağını alır diye korkarız işte hep. Bu sefer ben attım deniz hakkını, bir huzursuzdu içim, uzun uzun dua okudum. Bir saate vardı varmadı bulutlandı gökyüzü. Anladık hava patlayacak. Korktuğumuz yoktu ya yalan yok bizde, yayla tepmesi fırtınası bu şakası olmaz. Koptu mu deli olur. Bulutlar tepemizde burgaçladı, kara kara bulutlar, koptu kopacak. Depozito teknesine toplandık. Daldık içine deli oğlan fırtınanın. Şimşek üstüne şimşek vurdu, vurdu ki ne biçim, deli deli sağanakladı. Ne var ne yok dağıldı teknenin içinde, gangavacı İdris ne bulduysa bağlıyor. Formacılar, dalgıçlarda küfür üstüne küfür.</p>
				<p class="normal1">Pompacı Halil 'Allah !' dedi baktık o yana. Koca bir dalga pruvada, Allah ki Allah ! Tekne yay gibi gerildi, çatırdadı, uğul uğul uğuldadı. Yükseldi yükseldi, düştü üstüne dalganın, göz gözü görmez oldu, indik denizin içine ne kadar bilmem, ama sonra çıktık işte Allah'ın izniyle. Bir tane, bir tane daha sonra. Durulur gibi oldu az. Heveslendik. 'Gayrısı hayırdır bu yayla tepmesinin, uğursuzluğu defettik şükür' dedik. Maviledi deniz, duruldu, sular balkıdı. Türküye başladı mı Rafet Kaptan korkma artık. İyi adamdı, daha o zaman yetmişinde vardı, çatlak çatlak okurdu türküyü, rahmetli şimdi. Akşama yakın vardık sığlıklara. İlk ben indim besmeleyle. Yaşım daha genç o zaman, yirmi küsur sene evveli. İlk beni indiriyorlar, siftahım uğurluymuş diye. Yirmi beş kulaçtan iki melat süngeri kesip sokuşturdum kemerime. Aşağılarda başka melatlar, fil kulağı, kabadikalar gördüm ama oyalanmadım. Akşamı etmiştik, inmedim daha. Çıkışta yaktım cigarayı, herkes merakta bakıyor, sormuyorlar ama, bakıyorlar yüzüme. 'Eh' dedim, 'haber kötü, akşama sabaha sünger basacaksınız, imanınız gevreyecek.' Bir gürültü koptu ki hey ! Sonrası üç gün sünger çiğnedik, iplere dizdik ki gelin gibi oldu tekne. Üçüncü gece bir tuhaf sessizdi her şey, belki yorgunduk ondandı, belki malum olduydu kim bilir. Kapkara karanlığı bir tuhaf doğdu gecenin, böyle simsiyah yaktı yüzümüzü, her şeyi örttü. Hiçliğimizi, çaresiz gelip geçiciliğimizi bağırdı sanki. Saatler öyle geçti. Rafet Kaptan, Çobanyıldızı'nın denizin bir yerinden nasıl da şavkıyıp çıktığına, sulardan ta teknenin ucuna incecik bir ışıkla dokunduğuna, yıldızların dopdolu sessiz karanlıkta insanın üstüne başına dökülür gibi nasıl marifetli bir büyüyle kırpalanıp parıldadığına bakıp bakıp, 'Yahu be' demişti, 'bu kadar çabuk göçülmese şu kavanoz dipli dünyadan olma mı ?' Dördüncü gün olan oldu. İki yaman delikanlı gitti birbiri peşi sıra, onun ardından öbürü. Ölümüne gitti. Kırk beş kulaçta marpuç istedi verdik, vermesen olmaz, ötekini arayacak. Elli kulaca indi. Daha da insin istedi vermedik, bulamadı ötekini belli, bırakmadık insin. Dolandı aşağıda, arandı durdu, çok kaldı derinde, doğru düşünemez. Can bağı kılavuz ipi bendeydi, 'Gel ulan deli oğlan !' diyorum, 'Çık ulan gözünü sevdiğim !' Çekmeye kalktık. Kesti. Ah ulan kesti dinine yandığım ! Kılavuz ipini, havayı, hepsini kesti. Yürüdü gitti. Bekledik öyle... Akşama kadar... Güneş battı, gitti. Mavisine, yeşiline, kırmızısına kandı denizin besbelli. Deniz kızlarına, cennetine, cehennemine kandı. Yaktık cigaraları, oturduk baktık ufka.</p>
				<p class="normal1">'Olmaz bir şey' demişler, 'Allah büyük, gelirler elbet' demişler köyde. Geldik, iki kişi eksik. Yusuf'unkiyle Remzi'nin babasını vermedi deniz. Yusuf yeğenimdir, gayri bana emanet."</p>
				<p class="normal1">Sustu. Gözlerimizin dolu dolu olduğunu sakladık birbirimizden. Uzun uzun baktık açığına denizin. Kayığımız usul usul beşiklerken, palamut meşeleri, buhur ağaçları üzerinden kekik kokulu ince bir rüzgâr eserken, lafları değiştirdik.</p>
				<p class="normal1">Hava iyice kararmadan birkaç tane isparoz, lidaki, karagöz tutmuştuk. Kıyıya çıkmadan, "Kal beraber yiyelim Davut Reis" dedik, "sıkıldın zaten, neşelenirsin biraz." Hatırladıklarıyla doluydu belki. "Yok, siz oturun şimdi" dedi. Ne yaptıysak olmadı, işleri vardı belki, sonunda balıkların birkaçını biz alıp Davut Reis'i bırakalım yoluna dedik. Rasim Dayı, daha denizden görmüştü bizi, elinde bir bez çıkıp, "Kulağım motordaydı !" diye bağırmıştı yanaşırken, "Söyledi çocuklar İhsan, hopladık duyunca çıktığını be, yaşa sen be !" Bakmıştı Piraye Hanım. Balıkları hemen oracıkta, kahvenin arkasında temizledik.</p>
				<p class="indentmetin"> </p>
				<p class="normal1">"Yeşil leğeni al öte taraftan İhsan. Onu değil yahu !"</p>
				<p class="indentmetin"> </p>
				<p class="normal1">Rasim Dayı mangalını kurdu bize, "Bari sen otur beraber yiyelim Rasim Dayı" dedik. Biraz nazlandı ama "Oldu be, yiyelim bakalım günün şerefine" dedi. Ateşi yaktık, sofrayı kurduk, bir de salata yaptık yanına, çobansalatası, böyle kocaman, Rasim Dayı'da her bir şey vardı nasılsa. Durmadan konuştum ben gene.</p>
				<p class="indentmetin"> </p>
				<p class="normal1">"Bu Rasim Dayı ensesinden tuttuğu gibi deyyusu affedersiniz, duvara çarpıverdiydi !"</p>
				<p class="indentmetin"> </p>
				<p class="normal1">Ekmek aldım geldim, sonra denize baka baka yedik balıklarımızı. Benim hep yaptığım bir şeydi bu, yani yeni bir şey değildi, ama Piraye Hanım vardı o akşam, bir başka güzeldi soframız, balığımız, sigaramız, uzaktaki akşam kızıllığı... Gün batarken, Rasim Dayı'nın dediği gibi; tam karşıda, iki tam, bir yarım cigara içimi zamanda, denize doğru incecik, pembemsi, sarı bir çizgi, sudan bir karış yükseklikte asılı kalırdı. O çizgiye ne zaman baksam, hayatın uçuculuğunu görürdüm. İki tam, bir yarım cigara içimi zamanda bitmişti gençliğim. Şimdi bitmiş bir günün sönen son ışığı gibi bir zamanda siz vardınız yanımda. Hep kalsaydınız Piraye Hanım...</p>
				<p class="normal1">Rasim Dayı geldi, usul usul bana, "Dün konuşmuştuk ya" dedi, "sabah kaktım, bir güzel temizledim makineyi, yemekte fazla oyalanma, akşama kahvede Şarlo var." Nasıl mutluydu daha şimdiden. Seneler var seyretmemiştik. "Yaşa sen Rasim Dayı" dedim. Piraye Hanım'a da söyledik, çocuk gibi sevindi. "Biraz yürüyelim biz, geliriz Rasim Dayı" dedik. Saati kararlaştırdık, daha vardı vakit. Çıkmadan, içeride Remzi'yi gördük köşede, kafası biraz bozuktu galiba, kitap okuyordu.</p>
				<p class="indentmetin"> </p>
				<p class="normal1">"Nasılsın hele Remzi ?"</p>
				<p class="normal1">"Kafam bozuk İhsan Amca."</p>
				<p class="normal1">"Ne oldu yine ?"</p>
				<p class="normal1">"Şiir yazdım Gül Öğretmen'e, not vermiş. Bir de şiir antolojisi bırakmış sepete, ödev de vermiş."</p>
				<p class="normal1">"E çalış sen de o zaman oğlum."</p>
				<p class="normal1">"Gülme len Yusuf !"</p>
				<p class="normal1"> "Kabak çekirdeği kaldı mı Rasim Dayı ?" dedim. "Var var" dedi, "siz gelin hele, kabak tatlısı bile var."</p>
				<p class="indentmetin"> </p>
				<p class="normal1">Kabak çekirdeklerimizi yiye yiye seyrettik Şarlo'yu, bütün kahve bayıldı bu işe, gülüştük durmadan, Piraye Hanım'a baktık arada bir, o, kimsenin keyfini kaçırmak istemediğinden belki, eksik eksik de olsa katıldı gülüşlerimize. Çocukken ne acısızdı gülüşlerimiz, şimdi hep eksik...</p>
				<p class="normal1">Ne güzeldi Şarlo... O buz gibi kulübede üşümesi, açlıktan kulübedeki adamı tavuk gibi görmesi, postalını bir güzel pişirip çatal bıçakla yemeye çalışması, yürüyüşü, bakışı, hepsi ne güzeldi. Hele âşık olunca sevdiği kızı kötü adamdan koruyuşu, tekme atışı, sakarlıkları, o saf, o üzgün duruşu ne güzeldi...</p>

		</body>
</html>