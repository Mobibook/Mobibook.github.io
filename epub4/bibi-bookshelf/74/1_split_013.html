<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_10"><br class="calibre3"/><br class="calibre3"/><br class="calibre3"/><br class="calibre3"/>   10   <br class="calibre3"/></h1>
				<p class="normal1">Rasim Dayı'yı çağırdık masaya. Mehmet Bey'li günlerden bahsettik, gülümsedik azıcık.</p>
				<p class="indentmetin"> </p>
				<p class="normal1">"Çay çok güzel olmuş Rasim Bey."</p>
				<p class="normal1">"Yok canım işte, sağ olun yine de."</p>
				<p class="normal1">"Fikret de severdi çayı."</p>
				<p class="normal1">"Kuru fasulyeyi nasıl yerdi görseydiniz Piraye Hanım... Bilirsiniz muhakkak."</p>
				<p class="normal1">"İçer misiniz bir tane daha ?"</p>
				<p class="indentmetin"> </p>
				<p class="normal1">Eskilerden de konuştuk. Seneler öncesinde Rasim Dayı'nın 8 mm'lik film makinesinde bize duvarda seyrettirdiği Şarlo filmlerinden, lambalı radyolardan, köy enstitülerinden, ihtilalden, Zeki Müren'den anlattık da anlattık. Ama kesik kesik. Unutup, birden hatırlamış gibi.</p>
				<p class="indentmetin"> </p>
				<p class="normal1">"Şey vardı bilir misiniz ? Neydi onun adı..."</p>
				<p class="indentmetin"> </p>
				<p class="normal1">Ben gene Rasim Dayı'nın menemeninden bahsettim, "Bir gün yapsın bize Piraye Hanım, birlikte yeriz" dedim. Bir gün... Kalacak mıydı ? Hep kalsaydı, hiç olmazsa birkaç gün kalsaydı. Kalacak mı hiç sormadan, kalması için en uygun yerin benim ev olduğunu söyledim. Öyle dan diye, hiç sıkılmadan. Utanacak ne vardı ki ? Rasim Dayı'ya baktım. "Tabiî" dedi o da. "Misafirhanemiz var ama, olmaz öyle yalnız başınıza" dedi. "Bize yakışmaz" dedi. "Hem ne olacak canım ayıp değil ya" dedik beraber. Arif Hoca başını salladı olur gibisinden, "Öyle yapmak lazım gelir" dedi. "Düüt" dedi Remzi, belki Yusuf'a, anlamadık.</p>
				<p class="normal1">Biraz havadan sudan konuştuk. Köyümüzü çok sevdiğini söyledi, bizi sanki tanıyor gibiymiş, laf olsun diye söylememişti bunu. Ben de öyle hissediyordum, ayıp değil ya, ne var yani, insan öyle şey edemez mi ? Söyleyecek oldum, olmaz şimdi, sustum. Arif Hoca da geldi masamıza. Şey zannederler.</p>
				<p class="indentmetin"> </p>
				<p class="normal1">"Ağaçlarda fırıldaklar, lambalar ne güzel olmuş, ne iyi etmişsiniz."</p>
				<p class="indentmetin"> </p>
				<p class="normal1">Kıpkırmızı oldu Arif Hoca utancından, gülümsedi yalnız, takkesini düzeltti. Biraz Mehmet Bey'den bahsettik yine, o çocuk çocuk bakışından, tıpkı Piraye Hanım'ı andıran hallerinden bahsettik. Akşam yapacaklarımızdan, mevlitten konuştuk. Bütün komşular biliyordu zaten, her bir şey hazırdı, bizim evde yapacaktık, "Öyle yapmak lazım gelir" dedi Arif Hoca. Sonra müsaade isteyip çıktık kahveden. Tam çıkmıştık ki gözleri parladı, çocuk gibi sevindi birden. "Kırık Osman !" diye avazladı, avazından utandı biraz, elini yüzüne sürüp "Şükürler olsun" dedi. Sonra koşuverdi Kırık Osman'a. Garibim leylek, öyle koşulunca üstüne, kaçıkaçıverdi uzağa, öyle kanatlarını aça aça çınarın altına gidip oradan baktı bize, kırık kanadını o zaman gördü Piraye Hanım. Orta çınarı bir daha gördü, çınarın, kesik bir yara gibi duran kesik kolunu gördü. Yutkundu, sevinci söndü. Hiç konuşmadan yürüdük.</p>

		</body>
</html>