<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_22"><br class="calibre3"/><br class="calibre3"/><br class="calibre3"/><br class="calibre3"/>   22   <br class="calibre3"/></h1>
				<p class="normal1"><span class="ideitalik">Hacivat</span>: Hay Hak ! Efendim,</p>
				<p class="indentmetin"> </p>
				<p class="indentmetin">Çeşm-i insafa beyaz-i perde hikmet gösterir</p>
				<p class="indentmetin"> Mebde-i icad-i âlemden işaret gösterir...</p>
				<p class="indentmetin"> </p>
				<p class="normal1">Efendim şu meydan-ı meserrette her hali latif, her tavrı zarif bir yâri vefakâr olsa. Haydi Mevlam rast getire !</p>
				<p class="indentmetin"> </p>
				<p class="normal1">"Başladı Rasim Dayı gel hele !"</p>
				<p class="indentmetin"> </p>
				<p class="normal1">... Yâr bana bir eğlence ! Ah bana bir eğlence medet.</p>
				<p class="normal1"> Yâr bana bir eğlence amaan aman !</p>
				<p class="indentmetin"> </p>
				<p class="normal1"><span class="ideitalik">Karagöz</span>: Hacivat bağırma öyle kapının önünde yahu ! Çocuk uyuyor, hadi başka kapıya.</p>
				<p class="normal1"><span class="ideitalik">Hacivat</span>: Karagözüm maşallah ! Efendim vakti şerifler hayırlar olsun !</p>
				<p class="normal1"><span class="ideitalik">Karagöz</span> : Hı ?</p>
				<p class="normal1"><span class="ideitalik">Hacivat</span> : Karagözüm nasılsın ?</p>
				<p class="normal1"><span class="ideitalik">Karagöz</span> : Çocuğun oturağı burnuna asılsın. Gelirsem aşağı tepelerim ha ! Yahu sen...</p>
				<p class="indentmetin"> </p>
				<p class="normal1">Hah ! İşte güldü. "Piraye sen böyle gülünce..." Yok artık ! Kendine gel İhsan... Bazen böyle küçücük bir şey oluyor, yani böyle bir laf dedim ben mesela, ne güzel gülüyor o zaman, kısacık belki ama gülüyor, sonra sanki ayıpmış gibi... Yüzüne dokundu, dudağına, çenesine, sonra biraz aşağı, saçlarının ucuna. Küçük bir çocuğun şirinliğine bakar gibi baktı Karagöz'e, belki Fikret Bey'in çocukluğuna bakar gibi ya da Fikret'in çocukluğuyla yan yanaydı.</p>
				<p class="indentmetin"> </p>
				<p class="normal1"><span class="ideitalik">Hacivat</span>: ... kulağından efendim, doğru kömürlüğe.</p>
				<p class="normal1"><span class="ideitalik">Karagöz</span>: Yapma yahu ! Hacivat seni gören de...</p>
				<p class="indentmetin"> </p>
				<p class="normal1">Ya da iki çocuktular iskemlelerde yan yana. Koşuşmaktan terli sırtlarında ıslaklık, horozşekerinin tadı ağızlarında, bütün kederlerden uzak.</p>
				<p class="indentmetin"> </p>
				<p class="normal1"><span class="ideitalik">Hacivat</span>: Hayır efendim. Nar. Karagözüm, bir tane daha söylüyorum dikkat et. "Bir ufacık fıçıcık, içi dolu turşucuk."</p>
				<p class="normal1"><span class="ideitalik">Karagöz</span>: Onu bilirim yahu, Allah Allah ! Turşu fıçısı.</p>
				<p class="normal1"><span class="ideitalik">Hacivat</span>: Değil efendim, hani dışı sarıca, içi suluca.</p>
				<p class="normal1"><span class="ideitalik">Karagöz</span>: Aksaray Hamamı.</p>
				<p class="normal1"><span class="ideitalik">Hacivat</span>: Değil efendim ! Yemek vakti geldiğinde, yemek odasının ortasına ne sererler Karagözüm ?</p>
				<p class="normal1"><span class="ideitalik">Karagöz</span>: Çamaşır sererler.</p>
				<p class="normal1"><span class="ideitalik">Hacivat</span>: Efendim sofra sererler !</p>
				<p class="normal1"><span class="ideitalik">Karagöz</span>: Haa, sofra sererler. Yahu Hacivat sen de şimdi...</p>
				<p class="indentmetin"> </p>
				<p class="normal1">Hızla bir şey geçti yüzünden, bir mermi kadar hızlı bir şey, acıtan... Neye sıkıldı şimdi ? Gözlerindeki bulanığı başka yerlere bakarak sakladı. Oysa yüzü yarı karanlıktaydı, kimse ona bakmıyordu. Komik şeyler oluyordu işte, herkes gülüyordu. Herkesin elinde çaylar, muhallebiler... O da gülsün... Anladı belki. Başka yerlere bakarak belli belirsiz gülümsedi. Kapı aralığında, yüzünü temizleyen bir kedide çoğaldı gülümsemesi, söndü.</p>
				<p class="indentmetin"> </p>
				<p class="normal1"><span class="ideitalik">Hacivat</span>: ... ekmeklerden sonra, efendime söyleyeyim, sıcacık, suluca bir şey koyarlar, ne koyarlar bakayım ? Hani sıcacık suluca, sıcacık suluca ?</p>
				<p class="normal1"><span class="ideitalik">Karagöz</span>: Aksaray Hamamı'nı koyarlar.</p>
				<p class="normal1"><span class="ideitalik">Hacivat</span>: Hay Allah müstahakını versin, olur mu Karagözüm, hamam hiç sofraya gelir mi ?</p>
				<p class="normal1"><span class="ideitalik">Karagöz</span>: Gelmez biz gideriz.</p>
				<p class="normal1"><span class="ideitalik">Hacivat</span>: Nereye ?</p>
				<p class="normal1"><span class="ideitalik">Karagöz</span>: Aksaray Hamamı'na.</p>
				<p class="normal1"><span class="ideitalik">Hacivat</span>: Yahu durup dururken niye gidiyoruz hamama ?</p>
				<p class="normal1"><span class="ideitalik">Karagöz</span>: Ne bileyim Hacivat yahu, sen götürüyorsun madem.</p>
				<p class="normal1"><span class="ideitalik">Hacivat</span>: Çorba koyarlar !</p>
				<p class="normal1"><span class="ideitalik">Karagöz</span>: Hı ?</p>
				<p class="normal1"><span class="ideitalik">Hacivat</span>: Yine ne var Karagözüm !</p>
				<p class="normal1"><span class="ideitalik">Karagöz</span>: Hacivat sen de âlemsin, hamamda çorbanın ne işi var yahu ! Sana da...</p>
				<p class="indentmetin"> </p>
				<p class="normal1">Remzi huysuzlanıyor gene. Canı bir şeylere sıkılmış. Arkalarda dolandı baktım. Çay doldurdu kendine, oturdu, sesli sesli karıştırdı. Çavuş dönüp baktı şöyle. Bir laf diyecek bizimki, demedi. Bir haltlar karıştıracak ya hayırlısı. Piraye Hanım da sıkılmış mıdır ? Yok. Ama yorgundur.</p>
				<p class="indentmetin"> </p>
				<p class="normal1"><span class="ideitalik">Hacivat</span>: ... ederiz yahu hamamı unut ! Yemekte kalmıştık ya hani !</p>
				<p class="normal1"><span class="ideitalik">Karagöz</span>: Evet !</p>
				<p class="normal1"><span class="ideitalik">Hacivat</span>: Hah ! İşte yemekte çorba getirirler !</p>
				<p class="normal1"><span class="ideitalik">Karagöz</span>: Çorba getirirler biz de içeriz.</p>
				<p class="normal1"><span class="ideitalik">Hacivat</span>: Efendim, içine ne sıkarlar bakayım ?</p>
				<p class="normal1"><span class="ideitalik">Remzi</span>: Limon !</p>
				<p class="indentmetin"> </p>
				<p class="normal1">Al bakalım ! Belliydi.</p>
				<p class="indentmetin"> </p>
				<p class="normal1"><span class="ideitalik">Karagöz</span>: Turp !</p>
				<p class="normal1"><span class="ideitalik">Hacivat</span>: Olmaz efendim !</p>
				<p class="normal1"><span class="ideitalik">Remzi</span>: Limon ! Limon !</p>
				<p class="normal1"><span class="ideitalik">Karagöz</span>: Efendim neydi yahu, hah ! Tabanca sıkarlar !</p>
				<p class="normal1"><span class="ideitalik">Hacivat</span>: Olmaz efendim, ne işi var ?</p>
				<p class="normal1"><span class="ideitalik">Remzi</span>: Limon işte ! Salak Hacivat ! Kaç kere oynandı bu oyun. Karagöz bilmiyor mu sanki limon olduğunu ? Ne soruyorsun o zaman ?</p>
				<p class="normal1"><span class="ideitalik">Hacivat</span>: Remzi !</p>
				<p class="indentmetin"> </p>
				<p class="normal1">Rezil edecek bu oğlan gene bizi. Tutabilene aşkolsun şimdi bir başladı mı... Rasim Dayı'nın yüzü asıldı. Piraye Hanım gülümsüyor neyse, kibarlığından belki. Bizimkiler de gülüyor.</p>
				<p class="indentmetin"> </p>
				<p class="normal1"><span class="ideitalik">Remzi</span>: Bunlar niye gülüyor hem, kaç kere seyretmediniz mi ?</p>
				<p class="normal1"><span class="ideitalik">Karagöz</span>: Ne oluyor yahu !</p>
				<p class="normal1"><span class="ideitalik">Remzi</span>: Kaç kere seyretmediniz mi ? Hepsini biliyorsunuz işte, küçücüktüm aynıydı. Hiç değişmiyor.</p>
				<p class="normal1"><span class="ideitalik">Hacivat</span>: Remzi gelirsem tepelerim haa !</p>
				<p class="normal1"><span class="ideitalik">Remzi</span>: Yaşlandınız hepiniz, muşmula gibi oldunuz. Karagöz niye yaşlanmıyor ? O da yaşlansın bakalım. Kandırmasınlar o zaman. Başka bulmaca sorsun, limon işte ! Hacivat şey desin, "Hayat bu kadar komik mi Karagöz ?" desin, "Bu kadar küçük mü bıy bıy bıy ?", "Niye hep bunlardan konuşuyoruz, başka şeyler konuşalım" desin. Umurunda değil mi, umurunda olmadan yaşanır mı ? Var mı öyle hem iki buçuk lira hem cam kenarı, hep böyle kabak tatlısı mı hayat ? Sorsun bakalım.</p>
				<p class="normal1"><span class="ideitalik">Hacivat</span>: Remzi !</p>
				<p class="normal1"><span class="ideitalik">Remzi</span>: Düüt ! Gelsin. Hacivat'tan mı korkucam. Hem gelemez. Gelse Hacivat olmaz. Gelebilse bile küçücük boyu var, pıt yaparım gider.</p>
				<p class="normal1"><span class="ideitalik">Hacivat</span>: Canım efendim bak söylüyorlar. Limon değil mi ?</p>
				<p class="normal1"><span class="ideitalik">Karagöz</span>: Ben de o limonu alır senin kafanda...</p>
				<p class="normal1"><span class="ideitalik">Remzi</span>: Burasını da biliyorum, "Aman iki gözüm ne yapıyorsun ?"</p>
				<p class="normal1"><span class="ideitalik">Rasim Dayı</span>: YETER !</p>
				<p class="indentmetin"> </p>
				<p class="normal1">Remzi elinden bardağı düşürdü. Ortalıkta koca bir sessizlik oldu. Perdede oyun sustu, öylece durdu Hacivat, Karagöz öylece durdu. Arif Hoca, Karagöz sesiyle konuştu, ama Karagöz gibi değildi Karagöz... "Sen de biliyorsun Remzi" dedi, "yorma beni daha." Başka bir şey demedi, durdu öyle perdede. Biz durduk öyle. Remzi gözlerini kapadı.</p>
				<p class="indentmetin"> </p>
				<p class="normal1"><span class="ideitalik">Hacivat</span>: Aman iki gözüm ne yapıyorsun ? Ellerin kırılsın !</p>
				<p class="normal1"><span class="ideitalik">Karagöz</span>: Ekler kenetler (Küüt !) gene vururum.</p>
				<p class="normal1"><span class="ideitalik">Hacivat</span>: Yıktın perdeyi eyledin viran ! Varayım sahibine haber vereyim heman !</p>
				<p class="normal1"><span class="ideitalik">Karagöz</span>: Her ne kadar sürc-i lisan ettikse affola !</p>

		</body>
</html>