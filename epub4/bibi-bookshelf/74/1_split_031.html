<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_28"><br class="calibre3"/><br class="calibre3"/><br class="calibre3"/><br class="calibre3"/>   28   <br class="calibre3"/></h1>
				<p class="normal1">Deniz ne kadar kıpırtısız... Burada zaman ne kadar ağır Yarabbi. Bu lacivert deniz, bu hiç kıpırdamadan duran yeşil, "Sen de kal böyle" diyor, "burada öl." Burada ölünebilir oğlum, burada ölünebilir. Şu kayalarda kurumuş yosun kokusunu duyarak, bu koyu laciverdin, yeşilin içinde, derin yaraların sancısı, derin uykularda sönebilir... Ama şu ağaçlar, şu tepeden aşağı neredeyse bağıracak kadar coşkulu dökülen bahar dalları başka bir şey de söylüyor, "Hey koca ahmak" diyor, "sen de sonuna kadar alabilirdin verdiklerimin tadını." Ah, hayatın, insanı çıldırtan bu gerçekliği, bu vaat eden, bu yenilgileri çoğaltan, bu kışkırtan çekiciliği ne kadar alaycı ! Hiç değilse tek bir oyunda ben kazansaydım bu kadar yaralı olmazdım belki. "Nereye gidebilirsin ki ?" demişti bir sabah. "Öyle afra tafra yapma, elinden bir iş gelmez, kimin kimsen yok, aç kalırsın bu yaştan sonra, millet ne der, olan çocuğa olur" demişti. "Zamanında düşünecektin onu. Otur oturduğun yerde, evini, kadınlığını bil, iyi kötü biz de canavar değiliz, hayat böyle, başkaları çok mu mesut sanıyorsun." Yapamadım, bir korkağım ben. Başkalarının çıkamadığı yerlere çıkıyorsan onların göremediği güzel şeyler göreceksin, ama daha büyük düşeceksin, yeniden çıkıp, yeniden düşeceksin. Madam Rosa gibi belki. Ama ağlıyordu, ama Rosa'ydı, esmiş, kavurmuş Rosa. Daha kötü şeyler de söylemişti, söylerdi o, ama mümkünse unutmalıydı artık. Hatırlamak iç kanatmaktan başka işe yaramıyor. Rahatsız, huzursuz geceler bırakmalıydım onlara, hepsine. Öyle laflar etmeliydim ki yıllarca acıtsın. Beni nasıl acıttılar. Şimdi yoklar. Hiçbiri yok. Beyoğlu yokuşundan Aynalıçeşme'ye koşar adım inilen, balkonları çiçekli, odaları mutluluk dolu sandığım teraslı evde annemin babama ihaneti yok... Annem "Şimdi olmaz" demişti, "çocuklar..." Kapı aralığında ince bıyıklı sarışın bir adam. Soluk sarı bir lamba kapı aralığında. Kavrulmuş soğan kokusu. Annem terli alnını silmişti, kolunun en beyazıyla silmişti, koltukaltı görünmüştü. Sutyeninin birazı görünmüştü, memeleri, büyümüş burun delikleri annemin, aralık dudaklarında birdenbire anladığım eski günahların kustuğunu yarı gülümseme, sağ bileğiyle saçını düzeltişi, sonra uzun, bembeyaz kolları yine, sevinci, fısıltısı, birdenbire kadınlığım... Yoklar şimdi... Bunları düşünmek de faydasız ama insanın aklına geliyor işte. Şimdi ben varım bir tek, yalnız, sarılmasız... Kabahatlerim olsaydı benim de, ne güzel unutup geçseydim, kocaman hatalar becerseydim. "Ay şekerim yani sen de az değilmişsin" diyebilseydi biri, gülüşseydik... Bedenimin hatırlayacağı eski şenlikleri olsun isterdim, unutulmaz günahları... Koca günahlardan tapınak yıkıntılarım olsaydı şimdi razıydım. İçinde yok olduğum, bütün varlığımla oraya aktığım tek bir öpüş olsaydı. Oysa çok azını yaşadığım bir şey bu. Aldatmak hiç bu kadar haklı görünmemişti o zamanlar, ne ahmaklık, aklıma bile gelmemişti. Bir kapıyı gözleseydim mesela, "Her an gelebilir" deseydim, "çabuk ol !" O tarifsiz zevkin içimi acıttığı anlar olsaydı, o kısacık anın, küçücük ısırıkların, tatlı can yakışları olsaydı... Hadi ! Evet ! Hadi ! Ama olmazdı. Ben öyle olamazdım Fikret. Böyle haklı, böyle yenik olmak bütün yapabildiğim...</p>
				<p class="normal1">Uzun uzun yürüdük. Ördekler geçti yine önümüzden. Yatık bir kayık gördüm suda. Batamamış, ne deniz, ne kayık. Çocuklar koşuştular. Biz yine konuşmadık. Rasim Bey'in kahvesine yaklaşınca "Bekler şimdi" dedik. Kırık Osman kayıkların oradan denize, belki uzaklara bakıyordu. Kanatlarını açtı bir an, sonra kapadı. Rasim Bey'i gördük sonra. Kapının yanındaki masasından Kırık Osman'a bakıyordu o da. Sigarasının külü uzamış, belli dalgın. Yüzünde tarifsiz bir şey birikmiş, bir yanı acıyormuş gibi. Gördü bizi, baktı. Her şeyi bağışlayan bir bakışı vardı, bir de "aldırma geçer" diyen. İçeri girdik. Remzi yine bir şeyler okuyordu köşede, Yusuf bir şeyler soruyordu.</p>

		</body>
</html>