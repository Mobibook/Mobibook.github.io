<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_26"><br class="calibre3"/><br class="calibre3"/><br class="calibre3"/><br class="calibre3"/>   26   <br class="calibre3"/></h1>
				<p class="normal1">Kahvaltıda sessizdik ikimiz de. İhsan Bey o bildiğim telaşında değildi. Akşamüstü otobüs gelecekti biliyorduk, ondandı bu durgunluğumuz. Yine her şeye yarım kalacaktık. Önce çoğu aklımda kalacaktı, sonra birazı unutulmuş, bölük pörçük bir rüya gibi hatırlayacaktım bu köyde ne varsa. Ama sizi... Söylemeye cesaret edemediğim şeylere hayıflanacaktım. Siz benim kahramanımdınız İhsan Bey. Okuduğum bütün kitaplarda biraz siz vardınız. On altı yaşımda, Beyoğlu'nda, çift kanatlı, büyük, ahşap kapılı apartmanımızın serin mermer basamaklarında tutsaydınız elimi, ben çekmek isteseydim utanıp, bırakmasaydınız. Yaz akşamüstleri terastan sarkıp, sizin, açık renk fresko pantolonunuz, beyaz keten gömleğinizle yokuştan inişinizi seyretseydim. Köşede, mahallenin öteki delikanlılarıyla konuşurken arada bir pencereme baksaydınız. Her sabah bir gül bıraksaydınız karşı kestane ağacının kovuğuna. Tepebaşı yokuşunda oturup Haliç'i, ufukta batan güneşi seyretseydik hepsi hepsi. Terasta dans ederken, pilili kloş eteğim açılsaydı en fazla. Yorgun, terli alınlarımız dokunsaydı... Şarkılar, gülüşmeler kulağımda şimdi.</p>
				<p class="indentmetin"> </p>
				<p class="normal1">"Adımlar daha küçük, evet !"</p>
				<p class="normal1">"Tamam işte hop ! Dönüyoruz..."</p>
				<p class="normal1">"Öyle işte, şimdi hop, bravo Piraye !"</p>
				<p class="indentmetin"> </p>
				<p class="normal1">Kırlangıç çığlıkları kulağımda... Önce başka teraslara, kuş kulübelerine, kiremitlere, saçaklara, çamaşırlı balkonlara çarpardı şarkılarımız, biraz havalanır, akşamüstü rüzgârına tutunur, gençliğimizden, heyecanımızdan, sebepsiz mutluluğumuzdan çok uzağa, bizler gibi tasasız sandığımız İstanbul'un, yorgunluğunu fark etmediğimiz karanlığına dökülürdü. Eskiden o sıcak, o upuzun yaz günlerinde bile öyle çabuk akşam olurdu ki, herkes, her şey, mutfakta akşam yemeği telaşında annem, eve oyunlardan, terastaki danslardan yeni dönmüş kardeşim ve ben, odaların birinde yine bir şeyler tamir etmekte olan babam, terastaki kuşlar bile uluorta hazırlıksız yakalanıverirdik. Keşke o yaz akşamları kadar sevinç çırpıntılı geçseydi hayat ve yakalanıverdiğim bu karanlığa o tatlı yorgunlukla, o sardunyalı yaz balkonunda annem, babam ve kardeşimle ellerimizi yüzümüzü yıkayıp telaşla oturduğumuz neşeli akşam sofralarındaki o lezzetli huzurla yakalanıverseydim şimdi.</p>

		</body>
</html>