<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_40"><br class="calibre3"/><br class="calibre3"/><br class="calibre3"/><br class="calibre3"/>   40   <br class="calibre3"/></h1>
				<p class="normal1">Resimleri soramadığımı hatırladım odaya girince. Aynaya şöyle bir bakıp yürüdüm. Fazlasına cesaretim yoktu. Bir aynanın kıyısından geçerken birdenbire, bir zaman bir aynada duran yüzüne, o zaman ne de saf olduğuna, ne güzel olduğuna, saçlarının kestane ışığına, artık öyle olmadığına, hırpalanmışlığına takılırsın. Sonra hemen, aman ne yapalım yeter ki insanın sağlığı yerinde olsun gerisi boşluğuna sarılırsın hayatın, saçını düzeltir, sırtını dikleştirir, yürürsün. Odaya, dantellere, hele bahçedeki çiçeklere uzun uzun bakamadan çıktım evden. Gül çiçek işine yastığın, bir öpücük bıraktım çıkmadan yalnız. İçimden çok şey kalacaktı geride biliyordum. Ayrılış öyle can acıtan bir şeydir ki her hatırlayışta bir yerin kesilmiş sanırsın. Ayrılış bir kere olmaz. Böyle her ayrılışla biraz daha eksilirsin sanki önceden tamammışsın da sonra azar azar bitmişsin. Parça parça kopuyordum. O çınara, Rasim Bey'e, Arif Hoca'ya, İhsan Bey'e, Kırık Osman'a, Ah Kırık Osman'a söyleyecek ne çok sözüm vardı oysa. İçim nasıl doluydu. Belki hiç görüşmeyeceğiz bir daha. Başka türlüsü mümkün olsaydı keşke. Yenisi olsaydı oyunların, çanak çömlek patlasaydı. Doya doya hata yapıp, doya doya mutlu, doya doya mutsuz olsaydık, bilseydik ki var dahası. Resimleri bile soramadım. Gül çiçek işine bir öpücük bıraktım yalnız.</p>

		</body>
</html>