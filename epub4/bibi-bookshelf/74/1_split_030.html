<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_27"><br class="calibre3"/><br class="calibre3"/><br class="calibre3"/><br class="calibre3"/>   27   <br class="calibre3"/></h1>
				<p class="normal1">Kahvaltıda hiç konuşmadık. Sabahın erkeninden beri öyleydik. Ekmek almaya çıkıyordum ki baktım pencerenin önünde oturuyor. Sabahın ilk ışığında daha açmamış, çiy yüklü çiçeklere bakıyor sanmıştım, hani sever öyle şeyleri diye düşünmüştüm. Pencereler kapalıydı. Camda, dışarı çıkamayan bir arıyı seyrediyordu, sonra fark ettim.</p>
				<p class="normal1">Hırkasına sarınmıştı, yüzü bir şeye üzgündü, arıya yavaşça bir şey söyledi duyamadım. Sonra parmağını uzattı. Arı hareketsizdi, sonra bir gayret çıkıverdi parmağına. "Aman Piraye Hanım !" diyecek oldum, gülümsedi. Pencereyi yavaşça açtı, parmağını dışarı uzatınca uçuverdi arı. Arkasından uzun uzun baktı, serindi, kapadı.</p>
				<p class="normal1">"Biliyor musunuz İhsan Bey, ne zaman böyle yarım kalmış bir arı görsem pencerede, dayanamam. Öyle çaresizdirler ki..."</p>
				<p class="normal1">Yutkundu. Diyecek bir şey bulamadım. Ne dersin şimdi ? Sonra yine cama dokundu, dışarıda bir şeyle konuşur gibi konuştu.</p>
				<p class="normal1">"Beklemekten yorgundurlar. Ölmeye alışıkmış gibi isyansız, ama tarifsiz üzgün. Korkmasınlar diye usul usul konuşurum onlarla. Onlar da böyle işte, sanki bilirlermiş gibi, hiç zarar vermeden geliverirler parmağımın ucuna. Artık gidebileceklerini anlayınca şöyle bir kıpırdatıp antenlerini uçuverirler... Her şey eksik... Ama biliyor musunuz, belki de böyle eksik oluşlarında her şeyin güzelliği. Belki de yarım kalmış tatlarda, hayatlarda, böyle azar azar bırakılmışlıkta giz."</p>
				<p class="normal1">Hani arı evine gitmek istiyor, onu mu demek istiyordu ? Kısacası kendini hep arkalarda bırakmış insanlardık biz, bugüne eksile eksile gelmiştik, ufalıp kalmıştık... Haklıydı belki... Bu aslında bir eksiklik meselesi değil ki, yoksunluk meselesi. Yani varsın sanıyorsun kendini ama yoksun. Arkada bir yerlerde kalmışsın. Bir "yaşıyorum" hali yaşıyorsun ama kimsenin umurunda mı ? Hadi bakalım ne olacak şimdi ? Konuşulamıyor ! Bir yere kadar şey edip susuluyor, olmaz ki... Öyle deme şimdi...</p>
				<p class="normal1">Biraz zeytin yedi. İkinci çayını soğuttu. Konuşacak şey bulamadım, ne söylesem olmaz. İşte bak aynı. Sofrayı topladık. Akşamüstü gidecek miydi soramadım. "Siz oturun biraz" dedim. Pencerenin yanına oturdu yine. Sonra bir baktık camlarda pıt pıt damlalar, "Aa ! Yağmur başladı !" deyiverdik ikimiz de, gülüştük sonra. Sonra gülümsemesini hiç bozmadan, ellerini küçük bir kız çocuğu gibi çenesine dayayıp, "Biliyor musunuz, çocukken oturduğumuz apartmanın kocaman terası vardı" dedi. Menekşelere bakıyordu. "Dans ederdik... Bazen dansın tam ortasında ansızın bir yağmur dökülürdü çığlık çığlığa kaçışırdık, kaçışmak yalancıktandı aslında, düşen damlalara kollarımızı açıp döne döne, sevincimizden, çığlığımızdan yorgun, ıslak taşlara düşerdik... Yağmurdan sonra bir de güneş açarsa, evlerin damlarına turunç rengi bir pus dağılırdı aceleyle. Saçaklardan turunç ışıklı sular akardı, kocaman olurdu içim. İçimde kirli sular gibi acılar kımıldamazdı..." Yine menekşelere baktı, sakızlara, ortancalara. Girip çıktıkça gördüm. Gözleri doldu. Yalnız kalsın ister diye mutfakta oyalandım. Börülce haşladım ona çabucacık, severmiş. Yardım etmek istedi bırakmadım. Ayıp olur diye döndüm. Ne yapacağımı şaşırdım yani. Bir ara oturup öyle baktım ona. Farkında değildi. Öyle dalgın. Boynunda, gözyaşı kadar küçük, kehribar bir kolye vardı. İlk geldiği gün giydiği koyu yeşil elbiseyi giymişti yine. Bu gidiyor mu demek ? Burada her şeyi böyle bırakıp gidiyor mu ? Bir şey desene ! "Yağmur dindi" dedim.</p>
				<p class="indentmetin"> </p>
				<p class="normal1">"Siz sever misiniz yağmuru İhsan Bey ?"</p>
				<p class="normal1">"Ben pek sevmem Piraye Hanım... Doğuda, o sevinci kıt, acısı yediveren toprağın sellerinde yük katırlarından başka şeyler de gördüm ben, doğru değil şimdi size bunları konuşmak... Divane âşıklar duydum, sevdaları anlatıldı uzun kış akşamları, nasıl derim 'severim' şimdi... Kar da istemem yağsın... Ayacıklarını don yemiş bir Memet vardı ki nasıl severdiniz... Beyaza kesmiş bir uyku gördüm... Öyle analar karın içinde baştan ayağa köz. Öyle ağıtlar o analardan, her bir avazı düşse karın üstüne köz... İstemem yağsın."</p>
				<p class="indentmetin"> </p>
				<p class="normal1">Sustum. Denecek laf bunlar sanki. Sen adam olmazsın İhsan. Ama dolu ya içim nereme dokunsan... Yağmur dinmemiş mi ?</p>
				<p class="normal1">Eğilip buğusunu sildi camın, çardağın altına sığınmış iki kumruya baktı sevgiyle. Yağmur umurlarında değildi. Öpüşüyorlardı işte, bütün kederlerden uzak. Gülümsedi sonra, uzun uzun baktı kumrulara.</p>
				<p class="normal1">"Mutlu aşklar mümkün mü İhsan Bey ?"</p>
				<p class="normal1">İçimde koca bir ağlamak oldu. Yutkundum. Usulca oturdum camın öte yanına doğru, ona ilk defa bu kadar yakın... Karşı bulutlara sustum biraz. Dokunsam ellerine...</p>
				<p class="normal1">"Derler ki, bu bizim fakir Gurbet Baba, âşıkmış birisine... Adını kimselere demezmiş, kurda kuşa belki, esen yele, dağa taşa, ağaçlara, denizin ötesine... Gayrısı sorsa, 'Bana en uzak olan' dermiş, istemezmiş kız üzülsün... Derken, günlerden bir gün, konuşmuş sevdiğiyle... Tutmuş ellerinden, konuşmuş... Demiş ki: 'Âşıklar ne kadar uzaksalar o kadar büyük olur aşkları'."</p>
				<p class="normal1">"Onun iyiliği için..."</p>
				<p class="normal1">"Öyle anlatırlar..."</p>
				<p class="normal1">"Yağmur dindi."</p>
				<p class="normal1">Kalkıp gazeteleri topladım. Uzun uzun sustuk. "Sonra yeriz börülceyi" dedik, "soğusun biraz." Saliha nasıl kızar buraları böyle görse. "Allah iyiliğini versin İhsan" der. "Batırmışsın her yeri" der. Haklı. Şu hale bak. Olacak iş mi, oraya mı konur o tabaklar ? Saliha kızma sen, bak görürsün, beş dakikada şimdi... Yürümek istediğini söylemişti, söylerken sesi titremişti.</p>
				<p class="normal1">Uzun uzun yürüdük. Hava yine açmıştı, ıslak toprak kokusu her yerde, komşular kapılardaydı selamlaştık. Uzaktan Tahir'i gördüm yine. Sırtında kamburuna yaslı, günahlar umutlar yüklü çantası döndü köşeyi en son. Çantasının eksilip bittiği yerde takılı kaldım, biraz eksik... Hiç yaşlanmadı... Hep böyle olurdu işte, her şeye uzak, bir o kadar içinde her şeyin kaybolurdu, sonra nereye baksan orada ihtimal... Tadım iyice kaçtı. Arif Hoca'yı gördük iyi ki, yine takkesi yana kaymış, koltuğunun altında tahtalar, acele acele bir yere gidiyordu, gülüştük. İbrahim'i gördük kıyıda, kayıklara vermiş sırtını ağ örüyordu, demedi bir şey. Kırmızı mavi lengerler midye doluydu, livarlarda çipuralar. Kedilere bakıp gülümsedi Piraye Hanım. Muşamba kaplı küpeştelerde doymuş kediler uyuyordu.</p>

		</body>
</html>