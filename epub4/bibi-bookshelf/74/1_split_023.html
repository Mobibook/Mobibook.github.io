<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_20"><br class="calibre3"/><br class="calibre3"/><br class="calibre3"/><br class="calibre3"/>   20   <br class="calibre3"/></h1>
				<p class="normal1"><span class="ideitalik">10 ekim</span></p>
				<p class="normal1"><span class="ideitalik">Dolaştım biraz. Bu defteri aldım. İçimde kimseye anlatmadığım bir sıkıntı var. Niçin böyleyim anlamıyorum. Düşüncelerim çok karışık. Bu defterde yazdıkça belki sonra okurum, anlarım.</span></p>
				<p class="indentmetin"> </p>
				<p class="normal1"><span class="ideitalik">11 ekim</span></p>
				<p class="normal1"><span class="ideitalik">Beni güzel karşıladı bugün. Yemekten sonra biraz oturup konuştuk. Havadan sudan. Biraz rahat uyudum.</span></p>
				<p class="normal1"><span class="ideitalik">12 ekim</span></p>
				<p class="normal1"><span class="ideitalik">Çok sigara içiyorum. İçmeyince başım ağrıyor. Kahve de çok içiyorum. "Biraz sinirlerin bozuk senin" dedi. Belki ondandır.</span></p>
				<p class="indentmetin"> </p>
				<p class="normal1"><span class="ideitalik">16 ekim</span></p>
				<p class="normal1"><span class="ideitalik">Yıldönümü. Hiçbir şey istediğim gibi değil.</span></p>
				<p class="indentmetin"> </p>
				<p class="normal1"><span class="ideitalik">17 ekim</span></p>
				<p class="normal1"><span class="ideitalik">Evimde, annemle, nikâhtan önceki gecemi hatırlıyorum. Odamdaki son kitaplarımı bavuluma koyuşumu. Nasıl telaşlıydım, mutluydum, buruktum da.</span></p>
				<p class="normal1"><span class="ideitalik">Annemle evimizde iki yaralı kuş kadar mutluyduk, ne güzeldi, şimdi ben gittim. "Evlilik herkes için" demişti annem. Artık yalnız.</span></p>
				<p class="normal1"><span class="ideitalik">Babam öldüğünde ne iyiydik... Yaşanan onca şeyden sonra buna üzülmüyorum hiç. Annemin yalnızlığına üzülüyorum.</span></p>
				<p class="normal1"><span class="ideitalik">Yalnız.</span></p>
				<p class="normal1"><span class="ideitalik">Koskoca denizin ortasında bıraktım.</span></p>
				<p class="normal1"><span class="ideitalik">Ama olduğumdan başka bir şey olmak istiyordum. Kurtulmak herkes ister. O da istiyordu. Sevebileceğim bir kadın olsa yanımda, ne var bunda çok şey mi ?</span></p>
				<p class="normal1"><span class="ideitalik">Bir yıl geçti. Upuzun. Unutsam...</span></p>
				<p class="normal1"><span class="ideitalik">Karışık duygular içindeydim aslında kötü gideceğini biliyordum. Konuşmuştuk önceden aslında. Yalan söyledim. Keşke öyle olmasaydı. Bir tek Perihan diye bir orospuyla yapmıştım. Taksim'den almıştım bir hafta önceydi. Ama söylemedim. Belliydi ama. Ben işte... Kırk dokuz yaşında Fikret... Beş para etmez, işe yaramaz, kavruk Fikret.</span></p>
				<p class="normal1"><span class="ideitalik">Belliydi.</span></p>
				<p class="normal1"><span class="ideitalik">Bembeyaz durmuştu Figen. Karşımda. Yatağın tam yanında durmuştu, ayakta. Bembeyazdı. Titremiştim. Çok uzun.</span></p>
				<p class="normal1"><span class="ideitalik">Öyle durmuştuk. Bir şey demek istedim yapamadım.</span></p>
				<p class="normal1"><span class="ideitalik">Sonra korkunç kahkahası. Unutsam. "Bu adamla mı ?" demiştir belki, "Bununla mı ?" demiştir. Belki Perihan da öyle demişti.</span></p>
				<p class="indentmetin"> </p>
				<p class="normal1"><span class="ideitalik">17 ekim, saat 3.22</span></p>
				<p class="normal1"><span class="ideitalik">Uyuyamadım.</span></p>
				<p class="normal1"><span class="ideitalik">Seviyor muyum bilmiyorum. Hiçbir şeyden emin değilim artık. Nasıldır sevmek bilmiyorum belki. Onu da beceremiyorum. Hep böyle olmadı mı ? İlkokuldayken sırf ben düşünce elimi tuttu diye, sırf beslenme çantasından serçelere poğaça verdi diye gece gündüz düşündüğüm, onun da beni sevdiğini, hep beni düşündüğünü sandığım kız dil çıkarmamış mıydı ? Nasıl ağlamıştım. Bu kadar kolaydı işte sevmek. Sevilmek zordu. Sonra bir başka aldanış. Erken açmış bahar dalı aptallığı, her yanım kavur kavur.</span></p>
				<p class="normal1"><span class="ideitalik">Aptalım ben. Bu sefer tamam derdim. Seviyor biliyorum derdim. O kız. Hepsi. O, güneşli günlerde, penceresinde elini çenesine dayayıp uzun uzun sokağı seyrederdi. Bana baksın isterdim. İçinden adımı söylesin, gülümsesin. Beklerdim, belki bakarsın buradan geçer... Geçti anne, sen bilmiyorsun. Bir mektup bıraktı elime "olmaz" diyen. Upuzundu paltosu giderken, hiç bakmadı.</span></p>
				<p class="indentmetin"> </p>
				<p class="normal1"><span class="ideitalik">18 ekim</span></p>
				<p class="normal1"><span class="ideitalik">Öfkeleniyordun.</span></p>
				<p class="normal1"><span class="ideitalik">Ben öyle durdukça sen öfkeleniyordun, oysa sen öfkelen diye yapmamıştım. İçim acıyordu.</span></p>
				<p class="indentmetin"> </p>
				<p class="normal1"><span class="ideitalik">20 ekim</span></p>
				<p class="normal1"><span class="ideitalik">Keşke öyle bakmasaydın</span></p>
				<p class="indentmetin"> </p>
				<p class="normal1"><span class="ideitalik">22 ekim</span></p>
				<p class="normal1"><span class="ideitalik">Anne, hani bir gece boğazda yorgun bir gemi görmüştük ya, öyle ağlamaklı, sönük bir gemi daha görmedim. Belki görmeden, boş ver.</span></p>
				<p class="indentmetin"> </p>
				<p class="normal1"><span class="ideitalik">23 ekim</span></p>
				<p class="normal1"><span class="ideitalik">Bir şey kıpırdadı, inşallah değildir. Saat iki. Kahve.</span></p>
				<p class="indentmetin"> </p>
				<p class="normal1"><span class="ideitalik">24 ekim</span></p>
				<p class="normal1"><span class="ideitalik">Uyuyamıyorum kaç gündür. Terliyorum. Yatınca da terliyorum. Gözlerimi kapatınca da korkuyorum bir şey olacak diye. Olmaz belki de. Sırtüstü yatıyorum.</span></p>
				<p class="indentmetin"> </p>
				<p class="normal1"><span class="ideitalik">25 ekim</span></p>
				<p class="normal1"><span class="ideitalik">Yine başladı.</span></p>
				<p class="normal1"><span class="ideitalik">Çocukluğumdan beri geçmedi. İyi değilim ben. Hastayım, herkes gibi değilim. Onlar benim gördüklerimi görmüyor. İlaçlarımı hep alıyorum. Yine görüyorum.</span></p>
				<p class="indentmetin"> </p>
				<p class="normal1"><span class="ideitalik">26 ekim</span></p>
				<p class="normal1"><span class="ideitalik">Dairede önümdeki kâğıtlar bugün bitmek bilmedi. Kâğıtlar, kâğıtlar.</span></p>
				<p class="normal1"><span class="ideitalik">Ben küçüldüm. Yağmur yağdı bütün gün.</span></p>
				<p class="normal1"><span class="ideitalik">Başımı kaldırınca tam karşımdaki pencerenin dışında binanın dışında tam pis bir lekeden kocaman bir adam yüzü gördüm. Islak. Babama benziyordu. Çok rahatsız ediciydi. Bana bakıyordu. Bakamadım. Tam gözlerimin içine bakıyordu. Masada zor oturdum. Çok terledim.</span></p>
				<p class="indentmetin"> </p>
				<p class="normal1"><span class="ideitalik">27 ekim</span></p>
				<p class="normal1"><span class="ideitalik">Oysa şimdi şiir gibi geliyor söylemek içimde bir kayığın hırpalandığını, azar azar su aldığını. Oysa düpedüz batıyorum, delik delik oluyorum.</span></p>
				<p class="normal1"><span class="ideitalik">"Ölüyorum görmüyor musun ?" diyorum birine, adam, "Vay be" diyor, "ne güzel söylüyorsun, şiir gibi."</span></p>
				<p class="indentmetin"> </p>
				<p class="normal1"><span class="ideitalik">28 ekim</span></p>
				<p class="normal1"><span class="ideitalik">Üstümü örterdin, yalnızlığımı.</span></p>
				<p class="indentmetin"> </p>
				<p class="normal1"><span class="ideitalik">30 ekim</span></p>
				<p class="normal1"><span class="ideitalik">Karım geceleri bir deliyle, belki bir katille uyuduğunu söylüyor. Ona bazen tuhaf tuhaf baktığımı, korkunç baktığımı söylüyor. Ben bakmıyorum.</span></p>
				<p class="normal1"><span class="ideitalik">Bakıyor muyum ?</span></p>
				<p class="indentmetin"> </p>
				<p class="normal1"><span class="ideitalik">3 kasım</span></p>
				<p class="normal1"><span class="ideitalik">Dün gece de yapamadım. Bu çok utanç verici.</span></p>
				<p class="indentmetin"> </p>
				<p class="normal1"><span class="ideitalik">5 kasım</span></p>
				<p class="normal1"><span class="ideitalik">Annem de yeniden başladığını anladı. Dün gece ona gittik ziyarete.</span></p>
				<p class="normal1"><span class="ideitalik">"Orada bir şey mi var anne, kımıldadı bak ?" dedim. Önce bana baktı korkuyla, sonra "Evet çocuğum" dedi. "Gitti şimdi" dedi. Gördü o da. Sonra niye ağladı bilmiyorum. Ama gördü. Görmese söylerdi.</span></p>
				<p class="normal1"><span class="ideitalik">Görmedi mi ?</span></p>
				<p class="normal1"><span class="ideitalik">Başladı. Geçmişti. Belki gene geçer.</span></p>
				<p class="indentmetin"> </p>
				<p class="normal1"><span class="ideitalik">8 kasım</span></p>
				<p class="normal1"><span class="ideitalik">"Sonunda Selim'i kapı dışarı ettim şekerim" dedi.</span></p>
				<p class="normal1"><span class="ideitalik">"Mahkeme de bitti. Geldi dün akşam, son ıvır zıvırını da toplayıp, bir bavul, bir ceket, kıçına baka baka gitti adam anlayacağın."</span></p>
				<p class="normal1"><span class="ideitalik">Bu kadar basitti Esen için. Esen. Kapı komşumuz.</span></p>
				<p class="normal1"><span class="ideitalik">Figen'le gereğinden fazla yakınlar bence.</span></p>
				<p class="normal1"><span class="ideitalik">Ben gelince gülüştüler.</span></p>
				<p class="indentmetin"> </p>
				<p class="normal1"><span class="ideitalik">8 kasım, 4.16</span></p>
				<p class="normal1"><span class="ideitalik">Bütün ışıkları yaktım. Bağırdı.</span></p>
				<p class="indentmetin"> </p>
				<p class="normal1"><span class="ideitalik">9 kasım</span></p>
				<p class="normal1"><span class="ideitalik">Bugün otobüsle gittim. Yağmurluydu, her taraf çamurdu ama gittim. Kalabalıktı. Nasıl itişiyorlardı. Bir kadın arkasını dayadı bana. Bilerek yaptı. Çok güzeldi. Neden yaptı bunu ? Önce yavaş sonra daha cüretkâr çok güzeldi camlar buğuluydu dışarısı görünmüyordu kapalı bir kutu nefesim daraldı lacivert daracık elbisesi vardı paltosu önündeydi çok güzel kokuyordu kendini yumuşacık sıcacık veriyordu daha çok yapsın istedim herkes bana bakıyordu ona bakmıyordu kimse bana bakıyorlardı sıcaktı kutu gibi nefes kokuyordu terliyordum bir şey yapamadım ama yine hiçbir şey yapamadım. İlk durakta indim binemedim başka otobüse de yürüdüm sırılsıklam oldum. Babam olsa yapardı bütün kadınları becerebilirdi o sonra bakardı bana bir böcekmişim gibi nasıl öyle bakabilirdi. Küçülürdüm.</span></p>
				<p class="indentmetin"> </p>
				<p class="normal1"><span class="ideitalik">12 kasım</span></p>
				<p class="normal1"><span class="ideitalik">Bugün dosyalar yine çok fazlaydı. Kalabalıktı belki de ondan. Kâğıtların ortasını simsiyah gördüm. Yazıları okuyamadım siyahlıktan. Belki gözlerim bozuk. Başım ağrıdı çok belki ondan. Terliyorum. Camları açtırmıyor. Öbür odada yatıyorum. Haklı. Gece durmadan kıpırdıyorum, uyumuyorum hiç.</span></p>
				<p class="indentmetin"> </p>
				<p class="normal1"><span class="ideitalik">13 kasım</span></p>
				<p class="normal1"><span class="ideitalik">Saat üçü yirmi geçiyor. Işığı yaktım. Odamda yatağın üstünde yazıyorum. Mutfağa gidemedim su içmek için. Bir ses duydum. Su istiyorum. Kahve de. Ne var mutfakta ? Figen uyuyor. Ne var mutfakta ?</span></p>
				<p class="indentmetin"> </p>
				<p class="normal1"><span class="ideitalik">14 kasım</span></p>
				<p class="normal1"><span class="ideitalik">Başka ilaçlar verdi doktor bakalım nasıl. Anneme söylemedim. İyiyim dedim.</span></p>
				<p class="indentmetin"> </p>
				<p class="normal1"><span class="ideitalik">15 kasım</span></p>
				<p class="normal1"><span class="ideitalik">Sarhoş gibiydim bugün. İzin alsan dedi arkadaşlar. Benimle çok ilgiliymiş gibi yaptılar. Beni seviyorlarmış gibi. Kimse beni sevmez. Annem belki. Olmuyor böyle işyerinde. Ama o zaman daha kötü. Evde oturamam, Esen geliyor, fısıl fısıl konuşuyorlar. Gülüyorlar. İstemiyorum onu dedim. Kavga ettik.</span></p>
				<p class="indentmetin"> </p>
				<p class="normal1"><span class="ideitalik">16 kasım</span></p>
				<p class="normal1"><span class="ideitalik">Hep kavga ediyoruz.</span></p>
				<p class="indentmetin"> </p>
				<p class="normal1"><span class="ideitalik">17 kasım</span></p>
				<p class="normal1"><span class="ideitalik">Çok içmiyorum aslında. Biraz içersem biraz uyuyabiliyorum.</span></p>
				<p class="normal1"><span class="ideitalik">Duymuyorum bir şey. Çok küçükken ne uzun uyurdum. Sonra, azar azar eridi çocukluğumun kanatları. Düştüm çocukluğumdan. O gece.</span></p>
				<p class="indentmetin"> </p>
				<p class="normal1"><span class="ideitalik">18 kasım</span></p>
				<p class="normal1"><span class="ideitalik">Figen'in gözü hep üstümde. Bu çok rahatsız edici. Bakmasa olmaz mı ?</span></p>
				<p class="indentmetin"> </p>
				<p class="normal1"><span class="ideitalik">19 kasım</span></p>
				<p class="normal1"><span class="ideitalik">Her şey ne kadar uzak. Annem var biliyorum, Figen var, işyerinde arkadaşlar var. Ama içimde, çok derinde hissediyorum yalnızlığımı. Ne iki yüzlüler... Bana umursar gibi baktıklarında iğreniyorum. Anlatamam. Bu yazılarda bile anlatamam. Küçük burjuva bunalımları, bir delinin zırvaları olsa keşke ama nasıl demeli ki değil... Kaç yıl geçti ? Tek bir gecede bitti.</span></p>
				<p class="normal1"><span class="ideitalik">Bitmedi mi daha ? Hatırlıyorum. YAZMA ! Ya okurlarsa ? Belki de yakmalıyım bunları. YAZMA ! Çok yorgunum. Geçer. Unut.</span></p>
				<p class="indentmetin"> </p>
				<p class="normal1"><span class="ideitalik">20 kasım</span></p>
				<p class="normal1"><span class="ideitalik">Hiçbir şey yapmak istemiyorum. Hiçbir şey.</span></p>
				<p class="indentmetin"> </p>
				<p class="normal1"><span class="ideitalik">21 kasım</span></p>
				<p class="normal1"><span class="ideitalik">İşe gitmedim. Yataktan çıkmıyorum hiç, üç gündür yıkanmadım. Kimseden yardım istemedim, iyiyim sanıyorlar. Bazı testler için doktor çağırmıştı gitmedim. Esen geldi. Fısıl fısıl konuşuyorlar orada. Ne konuşuyorlar ? Gülüyorlar. Figen geldi odaya, "Sen dinlen şekerim" dedi. Onun gibi konuşuyor. Her şeyi anlatıyor mu acaba ? Her şeyi mi ?</span></p>
				<p class="indentmetin"> </p>
				<p class="normal1"><span class="ideitalik">22 kasım</span></p>
				<p class="normal1"><span class="ideitalik">İşyerine gittim bugün. Masamda çalışırken babam kulağıma bir şeyler söyledi. Tam anlamadım. Öldü biliyorum ama söyledi. Bunu bazen yapıyor. Sinirlendim. Terledim çok. Bir yığın ilaç. Belki ondan.</span></p>
				<p class="indentmetin"> </p>
				<p class="normal1"><span class="ideitalik">23 kasım</span></p>
				<p class="normal1"><span class="ideitalik">Arkamda. Bakınca gitti şimdi.</span></p>
				<p class="normal1"><span class="ideitalik">Koridorun köşesinde bekliyorlar. Cinler. Ayakları ters. Sırtımı duvara dayadım öyle yazdım. Figen uyuyor. Bugün uzundu. Bitmedi. Koridorda, yerde yatan bir adam gördüm. Gitmedim mutfağa. Susadım ama gitmedim. Figen'den istedim. O görmedi. Uyuyor.</span></p>
				<p class="indentmetin"> </p>
				<p class="normal1"><span class="ideitalik">26 kasım</span></p>
				<p class="normal1"><span class="ideitalik">Geceleri çürümüş et kokusu duyuyorum. Her zaman değil. Düşünürsem duyuyorum. Düşünme. Sırtüstü yatarsam eğer biraz uyursam bir şey gelip üzerime... Etimde iri parmakları... Bana öyle geliyor aslında. Yok bir şey. Gözümü kapayınca geliyor. Açınca yok.</span></p>
				<p class="indentmetin"> </p>
				<p class="normal1"><span class="ideitalik">Beklemek iyidir. Bekle.</span></p>

		</body>
</html>