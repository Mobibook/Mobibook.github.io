<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_43"><br class="calibre3"/><br class="calibre3"/><br class="calibre3"/><br class="calibre3"/>   43   <br class="calibre3"/></h1>
				<p class="normal1">Otobüs homurdandı. İçimde bir şey eksilir gibi oldu. Bir dönüş döndü meydanda, tozları kaldıra kaldıra çıktı. İki tavukla kıçı çıplak horoz kaçıştı önünden. Bayraklı keçiler kaçıştı. Sizinle o otobüse binebilseydik Piraye Hanım... Hiç düşünmediniz mi siz de ? Hayatın başka bir yerinde iniverseydik, ıhlamur ağaçlı bir evin kapısından giriverseydik... Hayatın bütün kederlerinden uzak olunmuyor elbet ama, boş verseydik, "Adam sen de" deyip geçseydik mesela dam iki yerinden akıyorsa. Demli çay kokulu odalarda iki lokma laf etseydik, hiç değilse iki hırkasını daha eskitseydik kışların. Adam gibi yaşamış insanların aydınlığı yüzümüzde, doğruluğu, doğru dürüst yaşamışlığın, haklılığı, yorgunluğu yüzümüzde, ölseydik... Güldüm. Görmüşse Piraye Hanım da gülmüştür. Elimi salladım, baktım arkasından... Gitti işte Saliha gördün mü ? Belki daha iyi oldu böylesi. Artık senin gibi o da içimdeki küçücük odalarda yaşayacak. Yıllar sonra hatırlayacağım, balığa gittiğimizi, yüzündeki çocuksu heyecanı, gülüşünü, menekşelere bakışındaki tertemiz yorgunluğu... Sen başkasın Saliha, gücenme sakın, sen can yoldaşımsın. Ama nasıl hatırlıyorsam seni o en güzel halinle, o narçiçeği elbisenle hani, o upuzun saçlarını yüzüme dolayışın, iğde kokunla nasıl hatırlıyorsam, onu da güzel hatırlayacağım. Sor bana bak, "Hiç hatırladın mı bunları bunları ?" de. Sor bak hiç unuttum mu... O, eski bir şarkının gelişi gibi geldi ansızın, birden çıkan bir esinti, hatırladığım bir koku gibi, senden bir şey gibi geldi, eski bir heyecan gibi, unutmadığım ama çok özlediğim o yürek çırpıntısı gibi... Sen gittiğin sabah bir kuş gelmişti pencereme. Bir hediye gibi senden. Öyle sanmıştım, öyle baktı ki gözlerime seni gördüm. Günlerce bekledim sonra, şafakta, olur olmaz vakitte bekledim gelmedin. Ne duygulu, ne çocuk, ne delidoluydun. Küçücük bir kuş gibi gerçekten... Hiç kimseye benzemezdin ki. Radyo tiyatrosunu dinlerken kış akşamları, hani çaylarımızı içerken, çekirdeklerimiz avuçlarımızda, sehpanın üstü dolu dolu çekirdek kabukları... Tırnaklarını ısırıp bana sokuluşunu, gözlerini kocaman açıp, olanlara gerçek hayatlarmış gibi aldanışını hatırlıyorum, gözlerinde gidip gelen sevinci, üzülüşü. O oyunlardaki yakışıklı benmişim gibi düşünürdün biliyorum. Okuduğun bir kitabın bir yerinde ansızın gözlerin dolu dolu olurdu, yanıma koşardın, öperdin. Ama yazık ki ben o kahraman olamadım Saliha, nasıl üzgünüm bunun için. Şimdi düşünüyorum da hiçbir şeyi bu kadar çok istemedim. O son bakışın vardı ya, elimi tutuşun, terliydi ellerimiz titriyorduk, ağlıyorduk, tükenmiştin, bir insan nasıl öyle bakabilir, öyle baktın, kahramanlar kurtarır ben beceremedim Saliha, hem sade o değil üzdüm seni çok... Asıl beni asmak lazım evet. Pişmanlıklar evet sürüsüyle hem. Bir kılıç gibi çektin beni kınımdan, en derinine battım senin, en olmadık sözler ettim, niyesi yok işte ettim. Onun için mi gelmedin hiç pencereme ? Yorgunum çok... Ama içimde bir şey "Yaşayacaksın" diyor, "nasıl tutmuştu elini senin, nasıl bırakmamıştı..." O zaman yeniden küçücük bir kuş konuyor içime yaşayacağım. Unutamıyorsam unutmak istediklerimi ki unutmak imkânsız Saliha, o zaman belki hatırlamak istediğim şeylere daha sıkı sarılacağım. Ne güzel şeyler yaşadık biliyorsun, ne güzel, ne uzun zamanlar yaşadık...</p>
				<p class="indentmetin"> </p>
				<p class="normal1">"Heyt ! Duy Saliha, kuşlar ötüyor bak ! Her taraf ışıl ışıl ! Sevdiğin ağaçların yanından geçiyorum şimdi bak !"</p>
				<p class="indentmetin"> </p>
				<p class="normal1">Dolaştım. Belki sen de oradaydın, hava ne güzeldi. Uzun zamandır yürümediğim yerlere uzun uzun yürüdüm. Ta arka yollara... Her yanda hep sevdiğin çiçekler. Ne güzeldi eski baharlar bilirsin ya, buğulu menekşeler gözünde patlardı adamın. Acıkınca tatlı tatlı acıkırdık, susayınca tatlı tatlı. Her şey başka güzeldi... Boş ver, düşünme bunları düşünüp de ne yapacaksın, güzel işte her şey yine, üzülme sen... Sevdiğim şeyleri eski şarkılar gibi bölük bölük hatırladım, bir yerinden başlasan sen, bileceğim hepsini. Hatırlıyor musun, küçücük şeylere gözümüzden yaş gelinceye gülerdik ?</p>
				<p class="indentmetin"> </p>
				<p class="normal1">"Ne kuru fasulye yapardın sen be Saliha !.."</p>
				<p class="indentmetin"> </p>
				<p class="normal1">Yusuf'u gördüm. Lacivert takımı çıkarmış atmış yemişvermezin oraya, bir fanila, bir don, yol dibinde oturmuş ağlıyordu. Civanperçemi, binbirdelik otları arasında yalnız. Elleri ellerini kurcalıyor belli sıkkın. Baktı bana, düşüp dizini kanatmış da yarasına üfleyecek kimsesi yok bir çocuk nasıl bakarsa öyle baktı.</p>
				<p class="indentmetin"> </p>
				<p class="normal1">"Üşüyeceksin Yusuf."</p>
				<p class="normal1">"Durdurabilirdik onları İhsan Amca..."</p>
				<p class="indentmetin"> </p>
				<p class="normal1">Neden bahsettiğini bilmiyordum. De hadi sus... Sussun da desin... Kocaman çekti içini, bıraktı. Uzaklara upuzun bir bakışla bakıp, ağlamasını incecik kanatlı ak bir kuş gibi uçurup sildi gözlerini.</p>
				<p class="normal1">ü"Çocuktuk o zaman. Sekiz yaşımızda yoktuk. Çok şişmandım ya İhsan Amca ondandı."</p>
				<p class="normal1">"Geçmiş zaman oğlum şimdi, ne olmuşsa olmuş, üzülme o kadar."</p>
				<p class="normal1"> "O sabah süngere çıkacakmış babamlar, bilmiyorduk biz. Uyuyordum zor uyandım işte, baktım anam zor tutuyor Remzi'yi. Remzi de bilmiyormuş, uykusunda bilmiş gittiklerini, uyanıp koşmuş. Nasıl bağırıyordu..."</p>
				<p class="normal1">"Bul şu feneri Yusuf !"</p>
				<p class="normal1">"Kestirmeden inersek !"</p>
				<p class="normal1">"Yusuf koş !"</p>
				<p class="normal1">"Allah aşkına Yusuf !"</p>
				<p class="normal1">"Babaaa !"</p>
				<p class="indentmetin"> </p>
				<p class="normal1">Kapadı gözlerini. Kuş dolandı geldi yaş oldu gözlerinde. Ceketini sırtına koyup sarıldım, biraz sustuk öyle, rüzgârda saçları efil efildi Yusuf'un, burnunu koluna sildi.</p>
				<p class="indentmetin"> </p>
				<p class="normal1">"Yetişemedik İhsan Amca. O gece babamın bana sarılışını hatırlıyorum en son. Yüzüme başka bir bakmıştı. Niye öyle bakmıştı ? Sabun kokusunu, sakalının yanağıma batışını hatırlıyorum... 'Görüşürüz oğlum' dediydi."</p>
				<p class="indentmetin"> </p>
				<p class="normal1">Sarıldım iyice, titriyordu. Burnunu sildi yine, ağlamasını susturmak için güldü biraz.</p>
				<p class="indentmetin"> </p>
				<p class="normal1">"Giderken 'Siyu' dediydi İhsan Amca, 'siyu', 'görüşürüz' demekmiş. Sevmiyor desem olmaz, belki hasta. Gelse gelirdi. Hasrete can mı dayanır ? Sevmiyor belki... Ama öyle demek olmaz... Gelirdi yoksa..."</p>

		</body>
</html>