<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_12"><br class="calibre3"/><br class="calibre3"/><br class="calibre3"/><br class="calibre3"/>   12   <br class="calibre3"/></h1>
				<p class="normal1">Tavuklar önümüzden kaçıştı gene, çocuklar ileride hoplaya zıplaya oynuyordu, bir şeye bakıp durmadan gülüyorlar. Bir baktım iki köpek, erkeği çıkmış öbürünün üstüne, tam biz geçerken... Utandım, "Kışt !" dedim, umurunda değil bunların ! Piraye Hanım anlamadı önce, sonra gülümsedi azıcık, başka yerlere baktı. Başka şey söylemek lazım. "Bu çocuklar Arif Hoca'ya bayılır Piraye Hanım" dedim. Baktı anlamamış gibi. "Arif Hoca'yı tanıdınız ya kahvede, işte o da bunları sevindirsin diye, sabahtan akşama türlü hokkabazlıklar eder. Paraları, mendilleri kaybeder, kiminin kulağından toplar çıkarır, bunlar da işte böyle gördüğünüz gibi katıla katıla güler ortalıkta. Halbuki büyük yerlere gitse, Arif Hoca yani, Farisî hocalığı yapsa, mevlit okusa, nerede olsa üç beş kazanır" dedim. Gülümsüyordu. Köpeklere mi gülümsüyordu bilemedim. Yürüyorduk. Bir şey söylemedi. İçim üşüdü biraz. Ya ben... Nereye gitsem olurdu, kimseciğim yoktu ki... Öyleyse ne duruyordum ? Saçmalama İhsan. Nereye gideceksin ? Nereye gitsen koyu bir yalnızlık götüreceksin. Kimsesiz insanların yeri olmaz. Nerede bıraktılarsa seni orada kalırsın. Nereye gitsen oradasın. Bu köyde bıraktılar seni, bulanık bir su gibi bıraktılar. Şimdi duruyorsun, ağır ağır çöküyorsun olduğun yere. Bir yere kaçılmaz anlıyorsun. Hem senin yalnızlığın... Boş ver şimdi, yürümene bak sen... Bak Piraye Hanım yorgun, yürütme fazla...</p>
				<p class="normal1">Tuhaf bir tebessümle etrafa bakıyordu. Baktım hiç konuşmuyor, yine ben anlattım:</p>
				<p class="normal1">"Karısı ikinci oğlanı doğurunca ölmüş, Arif Hoca'nın yani, ben buralarda değildim o zamanlar. Oğlanlar delikanlı olunca, bıyıkları çıkmadan daha, tutturmuşlar büyük şehir diye işte. Arif Hoca da 'Gidin' demiş, 'selametle, güle güle' demiş, ne desin. Bir daha hiç aramamış veletler. Affedin kötü konuştum... Hiç söz etmez onlardan. İçin için sever de işte, söylemez. Şimdi böyle gözleri bakır, böyle köyün çocuklarıyla işte..."</p>
				<p class="normal1">Yine onu üzmüştüm... Zaten üzgündü. "Boyun devrilsin İhsan" dedim kendime.</p>
				<p class="normal1">"Ama mutlu işte canım böyle, keyfi beyde yok, oh, cıvıl cıvıl çocuk her yanı, bayılırlar Arif Hoca'ya. Arif Hoca da bunlara kalemtıraş, leblebi tozu, topaç, olta, ne bulursa verir sevindirir. Sabah akşam fırıldak yapar, mavi, sarı, yeşil, kırmızı. Bir bakarsın ter içinde, takkesi yana kaymış, elinde çekiç, dili dışarıda, kaşlar çatık, Karagöz Perdesi hazırlıyor, bir bakarsın ikisini üçünü karşısına almış, çocuk gibi tahterevallide koca adam bir aşağı bir yukarı !"</p>
				<p class="normal1">Gülüştük. Ayıp bir şey yapıyormuş gibi hemen sustuk. Öyle acılı, öyle unutmuş gülüyordu ki, bir insanı güldürmenin o tarifsiz tadını duydum. Arif Hoca'yı birdenbire anladım...</p>
				<p class="normal1">Eve gelmiştik zaten. Yukarı çıktık, ona, Mehmet Bey'in odasını verdim. "Komşular yavaş yavaş gelir artık" dedim. "Dinlenin biraz, sonra inersiniz."</p>
				<p class="normal1">İnip bahçeye kümesin kapısını kapadım, toprağı boşladık kaç zamandır. Süpürdüm oraları, suladım biraz, gelen giden olur şimdi. Arif Hoca akşamı okudu. Pakette son sigaramı yakıp oturdum. Çardağın sağı solu kırılmış gene, sandalyenin arkası oynamış. Serinlemişti. Akşamın alacası çökmüştü. Her şeyin yalnız olduğu, yalnız olduğu için böyle uluorta bırakılmış gibi durduğu saatlerdi. Dini imanı yoktu bu saatlerin, adamı böyle dayak yemiş gibi ederdi. Sigaramın külü uzadı, düştü. Üşüdüm az, sandalyenin arkasından aşırıp ceketimi giydim. Zor olacak bu iş ona şimdi. Dinlenir odasında, iyi gelir. Sessizdi. Bu saatler hep sessiz olur ortalık. İnce uzun bir çizgi yürüdü aşağıdan, yorgun, ağır yürüdü, baktım Remzi. Geldi, hiç konuşmadan karşı ağacın dibine oturdu, var bir sıkıntısı.</p>
				<p class="indentmetin"> </p>
				<p class="normal1">"De hele Remzi."</p>
				<p class="normal1">"Yok bir şey İhsan Amca, öylesine geldim ben."</p>
				<p class="normal1">"Var Remzi var, de hele."</p>
				<p class="normal1">Başını kaldırmadı. Yavaşça parmaklarını otlara takıp tarakladı, bir çocuğun saçlarına dokunmuş gibi okşayıp düzeltti otları.</p>
				<p class="normal1">"İhsan Amca Gül Öğretmen öbür türlü sevmez beni değil mi ?"</p>
				<p class="normal1">"Nasıl türlü ?"</p>
				<p class="normal1">"Öbür türlü işte."</p>
				<p class="normal1">"Sever belki oğlum, bir demek lazım usulüyle."</p>
				<p class="normal1">"Dedim geçenlerde... Bir gül koparmıştım bahçeden, anamın kurdelelerinden beyaz bağlamıştım ucuna, gül işli bir mendile şiir yazmıştım, gülü sakladım mendile iki sene oldu. Kocaman oldu içim İhsan Amca duramadım daha. Verdim geçen sabah, bekledim okusun."</p>
				<p class="normal1">"Ne dedi ?"</p>
				<p class="normal1">"Aldı avuçlarına gülü... Mendildeki şiiri okudu... Baktı uzaklara... Başını öne eğdi azcık, gözünden kocaman bir yaş düştü tuttum... Dedi 'Olmaz Remzi...' Yanağıma dokundu... 'Aşk bazen öyle anlaşılmazdır ki, sevmeyi hak edeni bulmaz.' Gözünde bir damla yaş daha vardı İhsan Amca, dokundum yaşına, öptüm parmağımda yaşını. Kaçtım."</p>

		</body>
</html>