<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_6"><br class="calibre3"/><br class="calibre3"/><br class="calibre3"/><br class="calibre3"/>   6   <br class="calibre3"/></h1>
				<p class="normal1">Ne kadar utanmıştım. Aksi gibi her taraf leş gibiydi. Elimdeki çatalı bile bırakacak fırsatım olmamıştı, gömleğimin düğmeleri açıktı, tam bir rezaletti. Salonda onu yalnız bırakıp içeri kaçtım. "Bizim Mehmet Bey'in annesiymiş gördün mü bak şimdi" dedim. Telaşlıydım, üzgündüm de. Üstümü başımı düzeltmem gerekirdi öyle olmazdı. "Onca yoldan geldi kadın bak" dedim. Yorgundu, acılıydı ama ne kadar güçlü, ne kadar zarif görünüyordu. Benden altı yedi yaş büyüktü herhalde. Biraz terlemişti, belki sıkıntıdan, eliyle saçlarını biraz geriye itip alnını silmişti, kulaklarını biraz geçiyordu saçları, beyaza yakındı. Temiz bir gömlek buldum dolaptan, öbür pantolonumu giydim, saçlarımı taradım çabuk çabuk. "İyi ki sabah tıraş olmuşum yahu" dedim. Baktım terliklerim yok. Çorap da delik. "Allah iyiliğini versin be İhsan" dedim aynada, "inşallah fark etmemiştir, hay Allah gördün mü bak şimdi, dikmezsen böyle... Hayır nereden bileceksin !" Değiştirdim. "Terliğin teki ? Hah !" Aceleyle gittim yanına, karşı koltuğa oturup biraz soluklandım. "Hoş geldiniz" dedim, daha önce söylemiş miydim bilemedim işte, bir daha dedim, olsun. "Hoş bulduk" dedi. Çıkarmış.</p>
				<p class="indentmetin"> </p>
				<p class="normal1">"Çıkarmasaydınız, size göre terliğim de yok şey olmasın... Belki bunlar şey olur..."</p>
				<p class="indentmetin"> </p>
				<p class="normal1">Soğuk bir şey içer mi diye de sordum. Saat üçe geliyordu, mutfağa gidip çay koydum, sabahtan kurabiye yapmıştım, ondan koydum tabaklara. Bahçeye, çardağa çıktık. Su kaynar birazdan. Terlikler büyük gelmiş biraz, çıkarmasaydı keşke.</p>
				<p class="indentmetin"> </p>
				<p class="normal1">"Ayakkabılarınızı çıkarmasaydınız keşke..."</p>
				<p class="indentmetin"> </p>
				<p class="normal1">Gülümsedi. Konuşmadan oturduk bir iki dakika. Uzun uzun bahçeye baktı. Ne kadar acılı gülümsüyordu. Adını sordum çekinerek. Bana hiç bakmadan, çiçeklere doğru öyle, sanki onlara söyler gibi, "Piraye" dedi. Bana döndü sonra, "Bağışlayın beni, adımı bile söylemeden..." Yutkundu, önüne baktı biraz, sonra yine bana baktı, gözlerimin içine baktı, "Yaptığınız her şey için..." Sesi titredi, sustu. Konuşacak ne çok şeyimiz vardı aslında. Uygun kelimeler bulabilsek söyleyecektik. Ne sabırsızdık. Yine de korkuyorduk, bir şeyler kırılır diye korkuyorduk.</p>
				<p class="normal1">Önce evimden konuştuk, özenle yıllardır yavaş yavaş kurduğum bahçemden. Hayır, kedi benim değildi, ama öyle gelip giderdi, bir şeyler verirdim, ara sıra konuşurdum. Çiçekleri ne çok sevdiğini anlattı. Ne güzel konuşuyorduk şimdi. Telaşım geçmişti. İçeri gidip çaya baktım, sigara yaktım bir tane, sordum önce, içmiyordu. O konuşurken yüzünün duruluğuna, kül rengi kısa saçlarına, dudaklarında arada bir belirip yok olan tebessümün izlerine bakıyordum, elimde olmadan yapıyordum bunu. Bakılmaz öyle yoksa... Ayıp... Eski sevdalardan, eski sevdiğim şarkılardan, çocukluk oyunlarımdan kalma bir şey vardı onda. Ara sıra susuyorduk, konuşacak bir şey bulamadığımızdan değil, susuyorduk işte. O gün hava çok güzeldi, poyraz da kesilmişti, ılık ılık güneş düşüyordu yüzümüze. Kesik kesik bir şeyler daha konuştuk. "Çay olmuştur" dedim, gidip misafir bardaklarımı çıkardım, koydum. Kurabiyeleri önceden götürmüştüm. Çayın yanına da dünden suböreği kalmıştı onu koydum, tavada ısıttım az, tepside götürdüm yesin, acıkmıştır. Yanına geldiğimde menekşelere bakıyordu, incecik ağlıyordu, ses etmedim. Oturdum öyle, kısacık beyaz saçlarına baktım, bir de, gülümsemeye çalışan incecik dudaklarına baktım bir kere, elimde olmadan, çiçeklere baktım sonra. Ben daha sormadan anlattı. Yutkundu önce, sonra anlattı.</p>

		</body>
</html>