<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_8"><br class="calibre3"/><br class="calibre3"/><br class="calibre3"/><br class="calibre3"/>   8   <br class="calibre3"/></h1>
				<p class="normal1">Çaylarımızı içtik konuşmadan. Anlattıkları beni sarsmıştı, ama böyle birdenbire anlattığına şaşırmamıştım. Sanki bekliyordum bunu. Sanki yıllardır tanıyordum. Sinirli adammış demek ki. Öyle derler ya. İşte ben de bu sinirli lafına sinir olurum hep. Bunların "sinirlenince gözleri bir şey görmez"miş. Laf ! Biz sinirsiziz, bak her tarafımız sırf et ! Hiç sinir yok bizde, aldırdık ! Tövbe tövbe... Ama demem şimdi bunları, yazık, üzülmesin. Ayrılsaydı o zaman. Bilmiyorsun şimdi öyle deme. Bekledi belki. "Düzelir" dedi. Beklemek en iyi bildiği şeydi. O günün gelmesini beklemek, tam zamanını beklemek, insan zamanla nelere ulaşmaz ki, bekleyen derviş muradına ermiş, ama biz görmedik, onun için mişli geçmiş zaman kullanıyoruz, biz bekliyoruz. Suböreğinden yedi biraz, azıcık ama, kibarlık olsun diye belki. "Hay akılsız kafa !" dedim birden. "Size sarmadan getirmedim" dedim, gülüştük. Sarmayı çok beğendi. Akşama Fikret Bey'in şeyi için demiştim. Biliyordu. Kelimeler, kelimeler bazen o kadar işe yaramaz oluyordu ki, biz konuşmuyorduk. Güneş iyice düşmüştü, yorgun değilse köyde biraz dolaşmayı teklif ettim. Memnuniyetle kabul etti.</p>
				<p class="normal1">Birazdan dışarıdaydık, poyraz kesilmişti çoktan, ama o yine de çıkarken çantasından sarı bir hırka almıştı üstüne. Daha kapıdan yeni çıkmıştık ki Remzi'yi gördük, gözlerini belertmiş gene, taş atan çocukları kovalıyordu. "Remzi oğlum yapma yahu !" dedim. "Düüt !" dedi gitti. Her köyün delisi varsa bizimkisi Remzi'ydi. "Sataşmayın çocuklar günahtır, başınıza bir hal gelir sonra, gariplerin bedduası tutar" dedi Çapraz'ın Süleyman, o da kahveden dönüyormuş.</p>
				<p class="indentmetin"> </p>
				<p class="normal1">"Ne haber hele Süleyman !"</p>
				<p class="normal1">"Bildiğin gibi Öğretmen, hoş gelmişsiniz."</p>
				<p class="indentmetin"> </p>
				<p class="normal1">Gülümsedi Piraye Hanım. Yürüdük biz. Otuzuna geldiydi bu Remzi, ne iş var ne güç, anasıyla oturur işte. Anası iki inek, bir dönüm tarla, geçinir gider. Bu da, bazen ağ örmeye, balığa yardım eder, kahvede durmadan bir şeyler okur, ansiklopedi karıştırır, abuk sabuk konuşurdu. Bazen deli mi, âlim mi bilmezdik. Bir de her sabah çiçek bırakır Gül Öğretmen'in kapısına. Kızcağız bakmış olacak gibi değil, bir sepet asmış kapının yanına, her gün börekse börek, kekse kek, bazen kurabiye, bazen bir kitap, bazen dergi bırakıyormuş sepete. Remzi de her sabah elinde çiçekler koşuyor kapıya. Çiçekler hop sepete, sonra gelsin börekler, kitaplar, artık ne varsa. Ha ! Bir de nedendir bilinmez, kafayı Yusuf'a takmış bu Remzi. Yusuf da bunun yaşıtı işte, her gün hırlaşırlar.</p>
				<p class="normal1">Kıyı kıyı yürüdük biraz. Postacı Tahir'i gördük. Uğursuz herifin tekidir hiç sevmem. Dudaklarında, bakışlarında o "her şeyi biliyorum" izi durur hep. Çevirdim başımı öteye, ne lazım şimdi... Melengiç ağaçlarına takılı sıra sıra fırıldaklara, renkli lambalara baktı Piraye Hanım. İçimde soğuk bir şey olur onu gördüğümde hiç demedim kimseye. Yalnız benim hissettiğim bir şey bu belki, uğursuz bir şey. Her mektupta bütün sırlarımızı biliyor sanki Tahir. Bütün yazdıklarımızı, yazmadıklarımızı biliyor, en çıplağımıza bakıyor, en olmadık yerlerimize bakıyor, en istemediğimiz zamanları, en korktuğumuz zamanları biliyor.</p>
				<p class="indentmetin"> </p>
				<p class="normal1">"Ne güzel fırıldaklar böyle renkli renkli !"</p>
				<p class="indentmetin"> </p>
				<p class="normal1">Konuşmayız hiç... Nereden çıktı şimdi Tahir ? Tahir'i unut...</p>
				<p class="indentmetin"> </p>
				<p class="normal1">"Geçen bayramdan kalma onlar Piraye Hanım, Arif Hoca'nın işi hep."</p>
				<p class="normal1">"Her bayram yapar mı bu fırıldaklardan ?"</p>
				<p class="normal1">"Her bayram... Bayram olmasa da yapar. Estikçe aklına işte... Dağıtır çocuklara, bakarsın her taraf fırıldak..."</p>
				<p class="indentmetin"> </p>
				<p class="normal1">Mis gibi deniz kokusunu içine çekti. Bizim köyden konuştuk biraz daha.</p>
				<p class="indentmetin"> </p>
				<p class="normal1">"Sabah olunca böyle Piraye Hanım, güneş şu taraftan şöyle bir karış yükseldi mi, şu melengiç ağaçları, fırıldaklar, damlar, kiremitler sırılsıklam ışık kesilir, uzansan tutacaksın gibi olur. Deniz büyür, kocaman balkıyıp böyle, üşümüş çocuklar gibi üstüne başına yanaşır. Öyle yanaşır ki üşürsün, kendini deniz sanırsın..."</p>
				<p class="normal1">"Sanki hasretmişsiniz gibi anlattınız."</p>
				<p class="normal1">"Deniz köyü insanları pek duymaz denizin kokusunu, ama iki gün uzak kalsa yokluğunu bilir."</p>
				<p class="indentmetin"> </p>
				<p class="normal1">Ne diye ediyordum bunca lafı ? Şairliğin tuttu gene İhsan... Sustuk. İskelenin yosunlu direklerinde, kayıkların altlarında şıpır şıpır suyun sesini duyduk susunca... Ağlar yayılmıştı güneşe, Süleyman'ın kardeşi ağ örüyordu, selamlaştık. Görenler uzak uzak bakıyordu, hepsi biliyordu besbelli gelenin kim olduğunu. O hiç rahatsız değildi bakanlardan, tersine sanki hepten buralıymış gibi huzurluydu. Limon çiçeklerine, portakal ağaçlarına bakıyordu, tahta çitlerimize, uzakta dalyana, kıyıda kalafata çekilmiş, güneşte yanmış, gümüş yaldızlı, balıklı, karanfilli, denizkızlı kayıklara... Yine o tepeye bakıyordu.</p>
				<p class="indentmetin"> </p>
				<p class="normal1">"Gurbet Baba kayalığı deriz biz oraya. Öyle güzel görünür ki her yan, içi kocaman olur insanın bakınca, atlasan uçacaksın gibi olur... Bir de hikâyesi vardır aslında. Sıkılmazsanız..."</p>
				<p class="normal1">"Anlatın ne olur."</p>
				<p class="normal1">"Kim bilir kaç yıl önceymiş... Belki iki yüz yıl, belki fazla... Gurbet diye bir deli oğlan varmış, öyle anlatırlar, sıkmayayım sizi şimdi."</p>
				<p class="normal1">"Olur mu İhsan Bey, ne güzel anlatıyordunuz."</p>
				<p class="normal1">"İşte bu Gurbet, tepelerde dolaşır kaval çalarmış. Çirkin diye çıkmazmış insan içine. Kimseye fenalığı dokunmaz, kimseye yük olmazmış. Kimin başı derde düşse Hızır gibi yetişirmiş. Çirkin mi çirkin, ama yüreği inadına güzel... Ararsan, şöyle bir bakarmışsın tepelere, oralarda, 'hüvelbaki'ler arasında bir yerlerde denize uzun uzun bakar bulurmuşsun Gurbet'i. Günlerden bir gün, o baktığınız kayalıkta uzun uzun durmuş yine öyle. Öyle ayakta, hiç kıpırdamadan bakmış uzaklara. Gün batmış, hava alacalanmış, bırakmış kendini boşluğa Gurbet. Ak bir kuş gibi uçup gitmiş. Gören de olmuş uçtuğunu. Aramışlar ama bulamamışlar. Yıllar sonra bir ağacın dibinde, bembeyaz uzun saçlı, bembeyaz sakallı, uyur gibi bulmuşlar Gurbet'i. Yattığı yere türbesini yapmışlar. Ne bir tarih, ne bir isim koymuşlar yattığı yere. Şimdi biz o türbeye Gurbet Baba türbesi deriz, ama bilmeyiz kim yatar orada. Böyle bir şey işte..."</p>
				<p class="indentmetin"> </p>
				<p class="normal1">Hiçbir şey söylemedi. Yürüyorduk.</p>
				<p class="normal1">"Sevmediniz mi ?"</p>
				<p class="normal1">"Onun için değil İhsan Bey, üzüldüm biraz."</p>
				<p class="indentmetin"> </p>
				<p class="normal1">Demedim bir şey. Allah beni nasıl bilirse öyle yapsın. Poyraz yine başlamıştı. Daha da çok esiyordu şimdi. Denizi düşündüm, ne tuhaf, onca yıl sonra... Irıp kayıkları uzakta büyük bir yay çiziyordu. Baktık.</p>
				<p class="indentmetin"> </p>
				<p class="normal1">"Özlemişim denize çıkmayı, ne zamandır paslandık böyle..."</p>
				<p class="indentmetin"> </p>
				<p class="normal1">Kendime dedim aslında, deyiverdim, öyle... Ne çok zaman olmuştu düşündüm... Nasıl anlatırsın şimdi, hem denizin ne kabahati vardı onca yıl ? Çıkamadın işte, çıkmadın, kimseye anlatamadın, şimdi de anlatamazsın... Birazdan iki taraftan vereceklerdi kolonu, sonra ağır ağır çekeceklerdi, bağıraşacaklardı. Omuzları inip kalkacaktı, göğüsleri inip kalkacaktı, ağızlarında ıslak sigaralar küfredeceklerdi, sümüklerini kollarına sileceklerdi, gitgide ağırlaşacaktı ağları, balıklar, sırtları lacivert, sırtları masmavi, kıvrım kıvrım akacaktı ağın yanlarından... Durmadan küfredeceklerdi. Yorgun düşeceklerdi küfretmekten. Ağdan, mantardan, aldan puldan ışık ışık olacaktı elleri... Özlemiştim evet.</p>
				<p class="indentmetin"> </p>
				<p class="normal1">"Hepsi bizim çocuklar işte, komşu adalardan gündelikçi Rumlar da vardır belki."</p>
				<p class="indentmetin"> </p>
				<p class="normal1">Gülümsüyordu Piraye Hanım. Yannis de oradaydı eminim, kim bilir neler yaşamış, neler bilmiş, bitirmiş, belki yine de yarım Yannis, o da ihtiyarlamış, beni sormuş geçenlerde... İbrahim'i gördük kıyıda, "Deniz bugün keskin gene" dedi, yürüdük.</p>
				<p class="normal1">Piraye Hanım tazecik yapraklı ağaçlara, olmadık yerde açmış çiçeklere, evlerin damlarına kadar tırmanmış asmalara, asmalardan sarkan çirozlara, güneşe serilmiş solgun ağlara bakıyordu. Orta çınarı gördü evlerin arasından, yüzüme baktı. Anladım, Rasim Dayı'nın kahvesine gitmek istiyordu, konuşmadan yürüdük yine. Birkaç tavukla bir horoz geçti önümüzden, kahveye doğru koşuştular. Kırık Osman'ı aradı gözleri, göremedi. Kahveye girdiğimizde, bizi önce fark etmediler, konuşuyorlardı.</p>
				<p class="indentmetin"> </p>
				<p class="normal1">"Benim kanaatimce..."</p>
				<p class="normal1">"Senin kanaatine sıçiim Yusuf."</p>
				<p class="normal1">Toparlandılar bizi görünce, biraz utandılar. Ayağa kalktılar. Arif Hoca, ensesine indirdi şaplağı Deli Remzi'nin, Rasim Dayı parmağını gösterdi. İçeride pek kimse yoktu. "Hoş geldiniz" dediler. Biz de kenarda, pencereden yana bir masaya geçtik. Recep ile Fırıldak'ın Ahmet "Hoş geldiniz" dediler yine, tavlanın başına oturdular. Remzi somurttu, öbürüne kızmış besbelli... Kahvemizin arka tarafı denize doğrudur, bir tek sağ tarafı denize bakar, biz sağ tarafa oturduk. Piraye Hanım, kıyıda kayıklara baktı biraz, sonra içeride hasırlara, kapının sol tarafında halı kaplı peykelere baktı. Boylu boyunca ağaç gölgesi diye peykeleri oraya koymuştu Rasim Dayı. "Yazın her tarafın camlarını kaldırınca püfür püfür eser kahvemiz" dedim, gülümsedi. O da tıpkı Mehmet Bey gibi bakmıştı raflara, raflardaki kitaplara, soluk fotoğraflara, takvime, ağlara... Yüzüne baktığımda Mehmet Bey'in o yorgun, o her şeye yarım halini görüyordum. Öyle çok benziyorlardı ki... Sonra Rasim Dayı çaylarımızı getirdi. İyi çay yapar Rasim. Taze çekmiş çayı belli. Baktım uykusuz yine. Rasim Dayı... Sen de her şeye yarım değil misin ? Ben değil miyim ? Bu köy, hepten her şeye yarım değil mi ? Nedir bu köyde olan ? Bizi kavurup kavurup bu köye koyan ne ? Rasim Dayı anlamış gibi gülümsedi.</p>

		</body>
</html>