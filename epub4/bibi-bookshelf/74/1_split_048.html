<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_45"><br class="calibre3"/><br class="calibre3"/><br class="calibre3"/><br class="calibre3"/>   45   <br class="calibre3"/></h1>
				<p class="normal1">Birer bardak çayımızı içtik Arif Hoca'yla konuşmadan. Bir akşam uzun uzun bakmıştı yaktığı kandile, görmüştüm geçerken. Ne uzun bakmıştı. Ne muhteşem bir yenilgiyle, ne anlatılmaz, eski bir düş kırıklığıyla, ne karşılıksız bir sevgiyle bakmıştı... Sesime irkilmişti.</p>
				<p class="indentmetin"> </p>
				<p class="normal1">"Nereye kadar Arif Hoca ?"</p>
				<p class="normal1">"Gittiği yere kadar İhsan."</p>
				<p class="indentmetin"> </p>
				<p class="normal1">Sonra gülmüştü.</p>
				<p class="indentmetin"> </p>
				<p class="normal1">"De bakalım Öğretmen İhsan, nereye kadar ?"</p>
				<p class="indentmetin"> </p>
				<p class="normal1">Gülmüştük. Birazdan koşacaktı içeri, çocuklara akide şekeri külahlayacaktı, leblebi tozu dövecekti. Pirinç havan boş odalarda çın çın ötecekti, o daha hırsla dövecekti... Nasıl yapıyorsun bunu Arif ? Yavaş yavaş içinde büyüttüğün o şey, kan değişmeden nasıl kalabiliyor ? Kısacık bir zamanda bile, başka bir güne uyanmışsın gibi, hiç gitmediğin bir yere varmışsın gibi, bir can acısıyla belki, gelmiyor mu hiç aklına başka türlü olabileceği ? Demedim bunları. Sigaralarımızı içtik. Öyle baka baka uzaklara. Komşular da pek konuşmadılar. Öyle belli etmeden, bir çınara, bir Rasim Dayı'ya baktılar. Esintisiz, gölgesiz masalarında efkârlı cigaralar yaktılar, eski sevdalar, eski ağrılar hatırladılar. Yıllar eskisi cüzdanlardan, yıllar eskisi fotoğraflar çıktı bir masada. Bir masada, yıllar eskisi bir mendille gözlerini sildi Abdullah Çavuş. "Off Sarıyaylam, bugün de yaylayamadık seni bak" dedi, "zaten yaylayabilmekten de umudumu kesmişim artık..." Öyle sessiz, öyle hüzünlü baktı ki mendiline bilmeyen bile bildi, bilmese bile koca bir sevda acısı yazdı aklından, ya bir hastalık, ya bir evlat acısı yazdı. Çaylarını içtiler. Bir ara yalnız, kısacık bir ara, kim kaldıracak çınarın ölüsünü diye baktılar birbirlerine.</p>
				<p class="normal1">Rasim Dayı sürmez elini, kestiğine göre. Yoksa kalacak öyle orta yerde her gün biraz daha kuruyacak. Anladılar Arif Hoca yapacak bu işi.</p>
				<p class="normal1">Çınarın ölüsünden yüzlerce oyuncak yontacak. Konuşmadılar ama. Çaylarını içtiler.</p>

		</body>
</html>