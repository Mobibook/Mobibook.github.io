<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İdeal Öğretmen</title>
  <link href="../Styles/page_styles.css" rel="stylesheet" type="text/css" />
  <link href="../Styles/Style0001.css" rel="stylesheet" type="text/css" />
</head>

<body class="calibre">
  <p class="calibre5" id="filepos20663"><span class="calibre2"><span class="bold"><b>"Profesör Raçinski Delirmiş!"</b></span></span></p>

  <p class="calibre3">SALONDA kısa bir sessizlik oldu. Ardından Profesör Raçinski, sözlerine kaldığı yerden aynı heyecanla devam etti: "Evet, sizin söyledikleriniz doğrudur. Bunu ben de kabul ediyorum. Toprağımızın içinde zengin madenler vardır. Yalnız, bu madenler çok defa yerin derinliklerinde bulunur. Bir kısım gayretli ve çalışkan insanlar onu yeryüzüne çıkarmak için ümit ve sebatla çalışıp, derin kuyular kazarlar. Dünyamızın manevî zenginlikleri de bunun gibidir; halkımızın ruhunda gizlenen servetler de böyledir. Kömür, tuz, demir kendi kendine yeryüzüne çıkmaz. İnsan, yeri kaza kaza onları meydana çıkarabilir.</p>

  <p class="calibre6">İşte ben de, halkımızın akıl ve vicdanında gömülü ve gizli olan kıymetli cevherleri meydana çıkarmak için doğduğum köye gidiyorum."</p>

  <p class="calibre6">O zamanlar genç bir Jeoloji bilim adamı olan ve daha sonraları da dünyadaki en seçkin üniversitelerin pek çoğunda ders veren 'Pavlof isminde bir kişi, profesör Raçinski'nin sözlerine şöyle itiraz etti:</p>

  <p class="calibre6">"Sayın Profesör! Sizin gerçek yeriniz maden kuyularında değildir. Siz, kariyeri belli, usta bir mühendissiniz. Sıradan bir maden işçisi değilsiniz. Şu atalar sözünü size hatırlatırım: 'Büyük gemiler, büyük seferler yaparlar.' Siz, yolcuları bir nehrin kıyısından diğer bir kıyıya taşıyan küçük bir sandal değilsiniz. Siz okyanusları aşabilecek büyük bir transatlantiksiniz."</p>

  <p class="calibre6">Aklını kaçırmış olduğunu sandıkları bir arkadaşlarını uyarmak için orada bulunan diğer profesörler, genç jeologun bu sözlerini "Bravo, Bravo!" diyerek alkışladılar.</p>

  <p class="calibre6">Profesör Raçinski, ümitsizce başını sallayıp, şu cevabı verdi: "Ben bu sözlerinizde övgüye ve takdire değer bir şey görmüyorum. Bu alkışların da bence hiçbir mânâsı yoktur. Varsayalım ki, mesele sizin dediğiniz gibi olsun!.. Ben de sizin söylediğiniz gibi okyanusları aşacak güçte bir transatlantik olayım. Ancak siz de çok iyi bilirsiniz ki, bu halkın cehaleti de kocaman bir okyanus gibidir. Milyonlarca köylünün derin ve kara cahilliği karşısında, biz oralara sadece çok az bilgi sahibi olan yeni yetme öğretmenleri göndermekle yetiniyoruz.</p>

  <p class="calibre6">Niçin şehirlerdeki evlerimizin pencereleri büyük olsun da, köylerdeki evlerin pencereleri küçük cam parçalarından ibaret kalsın? Cam parçaları da kırılınca, onların yerlerini kâğıt ya da bezden paçavralarla kapasınlar? Acaba köylülerin, ışığa, ısıya ve temiz havaya daha mı az ihtiyaçları vardır?</p>

  <p class="calibre6">Ama siz de bilirsiniz ki, büyük pencereler için büyük camlar lâzımdır. Bunlar ise pahalıdır. İşte bu nedenle köylülerin bir kısmı evlerine pencere bile açmaktan mahrumdurlar.</p>

  <p class="calibre6">Eğitim ve öğretim işi de buna benzer. Köylerimizde de daha düzeyli ve doyurucu eğitim veren okullara ihtiyaç vardır. Fakat bunlar pahalıya mâl olduğundan, köy halkına kalitesi düşük ve süresi daha az olan bir eğitim verilmek isteniyor.</p>

  <p class="calibre6">Eğitim yılları az ve eğitimi kalitesiz olan küçük okullar, bir kibrit çöpünün alevine benzer. Işığı birkaç saniye sürer. Yanınca, etrafında ancak birkaç metrelik bir alanı aydınlatır. Milletin kafasındaki karanlığı yırtmak için deniz feneri kadar ışık saçan büyük lambalar ve projektörler gereklidir. İşte ben, bu kararımla, doğduğum ve büyüdüğüm köyde büyük bir eğitim ve öğretim meşalesini tutuşturmak istiyorum."</p>

  <p class="calibre6">Genç jeolog, Raçinski'nin bu sözlerine de şöyle itiraz etti: "Fakat siz bu hareketinizle kendi üniversitenizdeki büyük bir meşaleyi, söndürüyorsunuz."</p>

  <p class="calibre6">Raçinski:</p>

  <p class="calibre6">"Üniversitemizde benden başka daha birçok meşaleler vardır. Hiç olmazsa, yetiştirdiğim öğrencilerden birisi bile, benim yerime geçebilir. Hükümet merkezine çok uzak olan Tatevo Köyünde ise, koyu bir karanlık hüküm sürmektedir. Orası benim küçük vatanımdır.</p>

  <p class="calibre6">Yüz milyon nüfuslu Rusya'da ise, birçok insanın kafası ve ruhu boğucu, sıkıntılı bir karanlık içinde çırpınmaktadır.</p>

  <p class="calibre6">Bir insan, gerçek manâsıyla canlı bir mum gibi değil midir? Eğer bu mum yanmazsa, etrafını aydınlatmazsa, insan hayatının kıymeti nedir? Siz de görüyorsunuz ki, Rusya'da henüz yanmayan milyonlarca mum var!..</p>

  <p class="calibre6">Büyük bir mabet hayal ediniz. Fakat bu mabet büyük, çok büyük olsun!.. Bizim ülkemiz kadar büyük olsun!. Bu ülkede yaşayan halkların hepsi birlikte o mabetteki büyük bir avizeye benzer. Milletin her bir ferdi, bu avizenin bir mumu gibidir. Bütün mumların hep birden parladığını ve hiç sönmeden yanmaya başladığını düşününüz. Böyle bir manzaranın seyri ve hayali bile insana ne kadar büyük bir zevk verirdi?</p>

  <p class="calibre6">Beyler! Böyle bir manzaranın güzelliğini bir daha düşününüz, ve sonra da memleketimizin bugünkü perişan hâlini göz önüne getiriniz!..</p>

  <p class="calibre6">Siz, sık sık Rus halkıyla övünmesini bilirsiniz. Fakat bana söyler misiniz? Nüfusu yüz milyonu aşan bu milletin, bizden bugüne kadar aldığı ışık ve nur nedir?"</p>

  <p class="calibre6">Bu soru karşısında Raçinski'nin dostları sustular.</p>

  <p class="calibre6">Yalnız genç jeologun sesi işitildi:</p>

  <p class="calibre6">"Siz kendinizi çok ucuza satıyorsunuz. Köy okullarında öğretmenliği, bütün Avrupa'ca tanınmış olan profesörlüğünüze tercih ediyorsunuz!"</p>

  <p class="calibre6">Raçinski bu sözlere de acı bir gülümsemeyle cevap verdi:</p>

  <p class="calibre6">"Benim nazarımda bu sözleriniz çok gülünçtür ve doğru değildir. Gerçekte ben bir şey kaybetmiyorum.</p>

  <p class="calibre6">İlk gençliğimin hayallerini gerçekleştirmek için kendi köyüme gidiyorum" diyerek, konuşmasına devam etti: "Düşmanın elindeki en kıymetli toprakları fethedip alan kimseye ne derler? 'Fatih' derler, 'kahraman' derler değil mi? Ben bundan daha fazla bir şey yapmak istiyorum. Benim doğduğum şehirde on milyona yakın insan yaşıyor. İşte ben bütün bu halkı cehaletin ve bilgisizliğin koyu karanlığından kurtarmak istiyorum.</p>

  <p class="calibre6">Bir defacık olsun düşününüz; on milyonluk bir halk topluluğu. Eğer bu insanlar aydınlatılacak olursa bu büyük topluluğun arasından ne kadar değerli bilginler, sanatkârlar, edebiyatçılar, kâşifler kısacası milletimize diğer bir çok dallarda faydalı olabilecek insanlar ortaya çıkacaktır değil mi?"</p>

  <p class="calibre6">Diğer profesörler susuyorlardı. Yalnız genç jeolog Raçinski'nin sözlerine küskün bir eda ile karşılık veriyordu: "Şimdi mesele anlaşıldı. Sen hepimizi, köylere gönderip öğretmenlik yaptırmak için aklımızı çelmeğe çalışıyorsun. Sana uğurlar olsun!.."</p>

  <p class="calibre6">Raçinski:</p>

  <p class="calibre6">"Kesinlikle hayır! Ben sizi ne aldatmak, ne de kandırmak istemiyorum. Benim köyüm, benim ruhumu kendine doğru çekiyor. Ben doğduğum topraklara gidiyorum" diye cevap verdi.</p>

  <p class="calibre6">Jeolog:</p>

  <p class="calibre6">"Arkadaş! Hepimiz görüyoruz ki, sen aklını büsbütün kaybetmişsin. Seni ikna etmek de imkânsız. Yolun açık olsun!.." dedi. Öteki arkadaşları da, Profesör Raçinski ile vedalaştılar. Salondan ayrılırlarken, kendi aralarında şöyle konuşuyorlardı:</p>

  <p class="calibre6">"Bu adam gerçekten bir takım mucizeler gerçekleştirmek istiyor, fakat doğrusu, aklından da biraz zoru var galiba!.."</p>

  <div class="mbppagebreak" id="calibre_pb_3"></div>
</body>
</html>
