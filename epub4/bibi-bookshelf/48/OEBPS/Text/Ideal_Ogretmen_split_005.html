<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İdeal Öğretmen</title>
  <link href="../Styles/page_styles.css" rel="stylesheet" type="text/css" />
  <link href="../Styles/Style0001.css" rel="stylesheet" type="text/css" />
</head>

<body class="calibre">
  <p class="calibre5" id="filepos39674"><b><span class="calibre2"><span class="bold">Sihirbaz</span></span><br class="calibre8" /></b></p>

  <p class="calibre3">RAÇİNSKİ, köyde açtığı okuldaki eğitimine kendine özgü bir metot ile başladı. Bu yüzden de, köylüler ve çiftlik sahipleri, profesörün gerçekten aklından zoru olduğunu düşünmeye başladılar.</p>

  <p class="calibre6">Köy okulunun binası büyük ve aydınlıktı. Bir zamanlar bu bina yapılırken, Raçinski'nin babası, kendi arazisine ait ormanlardan gereğinden fazla ağacın kesilip kullanılmasına izin vermişti. Ama o zamanlar yapılmış olan bu güzel bina, sonraları pek kullanılmadığı için bakımsız kalmıştı. Yıllardan beri okulun çevresine atılan süprüntüler ve çöpler binanın önüne yığılmıştı.</p>

  <p class="calibre6">Binanın içi de temiz değildi. Raçinski başlangıçta bu pisliklere ve çöplere hiç dokunmayıp, olduğu gibi bırakmayı tercih etti.</p>

  <p class="calibre6">Okula daha önceden devam etmiş olan ve o yıl okula yeniden kaydı yapılan öğrenciler, Raçinski'nin dersine geldikleri zaman, öğretmenin ders kürsüsünün tertemiz olduğunu fark ettiler. Kürsüsünün üstü temiz beyaz bir bez ile örtülmüş, bir köşesine de bir çiçek saksısı konmuştu. Öğretmenin arkasındaki duvara ise, iki küçük güzel ve şirin bir manzara resmi asılmıştı.</p>

  <p class="calibre6">Çocuklar sıralardaki yerlerine oturduktan sonra, eski öğrencilerden bazıları derslerde ne yapacaklarını, yani öğretmen yeni gelen öğrenciyi okutmaya başladığı zaman, kendilerinin Matematik ve okuma gibi derslerden hangisine çalışmaları gerektiğini sormuşlardı.</p>

  <p class="calibre6">Raçinski:</p>

  <p class="calibre6">"Bu derste hepimiz beraber çalışacağız. Siz beni tanıyacaksınız, ben de sizi tanıyacağım. Ben sizi çok yakından tanımak isterim. Siz de benim nasıl ders verdiğimi böylece görürsünüz."</p>

  <p class="calibre6">Raçinski bu sözleri o kadar tatlı o kadar yumuşaklıkla söylemişti ki, kıştan sonra gelen ilkbahar havası gibi, birden sınıfın içini ılıman bir iklim kaplamıştı.</p>

  <p class="calibre6">Raçinski, öğretmen kürsüsünün başına geçti. Masanın çekmecesinden toprak parçası gibi kuru bir şey çıkardı. Bununla masanın üstüne iki üç kez vurdu. Bu siyah madde, sert bir taş gibi ses çıkarıyordu. Öğretmen bu maddeyi çocukların eline verdi. Öğrenciler bunun sert ve ağır bir şey olduğunu gördüler.</p>

  <p class="calibre6">İçlerinden biri:</p>

  <p class="calibre6">"Öğretmenim! Bu şey, demir gibi ağır bir şey!" dedi.</p>

  <p class="calibre6">Raçinski:</p>

  <p class="calibre6">"Evet çok güzel, hemen anladınız. Bu madde demirdir. İşlenmemiş bir demir madenidir. İnsanlar ham şekliyle işte bu demir madenini yerden çıkarırlar. Sonra kullanılacak hâle getirirler. Buğday tanelerinden un, undan da ekmek yaptıkları gibi, demir madeninden de çivi, balta, pulluk ve makine yaparlar."</p>

  <p class="calibre6">Raçinski, demir madenini tekrar çekmecenin içine koyduktan sonra:</p>

  <p class="calibre6">"Çocuklar! Şimdi bakınız, ne çıkacak? Bir, iki, üç!.."&nbsp;diyerek, tenekeden yapılmış bir kuş çıkardı. Bu oyuncağın yayını kurduktan sonra, masanın üstüne bıraktı.</p>

  <p class="calibre6">Oyuncak yürümeye ve kaz gibi ses çıkarmaya başladı.</p>

  <p class="calibre6">Sınıfın içini bir neşe kaplamıştı. Bütün köylü çocukları okulda olduklarını unutmuşlar, öğretmenin masasının etrafına toplanmışlardı. Öğrenciler ilk defa gördükleri bu oyuncağı, şaşkınlık içinde seyrettikten sonra öğretmen onları tekrar yerlerine gönderdi ve: "İşte gördüğünüz oyuncak bir zamanlar, size az önce gösterdiğim işlenmemiş o demir madeni gibiydi.</p>

  <p class="calibre6">Ama şimdi bir kuş olmuş, yürüyor ve ötüyor. Siz buna ne dersiniz?" diye sordu. Okula yeni başlamış bir kız çocuğu:</p>

  <p class="calibre6">"Amca, sen sihirbazsın!" dedi. Diğer çocuklar da gülüştüler. Raçinski ciddiyetini bozmadan cevap verdi: "Evet, ben bir sihirbazım, fakat bu ham demir madeninden kuş yapan adam da bir sihirbazdır. Bunu yapan sihirbaz ben değilim. Yeryüzünde pek çok sihirbazlar vardır. Bu dünyada her kim arzu ederse, kendi sanatında bir sihirbaz olabilir.</p>

  <p class="calibre6">Birtakım insanlar işte böyle işlenmemiş ham madenleri alırlar; onları temizleyip, işlerler. Onlardan yalnız böyle oyuncaklar değil, çeşitli âletler, makinalar, denizde yüzen gemiler yaparlar. Başka insanlar da toprağa gübre katarak onu işlerler. İşte şu saksıda gördüğünüz çiçek gibi, rengarenk güzel çiçekler yetiştirirler."</p>

  <p class="calibre6">Raçinski konuşmasına, insanların nasıl yeni buluşlar yaptıklarını anlatarak devam etti. Kumdan cam, maden kömüründen boya ve parfüm yapıldığını söyledi.</p>

  <p class="calibre6">Bunları keşfedebilmek için insanların okullarda nasıl okuduklarını, laboratuvarlarda ve fabrikalarda nasıl çalıştıklarını anlattı.</p>

  <p class="calibre6">Çocuklar tatlı bir masal dinler gibi dalmışlardı. Raçinski onlara:</p>

  <p class="calibre6">"Haydi şimdi dışarıya çıkınız! Biraz konuşun, oynayın, dinlenin!" dediği halde öğrenciler hep bir ağızdan: "Öğretmenim ne olur biraz daha anlatın! Biz koşup oynamak istemiyoruz" diye yalvarmaya başladılar.</p>

  <p class="calibre6">Öğretmen:</p>

  <p class="calibre6">"O halde, hep beraber temiz havaya, güneşe çıkalım," dedi.</p>

  <p class="calibre6">Dışarıya çıktılar. Raçinski okulun merdivenlerinin kenarına oturdu. Çocuklar hepsi birden onun çevresini sardılar.</p>

  <p class="calibre6">Öğretmen onlara, insanların bataklıkları nasıl kuruttuklarını, yağmurlardan yoksun olan çöllere, kumluk sahralara kanallar açarak nasıl su getirip bağ ve bahçeler, tarla ve çayırlar yetiştirdiklerini anlattı. Biraz düşündükten sonra sözlerini şöyle sürdürdü: "Eğer yeryüzünde yaşayan bütün insanlar, çalışmak isteseler ve gerçekten çalışmaya başlasalardı, dünyamız bir cennet olurdu. Burada herkes her istediğini bol bol bulabilirdi. O zaman yeryüzü daha başka, daha güzel olurdu. İnsanların yaşayışı da değişir; yani her bir insan daha akıllı, daha iyi, daha mutlu olurdu."</p>

  <p class="calibre6">Biraz durakladıktan sonra öğretmen:</p>

  <p class="calibre6">"Çocuklar! Siz benim kürsümü gördünüz mü? Bunun manzarası hoşunuza gitti değil mi?" diye sordu.</p>

  <p class="calibre6">Diğer çocuklara göre daha yaşlı görünen bir öğrenci: "Evet, onu çok güzel düzenlemişsiniz?" dedi.</p>

  <p class="calibre6">Raçinski:</p>

  <p class="calibre6">"Siz de böyle düzenli olmak ve sınıfınızı daha güzel bir şekilde görmek istemez misiniz? Niçin sınıfınızı kirletiyorsunuz? Sıralan kesiyorsunuz? Duvarlara yazı yazıyorsunuz? Şöyle okulunuzun çevresine bir bakınız! Her taraf ne kadar pis! Demin size insanların dünyayı nasıl güzelleştirdiğini anlatırken, hepiniz zevkle ve hayranlıkla dinliyordunuz. Siz de kendi vücudunuzu ve oturduğunuz yerleri güzelleştirmeyi arzu etmez misiniz?"</p>

  <p class="calibre6">Çocuklar hayret içinde kalmışlardı. Öğretmen sözlerine devam ediyordu: "Küçük dostlarım! Kürsümün üzerindeki çiçek hepinizin çok hoşuna gitti. Ama siz de birer çiçeksiniz. Üstelik siz; hem birer çiçek, hem de birer bahçıvan olabilirsiniz. Hatta sihirbaz bile olabilirsiniz. İlerde büyüyünce siz de büyük birer adam ya da kadın olacaksınız.</p>

  <p class="calibre6">O zaman siz büyükanneleriniz, dedeleriniz, babalarınız ya da anneleriniz gibi yaşamaktan kurtulursunuz.</p>

  <p class="calibre6">Köylerde kalanlarınız görgülü ve eğitimli birer köylü olurlar, kasabalara ve şehirlere gidenleriniz uygar birer kentli olurlar. İlerde çoluk çocuk sahibi olursunuz. O&nbsp;zaman çocuklarınıza daha güzel bir eğitim verebilirsiniz. Kısacası siz isterseniz bu köyün hayatını, belki de bütün bir memleketin yaşayışını bile değiştirebilirsiniz."</p>

  <p class="calibre6">Çocuklardan biri, bu sözleri dinledikten sonra: "Öyle ise, haydi arkadaşlar okulumuzun çevresini temizlemeye ve hemen çalışmaya başlayalım," diye bir teklifte bulundu. Diğer çocuklar bunu kabul ettiler.</p>

  <p class="calibre6">İşin bu noktaya geleceğini daha önceden tahmin etmiş olan Raçinski, gereği kadar süpürge kazma, tırmık, kürek gibi ihtiyaç duyulan malzemeyi zamanında hazırlamıştı bile.</p>

  <p class="calibre6">Çocuklar öğleye kadar aşkla, şevkle çalıştılar. Okulun çevresini tertemiz bir hâle getirdiler.</p>

  <p class="calibre6">O gün akşam üzeri birkaç yıldan beri okula devam etmekte olan öğrencilerden birisi:</p>

  <p class="calibre6">"Öğretmenim, biz bugün hiç ders yapmadık," dedi.</p>

  <p class="calibre6">Öğretmen:</p>

  <p class="calibre6">"Zararı yok! Yarın hepiniz bu okula elleriniz, yüzleriniz temizlenmiş olarak geleceksiniz. Temizlik uygarlık için en fazla gerekli olan bir şeydir. Temizliğe önem vermeyen bir millet kesinlikle uygar bir toplum sayılamaz. Şimdi evlerinize gidiniz! Orada da temizliğe özen gösteriniz. Ancak temizlik yapacağım derken, sakın ha, annelerinizin kalbini kırmayınız ve onları gücendirmeyiniz. Her birinizin birer sihirbaz olabileceğinizi de asla hatırınızdan çıkarmayınız. Burada siz benim yardımcılarım olacaksınız. Ben sizinle birlikte bu köyde yeni, hem de yepyeni bir hayat kuracağım.</p>

  <p class="calibre6">Siz hepiniz henüz işlenmemiş birer maden gibisiniz.</p>

  <p class="calibre6">Sizin anneleriniz, babalarınız, ve bütün bir köy halkı da işlenmemiş bir maden gibidir. Eğer siz okuyup güzel bir şekilde yetişimek ve bir gün madeninizi temizleyip işlemek istiyorsanız, akıllı, güçlü, kalbi sevgiyle dolu iyi birer insan olmalısınız."</p>

  <p class="calibre6">Öğretmenin bu sözlerini dinleyen, yüzleri parlamış, gözleri sevinçle ışıldayan bu çocuklar:</p>

  <p class="calibre6">"İsteriz! İsteriz! İsteriz!" diye bağrıştılar.</p>

  <p class="calibre6">Bu sırada bir kız çocuğu ağlamaya başladı.</p>

  <p class="calibre6">Öğretmen:</p>

  <p class="calibre6">"Yavrum, sana ne oldu, neyin var?" diye sordu.</p>

  <p class="calibre6">Kız:</p>

  <p class="calibre6">"İçim açıldı öğretmenim," dedi küçük kız. "Bu sözler çok hoşuma gitti de onun için ağlıyorum."</p>

  <div class="mbppagebreak" id="calibre_pb_5"></div>
</body>
</html>
