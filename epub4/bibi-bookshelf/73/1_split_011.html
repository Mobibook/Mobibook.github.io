<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak2" id="calibre_toc_17"><br class="calibre3"/><br class="calibre3"/><br class="calibre3"/><br class="calibre3"/>Taş<br class="calibre3"/></h2>
				<p class="normal1">Fatih'teki o küçük evde soğuk kış akşamları elektrikler kesildiği vakitler, önce hazırdaki bir mumu yakardı annem. Sonra gaz lambamızın o büyülü ışığı, mutfaktan, dar, uzun koridordan ürkek ürkek geçip, oturduğumuz odaya dolardı. Mutfaktan geldiği için camı soğuk olurdu; fitilini yavaş yavaş açardık ki çatlamasın. Ben dedemin yanına sokulurdum. O, kocaman koltuğundan şöyle bir bakardı gülümseyerek. Buruşuk ellerini pijamalarının ceplerinden çıkarır saçımı okşardı. Öyle tatlı bakardı ki, birazdan bana o çok sevdiğim hikâyelerinden birini anlatacağını anlardım hemen.</p>
				<p class="normal1"> </p>
				<p class="normal1">Seneler evvelinde, Osmanlı'nın son zamanlarında, orta yaşlı, sakallı, uzun boylu bir adam, karanlık, yarı zindan odasında doğruldu. Heybetli... Böyle kocaman... Mihran Efendi... Kapıyı açıyorlardı şimdi. Kaç gündür bu odadaydı unutmuştu. Çok olmamıştı... Aslında bütün olacakları biliyordu. Kendisi de daha birkaç hafta önce kendi deyişiyle, "yukarıdaki fizika ve kemika aletleri ve takımları dolu odasında bunakları, delileri, cin çarpmışları, havaleli çocukları tetkik edip günlük raporlar tutan tabiplerden"di. Şimdi kendisi aşağıdaydı işte. Bu iki mahzen, bir yemekhane, bir hamam, dört koğuş ve şadırvan havi binada, şimdi yukarı çıkan uzun ıslak karanlık dehlizde, yanında yüzünü iyi bildiği ama adını hatırlayamadığı mahzenciyle yürüyordu.</p>
				<p class="normal1">Sıcaktı, terliyordu. Yarı zindan odaların bir bir önünden geçiyorlardı. Kapıların ardından çığlıklar, iniltiler duyuluyordu, çıplak etlerin üzerine inen sığır derisi kırbaçların, kızılcık sopalarının sesleri duyuluyordu. Bunlara alışkındı, burada her şey, şu karanlık dehliz, şu taş avlu, taş avludaki incir ağacı, kapı yanlarındaki su testileri, kalayı sıyrılmış sahanlar, prangalar, zincirler, falaka askıları, deli gömlekleri, şu merdivenlerdeki ıslak bezler, kusmuklar, bu haşhaşyağı, bu sidik kokusu her şey, her şey günlük hayatının bir parçasıydı aslında.</p>
				<p class="normal1">Küçük, karanlık bir çalışma odasının önüne gelince durdular. Mahzenci kapıyı tıklayıp açtı, az yana çekildi, Mihran Efendi biraz tereddütle içeri girdi. Mahzenci kapıyı kapayıp, dışarıda ama kapının tam dibinde beklemeye koyuldu. İçeride iki eski tabip yalnızdı şimdi.</p>
				<p class="normal1">Ayakta olan, aklî melekeleri ve dahi şuuru yerinde olmadığı gerekçesiyle görev yapamaz raporu verilen, bizim uzun boylu, heybetli Mihran Efendi idi çocuğum...</p>
				<p class="normal1"> </p>
				<p class="normal1">Hikâyenin böyle bir yerinde dedem pijamasının cebinden mendilini çıkarır, hafifçe dudaklarını silerdi. Biraz düşünürdü, gözleri gaz lambamızın ışığında büyürdü. Sonra yavaşça başını bana döner anlatırdı:</p>
				<p class="normal1"> </p>
				<p class="normal1">Raporu hatırlıyordu Mihran Efendi. Şöyle bir şeydi:</p>
				<p class="normal1">"...daha evveli Fatih Darüşşifası Vakfiyesinde üçüncü tabip, tababet ve hikmet kanunlarının hepsine tecrübe ile vâkıf, tıp ilmini tafsilatıyla bilmesine ve fenni tıbbın tahsilinde ve tatbikatında uzun zaman harcamış olmasına rağmen, birtakım vahim halleri sebebiyle 1247 senesinin rebiülahir<sup class="calibre5"><a class="footnote-link" href="1_split_025.html#footnote-100-1" id="footnote-100-1-backlink" name="footnote-100-1-backlink">[1]</a></sup> ayı ikinci gecesi hadisesi vukuunda..."</p>
				<p class="normal1">Masanın arkasındaki kuytu karanlıkta oturan diğer tabip böldü düşüncelerini.</p>
				<p class="normal1">"Bütün hikâyeyi yeniden dinlemek istiyorum."</p>
				<p class="normal1">"Bu bir hikâye değil."</p>
				<p class="normal1">"Affınızı rica ederim üstadım. Bütün anlattıklarınızı demek istedim."</p>
				<p class="normal1">"Size bahsettiğim bu adam buraya bir sene kadar evvel geldi. Tarih sizin de malumunuzdur çünkü defaten söyledim... Bir tek mesele haricinde gayet sıhhatli görünüyordu. Kendi halinde ufacık bir cüceydi, gayet zayıftı. Biraz mahcup bir hali vardı. Gözlerini odamda gezdirdi önce. Elleri cebindeydi. Sonra cebinde taşıdığı küçük bir taşı çıkardığında küçücük ellerini gördüm. Yavru bir kuş avuçlarındaymış gibi taşı yavaşça çıkarmıştı."</p>
				<p class="normal1">Susmuştu Mihran Efendi, hatırlamak ister gibi bekledi biraz, sonra anlattı.</p>
				<p class="normal1">"Bana kimsenin, cümle ulemanın, padişahın dahi bilmediği bir şeyi anlatacağını söylüyordu sessizce. Gözlerini gözlerimden katiyetle ayırmıyordu, ama ben gözlerinde sadece korku görüyordum. Yere oturdu. Taşı iki parmağıyla tutup yerden bir karış yukarı kaldırdı ve bıraktı. 'Hep düşer mi ?' diye sordu. 'Düşer' dedim gülerek. 'Çünkü sen sana öğretilene inanıyorsun' diye fısıldadı acıyla ve sustu... Bu hiç ummadığım bir tepkiydi. Taşını yerden usulca kaldırıp okşayışını, duvarın köşesine büzülüp benim görmediğim yerlere üzüntüyle bakışını hayret içinde izledim. İşte hiç kimsenin bilmediği şey buydu. Bu akıllara sığmaz sırrı bana anlatmıştı ve şimdi benim dahi diğerleri gibi inanmadığımı anlayarak artık alıştığı derin yalnızlığına tek başına yeniden gömülüyordu.</p>
				<p class="normal1">Aylarca konuştuk. Aylarca olamayacağını anlattım ona. Aylarca olabilirliğini anlattı. İzahı mümkün olmayan gayritabiî meseleler mevzuunda ilmin ve mesleğimin gereğiydi 'belki' demek. İlk 'belki'ler beni ilk denemelere zorladı. İlk taşı gülümseyerek bıraktım. 'Ya mümkünse ?' fikri aklımı her gün biraz daha ele geçirdi. Belki de buna ben müsaade ettim."</p>
				<p class="normal1">Küçük, karanlık çalışma odasında iki adam, yarıaçık pencereden gelen serin bir esintinin masadaki bir kâğıdı hafifçe kaldırıp yere uçuruşunu hiç konuşmadan seyrettiler.</p>
				<p class="normal1">"Devam edin rica ederim."</p>
				<p class="normal1">"Önceleri bu küçük adamın bana anlattığı çoğu şeyi notlarıma almadım. Yazılarım hastamın ruhî bozukluğuyla ilgili meslekî tespitlerle doluydu. Sonraki günlerde yaptığım ilk denemeler ile notlarımın farklılaştığını anladım. Esasında kendimde fark ettiğim bu değişiklik, münasebetsiz bir şeyden korkmak gibi basit bir şeydi benim için. Sonraları biraz daha ürktüm. Olabilecek kötü bir şeylerden hakikaten korktum. Ama o tuhaf fikir, geceme gündüzüme karışıyordu, bulaşıcı bir hastalık arsızlığıyla her lahza biraz daha ele geçiriyordu beynimi."</p>
				<p class="normal1">Başını tuttu. Yüzünde Mihran Efendi'nin, sol gözüne yakın bir kas, kalp gibi atıyordu şimdi.</p>
				<p class="normal1">"O korkunç şüphenin içine her gün biraz daha, hem de isteyerek dalıyordum. Her gün saatlerce münakaşa ediyorduk. Artık onun gibi düşünüyordum. Her gece çalışma masamda, küçük bir kandilin ışığında küçük bir taşın yüzlerce kere parmaklarımdan kayıp masama düşüşünü inatla reddediyor, yeniden deniyordum. Her seferinde taşımı biraz daha yavaş, daha dikkatle bırakıyordum. Bana gizli kitap isimleri veriyordu. Devletin kütüphanelerinde, arşivlerinde, müzehhiplik sanatında mahir nakkaşların elinden çıkma yazmalarda, vakanüvislerin anlattıklarında, sahaflarda, İbranîce tercümelerde, bütün Osmanlı külliyatında, İskenderiye, Buhara, Semerkant'tan gelen tozlu, silik, küf kokulu binlerce kitaba dokunarak, bir gizin peşinde yavaşça başkalaşarak eriyip yok oluyordum. Geceyarıları huzursuz uykulardan uyanıp fecre kadar okuyordum. Karanlık uykulu aralıklarda aklımı isteyerek veriyordum ona."</p>
				<p class="normal1">Titriyordu Mihran Efendi, durdu biraz, yutkundu.</p>
				<p class="normal1">"Birkaç ay sonra ise artık notlara ihtiyaç yoktu, her şey, o akıl almaz ihtilal, kafamın içinde olup bitiyordu. Notları yaktım. Uyku yoktu. Uyuyamıyordum. Masamda oturup saatlerce küçücük bir taşa bakıyordum. Seviyordum onu, inanıyordum, sonra bırakıyordum parmaklarımın arasından boşluğa yavaşça, bu kere düşmesin isteyerek, şefkatle, ağlıyordum..."</p>
				<p class="normal1">Ağlıyordu.</p>
				<p class="normal1">"Bir gün, binlerce kere denedikten sonra bir gün, büyük denemeyi yapmaya hazırdık. O gece, sabah ezanından biraz önce sanki her şey farklıydı. Bu kere her şey başkaydı. Sanki bütün âlem olacaklara hazır, sessizce bekliyordu. Onu ellerimden boşluğa yavaşça bıraktım. Nasıl yavaş, nasıl büyük bir inançla bıraktım bilemezsiniz. Düşmedi. Verdiğim son dokunuşun hızıyla kâinatta kimsenin bilmediği küçük bir gezegen gibi kendi etrafında yavaşça döndü. Öylece kımıltısız kaldı sonra. Öylece kımıltısız... Nefesimi tuttum. O an mahşere kadar sürsün istedim. Belki de zaman durmuştu. Benim dışımda bütün kâinat durmuştu. Ve bu, ben istedim diye öyle olmuştu. Havada duran küçük bir adamı kendi gözlerinizle görmek nasıldır tasavvur ediniz... Bağırdım. İçimde tutamadığım bir şeyle ve olanca kuvvetimle bağırdım. Düştü... Bütün ağırlığıyla yere çarpışı yankılandı taş avluda. Hiç bağırmadı... İncir ağacının yanına iki ince çizgiyle akan kıpkızıl kanını gördüm.</p>
				<p class="normal1">Artık başka biriyim... Hasta olduğum kanaatindesiniz, biliyorum.</p>
				<p class="normal1">Onu gördüm. Belki hayalden hakikate bir anlık uyanıştı gördüğüm... Ama gördüm, inkâr etmemi beklemeyiniz."</p>
				<p class="normal1">Oda iyice kararmıştı. İki adam hiç anlamayan gözlerle bir an birbirlerine baktılar.</p>
				<p class="normal1">"Teşekkür ederim dostum, sizi bugünlük daha fazla yormayı düşünmüyorum. Yarın yine konuşuruz."</p>
				<p class="normal1">Küçük, karanlık çalışma odasının kapısı kapandığında ikinci tabip masasına oturmuş, küçük bir lambanın ışığında notlarını yazmaya başlamıştı bile. Hikâye ilginçti, notları bittiğinde dudaklarında alaycı bir gülümsemeyle kalemini kaldırdı, bıraktı.</p>
				<p class="normal1"> </p>
				<p class="normal1">Konuşmazdık bir süre. Ben hikâyenin tadı kokusu damağımda, geçmiş yüzyılların hayaline dalardım. Elektrikler gelirdi birden. Buzdolabımız uğultuyla çalışırdı. Dedemin gaz lambamızdaki o büyülü, muhteşem güzelliği, yorgun bir ihtiyara dönüşürdü.</p>

		</body>
</html>