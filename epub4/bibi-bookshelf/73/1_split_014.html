<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_8"><br class="calibre3"/>Köprü<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">İstanbul, huzursuz bir kasım soğuğunda fahişelerinin, ayyaşlarının yeni yeni uyandığı akşamüstlerinden, önce ışıklı akşam vakitlerine, sonra her şeyin yavaşça gizli dehlizlerine çekildiği gitgide daha derin geceyarılarına akıyordu.</p>
				<p class="normal1"> </p>
				<p class="normal1">"Sakın yapma delikanlı !"</p>
				<p class="normal1">"Gelme atlarım."</p>
				<p class="normal1">"Sakın, bak daha çok gençsin."</p>
				<p class="normal1">"Gelme dedim bak."</p>
				<p class="normal1">"Bıçağı at o zaman."</p>
				<p class="normal1">Köprü soğuktu. Saat üçü geçiyordu.</p>
				<p class="normal1">"Süheyla orospusu gelecek buraya."</p>
				<p class="normal1">"Tamam söyleriz evladım, adresini ver, söyleriz."</p>
				<p class="normal1">"Cep telefonumda var, attım oraya."</p>
				<p class="normal1">"Adın ne senin ?"</p>
				<p class="normal1">"Ali."</p>
				<p class="normal1">"Çok içmişsin, bak gözlüğün de kırılmış, bir kaza olacak."</p>
				<p class="normal1">"O çatlaktı zaten."</p>
				<p class="normal1">"Hadi gel evladım, sen gel bakarız çaresine."</p>
				<p class="normal1">"Atlayacam diyorum be."</p>
				<p class="normal1">"Sakın evladım."</p>
				<p class="normal1">"Babam olacak kabak kemane de gelecek."</p>
				<p class="normal1">"Kemane deme babaya ama delikanlı, ayıp yani, küfür de etme."</p>
				<p class="normal1">"Emrin olur amirim. Türk polisine canım feda."</p>
				<p class="normal1">"Sigara içer misin ?"</p>
				<p class="normal1">"Ne zaman gelirler ?"</p>
				<p class="normal1">"Gelirler birazdan."</p>
				<p class="normal1">"İyi, bekleriz."</p>
				<p class="normal1">"Sigara içer misin ?"</p>
				<p class="normal1"> </p>
				<p class="normal1">Saat dörde geliyordu. İnce sessiz bir yağmur yağıyordu, soğuktu.</p>
				<p class="normal1">Yukarıda bir polis arabasının yanında iki polis, sıcak bir bardak çayı konuşuyordu usulca, bir başkası, arabanın arka koltuğunda gizli gizli uyukluyordu. Yeni gelen birkaç kişi onların soğuk huzursuzluğuna birikti. Hırkalarına, paltolarına sarınmış bekliyorlardı öyle. Bir iki siyah şemsiye kımıldıyordu biraz arkalarda. Arabalar geçiyordu. Küçük kalabalığın daha da arkasında bir ihtiyar, elleri önünde hafifçe açık, kimsenin duymadığı dualar okuyordu. Pijamalarının üstüne aceleyle giydiği eski paltosunun önü açılıyordu durmadan, sabah ayazında üşüyordu. Terlikleri başka başkaydı.</p>
				<p class="normal1">"Süheyla ! Canım karım benim !"</p>
				<p class="normal1">"Ben senin karın değilim Ali, boşanalı iki yıl oldu."</p>
				<p class="normal1">"Vay Süheyla orospusuna bak be !"</p>
				<p class="normal1">"Küfür etme ama delikanlı, ayıp şimdi."</p>
				<p class="normal1">"Atlıyorum bak Süheyla !"</p>
				<p class="normal1">"Sen bilirsin Ali."</p>
				<p class="normal1">"Vay kaltak be !"</p>
				<p class="normal1">"Ne var... Yaptığın onca şeyden sonra az bile."</p>
				<p class="normal1">İnanmıyordu ki Süheyla. Delinin tekiydi Ali. Eser eser durulurdu. İki koca yıl olmuştu deli Ali'nin deli tenine dokunmayalı. Az mı çekmişti... Ama gizli gizli seviyordu onu yine de. O yandan yandan gülüşü olmasa, o küçücük evde iyi kötü yaşadıkları onca şeyi şimdi sevdiği eski bir şarkı, bir koku gibi ta içinde duymasa unuturdu belki de.</p>
				<p class="normal1">"Âşıktım ulan sana Süheyla."</p>
				<p class="normal1">"......."</p>
				<p class="normal1">"Hatırlıyor musun lunaparka gidişimizi ?"</p>
				<p class="normal1">"......."</p>
				<p class="normal1">"Hatırlıyor musun Süheyla çay içmiştik..."</p>
				<p class="normal1">"......."</p>
				<p class="normal1">"Tadını damağımda saklıyorum ulan aklımın en kuytusunda, na şuramda saklıyorum."</p>
				<p class="normal1">"......."</p>
				<p class="normal1">"Yalansızdık... On altı yaşındaydık ulan. Şiirler yazdık o kadar. Çocuk çocuk ağladığımız olurdu köşe başlarında okurken şiirlerimizi. Gene böyle yağmur yağardı. Yağmurda beklerdim ulan, soğuk olurdu, akşam olurdu beklerdim, bi kere camda görsem yeterdi. Kuş olurdu yüreğim ulan. Mahallede herkes bana hastaydı, ben bi tek sana hastaydım ulan. Gene âşığım ulan işte böyle baştan aşağı bak böyle sırılsıklam..."</p>
				<p class="normal1">Konuşmadı biraz. Öyle baktı Süheyla'ya.</p>
				<p class="normal1">"Kokunu saklıyorum Süheyla. Öpüşünü özledim, memelerini özledim kız bak bana."</p>
				<p class="normal1">Yutkundu Süheyla. Ter kokulu sevişmeler hatırladı sıcak Tarlabaşı akşamlarında. Bir keresinde evi boyarlarken, Ali küçük odanın köşesinde sıkıştırıp, öpmek istemişti onu. "Leş gibi kokuyorsun" demişti de şakacıktan, camı çerçeveyi indirmişti deli. Ta içinde, koynunda, memelerinde sıcacık bir ağrıyla özlüyordu ama onu...</p>
				<p class="normal1">Motorları duyuluyordu erkenci takaların, mavnaların. Karşıda, Receb'in meyhanesindeki resimlere benzeyen bir şehr-i İstanbul silueti dağılıyordu karanlığa... Oralara baktı Ali. Tarlabaşı Yokuşu'ndan aşağı koşmuşlardı, elini ilk orada tutmuştu, yokuşun başında tam, ömrünü vermek için akmıştı gözlerine be Süheyla'nın. Gülüşünü hatırladı onun. Kimsesiz köpeklere süt verişini, ilk uyanışını sabahları, karadut tadında utangaç öpüşünü... Karda aç sığırcıklar gelirdi balkona, üşüşürlerdi öyle bir sürü... Balkonda sığırcıklar şahitti, delikanlı sevmişlerdi be, yollar yokuşlar da şahit.</p>
				<p class="normal1">"Öldük mü be Süheyla ?" demişti. Yutkunmuştu Süheyla, "Biz öldük Ali" demişti usulca, ayrılırken...</p>
				<p class="normal1">Üstü çıplaktı, üşüyordu ama inadına rüzgâra açıp kollarını bağırdı.</p>
				<p class="normal1">"Soğuk olurdu ya Süheyla, sen sıcacık filimler anlatırdın yatınca. Ayaklarımızı ısıtırdık, kıkır kıkır gülerdik, ağlardık bazen... Ne güzel gülerdin... Resimlerimiz var o kadar, resimlerimizi saklıyorum Süheyla."</p>
				<p class="normal1">Resimler ne güzeldi... Yeşil çimen, mavi gökyüzü, balkonda sardunyalar... Birlikte dikmişlerdi, ak bir su gibi çamaşır asılı avlulara akardı sardunyalar... Sardunyaları diktikleri akşamüstü çay içmişlerdi balkonda. O an dünyada başka hiçbir şey istemediğini düşünmüştü Süheyla. Mutluydu işte... Sevdiği bir şarkı duyuluyordu radyodan, sessizlikte iki kumru ötüyordu, ılık bir yorgunlukla dalıp sardunyalara, ya hep öyle olmayı ya ölmeyi istemişti...</p>
				<p class="normal1">Düzelir miydi ki deli Ali ?.. Kuran'a filan el bassa durulur muydu ?..</p>
				<p class="normal1">"Geçti onlar Ali, ben iyiyim böyle..."</p>
				<p class="normal1">Sol camı çatlak gözlüğünü düzeltti delikanlı, gözleri dolu, uzak ıslak gemilere baktı az biraz. Derin sessizlikte kimseler bilmeden affetti onu.</p>
				<p class="normal1">"Allah belanı versin Süheyla."</p>
				<p class="normal1">"Bak gene şey ediyorsun ama, olmaz yani."</p>
				<p class="normal1">"Tamam amirim."</p>
				<p class="normal1">"Geliyor musun ?"</p>
				<p class="normal1">"Hayır."</p>
				<p class="normal1">"Niye ?"</p>
				<p class="normal1">"Beklicez."</p>
				<p class="normal1">"Neyi ?"</p>
				<p class="normal1">"Bilmiyorum, beklicez."</p>
				<p class="normal1">"Ağlıyor musun sen ?"</p>
				<p class="normal1">"Yok amirim."</p>
				<p class="normal1"> </p>
				<p class="normal1">Saat dördü geçiyordu. Bekliyorlardı sessiz. Delikanlı yarıçıplak beşinci sigarasını içiyordu. Çatlak gözlüğünü düzeltiyordu ikide bir. Bilmediği bir yolun başında bir ömrün sonunu bekliyordu. Meraklı meraksız arabalar geçişti yağmurun içinden, habersiz irili ufaklı gemiler aktı. Küçük kalabalığın arkasındaki ihtiyar, elleri yine yarıaçık sessizce dua ediyordu. Yağmur sessiz ince yağıyordu her şeyin üstüne. Ali burnunu çekiyordu.</p>
				<p class="normal1">"Durdurun dünyayı inecek var amirim, sizin yetkiniz vardır durdurun amirim !"</p>
				<p class="normal1">"E, in evladım işte !"</p>
				<p class="normal1">"Öyle değil amirim ya !"</p>
				<p class="normal1">"......."</p>
				<p class="normal1">"Bir sigara daha versene amirim."</p>
				<p class="normal1">"Gel artık bak üşüteceksin."</p>
				<p class="normal1">"Atlayacam diyorum ya !"</p>
				<p class="normal1">"Olsun."</p>
				<p class="normal1">"Kimse inanmıyo ya ! Kesiyorum ulan kendimi bak."</p>
				<p class="normal1">"Yapma delikanlı !"</p>
				<p class="normal1">"Kana bak kana, nasıl akıyo bak."</p>
				<p class="normal1">"Yapma delikanlı yazıktır, günahtır."</p>
				<p class="normal1">"Delikanlı tabi. Sor mahallede var mı başka delikanlı. Doğmadı lan böyle delikanlı !"</p>
				<p class="normal1">"Doğmadı böyle delikanlı, aferin."</p>
				<p class="normal1">"Aferim tabi lan !"</p>
				<p class="normal1"> </p>
				<p class="normal1">Saat beşe geliyordu. Saat beş olmadan ölecekti. Kimse inanmıyordu ama ölecekti. Yedinci sigarasını içiyordu. Uzak sessiz gemiler geçiyordu. Gözlerini kıstı az. Kimseye anlatmadığı bir şeyler hatırladı.</p>
				<p class="normal1">"Baba !"</p>
				<p class="normal1">İhtiyar dua okuyordu, irkildi önce, biraz kıpırdadı.</p>
				<p class="normal1">"Yakına gel, buradan manzara daha güzel."</p>
				<p class="normal1">İhtiyar durdu öyle. Konuşmadı.</p>
				<p class="normal1">"Gel dedim lan, atlarım bak."</p>
				<p class="normal1">"Öyle konuşma babanla ama, ayıp yani."</p>
				<p class="normal1">"Atlıyorum ulan şimdi, bak gör."</p>
				<p class="normal1">"Yapma delikanlı."</p>
				<p class="normal1">"Atlıyorum diyorum lan."</p>
				<p class="normal1">"Delikanlı bir kaza olacak."</p>
				<p class="normal1">"Elveda."</p>
				<p class="normal1">Ellerini bıraktı. Hafif bir rüzgârın sesi duyuldu sessizlikte. Kimse konuşmuyordu. Kimse inanmıyordu ki, nasılsa birazdan vazgeçecekti.</p>
				<p class="normal1">"Vay adilere bak be !.."</p>
				<p class="normal1">"Küfür etme ama delikanlı gene şimdi ayıp yani."</p>
				<p class="normal1">"Ya bi sus bi amirim ya !.."</p>
				<p class="normal1">"......."</p>
				<p class="normal1">"Baba gel dedim, bak atlayacam diyorum."</p>
				<p class="normal1">İhtiyar direnmedi. Ellerini yüzüne sürdü, yürüdü sessiz. Delikanlının önüne gelince durdu, baktı ona usulca</p>
				<p class="normal1">"Böyle olacaksın işte aferim, gel dedim mi geleceksin. Başbakanı çağırsam gelir şimdi. Başbakan gelsin lan !"</p>
				<p class="normal1">"......."</p>
				<p class="normal1">Uzun uzun baktı babasına. Konuşmadılar. Kır saçlarına, yorgun ihtiyar omuzlarına, her şeyden habersiz uykulu gözlerine baktı, şefkatle eğdi başını yana doğru, gözlerine bakarken gülümsedi az biraz.</p>
				<p class="normal1">"Bak şimdi baba sana bir soru sorucam. Bilirsen atlamıcam tamam mı ?"</p>
				<p class="normal1">"......."</p>
				<p class="normal1">"Bana çarpım tablosunu ezberletmiştin ya baba, dört yaşımda."</p>
				<p class="normal1">Yüzüne çarpan ilk tokadı hatırladı. Sol camı çatlak gözlüğünü düzeltti hemen.</p>
				<p class="normal1">"Hatırlıyor musun baba ?"</p>
				<p class="normal1">İhtiyar yaklaştı. Çocukluğunu düşündü onun. Minik lacivert beyaz ayakkabılarını, minik yuvarlak gözlüklerini hatırladı ilk. Koyu kırmızıydı.</p>
				<p class="normal1">"Yedi kere sekiz ?"</p>
				<p class="normal1">Üç tekerlekli kırmızı bisikletini ilk gördüğündeki sevincini, gözlüklerinin ardında gözlerinin ışığını hatırladı onun.</p>
				<p class="normal1">Sol yanağında patlayan ikinci tokadı hatırladı delikanlı. Başı döndü, gözlüğünü düzeltti yine.</p>
				<p class="normal1">"Yedi kere sekiz, baba ?"</p>
				<p class="normal1">Susuyordu, bilse söylerdi. Kabakulak olduğunda geceler boyu ateşlenişini, ateşten hafifçe kırmızı tombul yanaklarını, küsmüş dudaklarını hatırladı. Karların üstünde sığırcıkların peşinden koşuşunu...</p>
				<p class="normal1">"Altı kere yedi ?"</p>
				<p class="normal1">Düştüğünü sonra, düşünce dönüp bakışını, kucağında uyuyuşunu yazlık sinema çıkışları...</p>
				<p class="normal1">"Beş kere sekiz, baba ?"</p>
				<p class="normal1">O zamanlar çok gençti, cahildi.</p>
				<p class="normal1">"Baba, beş kere sekiz ?"</p>
				<p class="normal1">İşleri iyi gitmiyordu, bir yığın borcu vardı, sinirliydi.</p>
				<p class="normal1">"Beş kere sekiz be baba..."</p>
				<p class="normal1"> </p>
				<p class="normal1">Geriye doğru uzaklaştı köprüden. Ellerini uzattı köprüye, babasına. Köprü kıpırtısız durdu öyle, babası kıpırtısız durdu. Delikanlı ince sessiz bir yağmurda düştü karanlığa. İhtiyar hafifçe başını eğip bakarken sulara, yumuk yumuk ellerini, ilk gülüşünü hatırladı onun.</p>

		</body>
</html>