<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_9"><br class="calibre3"/>Kapı<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">Uyandım, şaşkındım ama fazla değil. Zaten iki gündür aynı rüyayı görüyordum. Randevum varmış gibi karanlıkta acele acele Beyoğlu'nda bir otele yürüyor, orada o ihtiyar zayıf yüzlü adamla konuşuyordum rüyamda, bana bir anahtar uzatıyordu. Numarayı göremiyordum ama adamın yüzünü önceden hatırlıyordum. Oteli biliyorum. İki ay kadar önce kalmıştım bir gece, leş gibi sarhoştum, ara sokaklarda bir yerdeydi. Biliyorum Mario, bu anlatacaklarıma inanmakta zorlanacaksın biliyorum, ama beni tanırsın öyle hurafelere falan inanmam, palavraya da karnım toktur, karar verirken mantığımla duygularımı birbirine karıştırmam. Bu öyle bir şey değil Mario... Bu apaçık gerçek. Dinle şimdi.</p>
				<p class="normal1">Aslında hep rüyada gibiydim iki gündür. Ne üstümü başımı düşünüyordum ne bir şey. Yemek de yemiyordum, başım dönüyordu belki bu yüzden. Evdeki tek aynanın önünden geçerken bakamıyordum, ne göreceğimden emin değildim.</p>
				<p class="normal1">Kalkıp ışıkları yaktım hemen. Yine terlemiştim, mutfağa gidip yüzümü yıkadım, su içtim ama önce. Saate bakmadım vakit önemsizdi. Korkaklığın ve kaçınılmazın savaşında iki büklüm kıvrandım. Koridorda bir aşağı bir yukarı gidip geldim birkaç kere, korkaklıktan yanaydım, gitmek istemiyordum, ne işim vardı orada. Yapamadım, gecenin karanlığında aceleyle giyindim, çıktım.</p>
				<p class="normal1">Oteli düşümde bıraktığım yerde buldum. İçim soğudu görünce, gerçek ile düşün iç içe girdiği bu uğursuz gecenin içinde o, soğuk ince bir sisin ardındaydı. Kapının üstünde sarı ince neon ışıklı tabelada ismi yazılıydı. Biraz ötedeki şu sokak lambasının ölü ışığında, eskiden kalma kirli bir kartpostal kadar sarı ve esrarlıydı. Beni, gücü korkunç bir büyüyle çekti içine.</p>
				<p class="normal1">Kapıyı açıp içeri baktım, girmedim ama. İçerde her şey normal görünüyordu. Olağanüstü bir şey yoktu yani... Televizyon açıktı kendi kendine bir şeyler söylüyordu. İçerisi küçüktü, biraz ilerde otel görevlisi uyukluyordu. İçeri girdim. Sesli sesli öksürünce adam uyandı hemen, doğruldu. Doğrulunca yüzü aydınlanıverdi ışıkta. İkimiz de durduk bir süre öyle. Düşümdeki zayıf yüzlü ihtiyar otel görevlisi gülümsedi. Dönüp gitmek istedim, kaçmak istedim ne işim vardı gecenin bu vakti burada, bela mı arıyordum ?</p>
				<p class="normal1">Otel defterini imzaladım. Sonra düşümdeki zayıf yüzlü ihtiyar otel görevlisi, iki gece gözümün önünde sallanan anahtarı aynı arsız gülümsemeyle uzattı. Niçin gülüyordu ki bu adam şimdi ? Aslında gülmüyordu, sadece sırıtıyordu, yok tebessüm ediyordu ama olsun, niçin gülüyordu ki ?.. Arsız arsız sırıtıp sanki her şeyden haberi varmış gibi niçin uzun uzun bakıyordu gözlerimin içine ?.. Hastalıklıydı suratı... Ne kadar beyazdı... Ne kadar bilge ve beyazdı. İğreniyordum ondan, korkuyordum da... Kimdi ki ?.. Rüyalarımda ne işi vardı ?..</p>
				<p class="normal1">"Niçin gülüyorsunuz, komik bir şey mi var ?"</p>
				<p class="normal1">Demedim, demedim vazgeçtim, bu onun işiydi, belki herkese böyle, evet evet işte aynı böyle manasızca sırıtıyordu. Gece bitmek üzereydi, belki yüzü de onun için bu kadar beyazdı. Elim anahtarı aldı. Aklım bir yabancı uzaklığıyla elimi izledi. Merdivenleri bir düşte gibi çıktım.</p>
				<p class="normal1">413 numaralı kahverengi kapı karşımda duruyordu şimdi. Bütün kapılar gibi görünmesi şaşırtıcıydı. Daha fazla bekleyemezdim. Anahtar kapıyı istiyordu, kapı anahtarı bekliyordu. Koca bir açmazda birkaç dakika bekledim, yapamadım, aceleyle ve bir şey beni yakalayacakmış gibi ensemde duyduğum korkunun ürpertisiyle ve bu yüzden hep ardıma bakarak döndüm, uzaklaştım kapıdan, koridor ne kadar uzundu, koştum merdivenlerden, sokağa soluk soluğa çıktım.</p>
				<p class="normal1">Yapamazdım Mario. Düş kapının önünde bitiyordu, ya da ben düşü tam hatırlamıyordum. Tekinsiz geceyi evimde ve kendimi eskisi kadar güvende hissetmediğim yatağımda, kitaplarımın arasında korkumu saklayarak geçirdim. Seni aramak istedim, uyuyordun muhakkak. Düşü istedim, yok, düşten korktum aslında, uyumadım.</p>
				<p class="normal1">Öten ilk kuş sonra, duyduğum ilk kamyon sesi ve gün ışığı sonra cesaretimi biledi, anahtara dokundum. Çok geçmeden yine oradaydım. O diğerleriyle aynı görünen ama aynı olmayan, sanki yavaşça soluk alıp veren kapının önündeydim. O odaya girmeyi niye bu kadar çok istiyordum bilmiyordum, şimdi de bilmiyorum; ne bekliyordum ? Çekip gitseydim belki daha iyi olacaktı, hiç girmeseydim ama çok geçti. Kapı beni görmüştü. Ne demek kapı görmüştü ? Gidebilirdim. Bıraktığım gibi bekliyordu. Açsam açacaktım. Bir adım atsam yapacaktım.</p>
				<p class="normal1">Açtım. Kapıyı ardına kadar ittim. Günün ilk ışığıyla oda biraz aydınlıktı ışığı yakmadım. Bir otel odasında olması gereken her şey karşımdaydı, söyleyecek hiçbir sözü yoktu eşyanın, sıradan ve soğuktu. Başka bir şey bekliyordum ben. Sevmeye başladığım korkum yitti. Umudum bitti... Neye umudum bitti, bilmiyordum. Dolu dolu küfrettim kendime. Sinirlerim bozuktu salya sümük ağladım. Kendimi bütün ağırlığımla bıraktım yatağa. Ben öldüm Mario. O sabah yorgunluktan belki yenilip bütün kalelerimde, bütün direnişlerimde çözülüp düştüm o yatağa, debelenmedim hiç. Uyumuşum, ama bir ara uyandım. Kalbimin atışını odanın her yerinde duyuyordum. Tuhaftı. Durdu kalbim. Nefes alışımı da duymadım, ilişmedim önce, yorgundum yatarken hiç iyi görünmüyordum, rahatsız etmek istemedim kendimi, hiç kımıldamadım. Soğudum yavaş yavaş, öldüm Mario. Kendime dargın da yatmıştım üstelik, ona üzülüyordum. Kendimi hiçbir felsefeyle, bir tek düşünce kırıntısıyla bile beslemeden, kendime şöyle güzel bir duruş bile veremeden öldüm, pisi pisine öldüm Mario. Ne yapacağımı bilemeden, nereye gideceğimi bilemeden yanı başımda baş ucumda her şeye yarım öldüm. "Belki daha önce yapmalıydım bunu bu kadar geç kalmamalıydım" diye geçti içimden neden bilmiyorum. İşte o an Mario, o an işte tavanda, bütün yatağı kaplayan, tanıdığımı sandığım, bilmeden bir yerlerden hatırladığım o tuhaf yüzü fark ettim. Kımıldadı, korkmadım. Ne kadar yavaş kımıldadı hiç durmadan ama yavaşça değişti. Sayısız gözler korkunç hızlarla değişerek tek bir göz gibi görünüyordu. Ona dikkatle baktım. Annem gibi baktı. Soluğum yoktu, bedenim yoktu; ona baktıkça ona aktım. Bu garip yüzde özlediğim hiç görmediğim, bilmeden sevdiğim, hayal bile etmediğim yüzler gördüm. Her şeyin öncesini, her şeyin sonrasını gördüm. Bütün oluşların çıkardığı tek bir ses duydum Mario.</p>
				<p class="normal1">"İstediğin oldu" dedi ses.</p>
				<p class="normal1">"Dostlarına anlatacaksın. İnanmayacaklar. Sen sana inanmayacaksın. Kapının bir adım ötesinde, bilmek için değil, sormak için varsın."</p>
				<p class="normal1"> </p>
				<p class="normal1">Gitti. Koşarak indim merdivenlerden, ihtiyar otel görevlisini aradım oralarda, yalnız o biliyordu, gözleri tıpkı ona benziyordu. Herkes bana bakıyordu, herkes biraz ona mı benziyordu, belki onlar da biliyordu ne olduğunu, bana benziyordu, aslında sana da benziyordu Mario.</p>
				<p class="normal1">Islak sabah kaldırımlarında işe giden telaşlı insanlar arasında bir yabancı gibi telaşsız yürüdüm, bir rüyada gibi her şeye uzak, her şeye aykırı yürüdüm... Onu gördüm Mario, karşımda duruyordu, sen bazen onun gibi bakıyorsun, konuştu benimle, bir şey söylemeyecek misin ? Bir şey söyle Mario...</p>

		</body>
</html>