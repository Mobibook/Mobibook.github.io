<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_15"><br class="calibre3"/>Sen<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">Yıllar yıllar önceydi. Sabah erkenden uçar gibi geçtim Kadıköy'e. Eminönü'nde ne zamandır almak istediğim bir iki şey için dükkânlara bile bakmadım. Vapurda içim kıpır kıpırdı, gülümsediğimi fark etmesinler diye dudaklarımı saklıyordum. Bütün işleri çabucak hallettim. Üniversiteye kaydımı yaptırmak sandığım kadar uzun sürmedi. Öğle bile olmamıştı daha, koca bir gün önümde duruyordu, ortalık ışıl ışıldı. Kadıköy tarafına pek alışık değildim, ama artık biraz da bu taraflı olduğumu düşününce... Bilmediğim bu karşı yakalı sokakları tanımak için yürüdüm önce, bir kitapçıdan aklımdaki bir kitabı aldım, bir otobüse bindim, yüzümde aptal bir huzur sağa sola baka baka gittim, sonra inip yürüdüm yine, sonra bir başka otobüse binip Fenerbahçe'ye geldim. Saat ikiye geliyordu. Sıcaktı. Durgun denize bakan üzeri gölgelikli masalardan birine oturuverdim öyle, içimde iyi bir şeyler yapmış insanların rahatlığı. Bir sigara yaktım, olmadık hayaller kurdum deli deli. Karnım açtı, iki karışık tost ile bir çay söyledim. Kitabımın yirmi dördüncü sayfasında, ikinci tostumu ikinci ısırışımda gördüm seni.</p>
				<p class="normal1">Sen, bir hayal kadar beyaz, güneşte baştan ayağa ışıktın. On yedi yaşındaydın belki, belki on sekiz. Balköpüğüydü saçların, belki bir tesadüftü, balköpüğü bir Vosvos'un patlak ön lastiğine bakıyordun. Azıcık ağlamaklıydın. Az ötemde, masamdan biraz uzaktaydın. Seni seyrettim, sıcaktı, ortalıkta pek kimse yoktu, terliyordun...</p>
				<p class="normal1">Yanına gelince hiç düşündüğüm gibi düzgün şeyler söyleyemedim sana, ama yine de birlikte değiştirdik lastiği. Bütün beceriksizliğimizle değiştirdik. Kirliydik, bembeyaz elbisen berbat görünüyordu, ama sen hiç kimsenin gülmediği kadar güzel gülüyordun. Benim üzeri mavi beyaz şemsiyeli masada soğuk birer kola içtik sonra. Pek bir şey konuşmadık. Sihrin bozulur diye belki, adını bile soramadım sana. Sonra kolan tam biterken, ertesi gün saat ikide burada seni bekleyeceğimi söyleyiverdim. Ürkerek "olmaz" diyeceğinden, gözlerimi ellerimle kapayıp yavaş yavaş açtım. Oradaydın, gitmemiştin, gerçektin... Hiçbir şey söylemedin, dudakların titredi azıcık. Kolanı bitirdin, teşekkür ettin, gittin. Balköpüğü Vosvos'a binerken yalnız, yine hiç kimsenin gülmediği kadar güzel gülümsedin...</p>
				<p class="normal1">O gece hiç uyumadım. Balköpüğü saçların, gözlerin, gülümseyişin aklımda dolaştı durdu. Kalkıp iki bardak su içtim, yattım. Bir daha kalktım sonra bir şeyler yedim azıcık. Aklımda sen vardın. Sabaha karşı dalmış olmalıyım, kalktığımda saat on bire geliyordu. Banyo yaptım, en güzel gömleğimi giydim, babamı kandırıp arabayı aldım. Cumartesiydi, yine sıcaktı. Diğer köprü kalabalık olur diye yeni yapılan ikinci köprüden gidecektim. Acele ediyordum. İçimde, karnımın tam üstünde sınavlara girerken hissettiğim o tuhaf şey vardı yine.</p>
				<p class="normal1">Tam altı saat köprü yolunda kaldım. Kalabalık öyle uzundu ki ne olduğunu göremiyordum. Hiçbir yere gidemiyorduk. "Birazdan açılır" diyorlardı. İnsanlar arabalarından çıkıp ne olduğunu öğrenmeye çalışıyordu. Sıcaktı. "Kaza" diyorlardı; sonra, "Galiba yürüyüş varmış" dediler, "bir şeyleri protesto ediyorlarmış" dediler. Ne yapacağımı bilmiyordum. Arabayı bırakıp yoldan atladım sağa sola koştum ama... Ağaçların, tepelerin arasında koştum, geri döndüm sonra, "Birazdan açılır" diyorlardı.</p>
				<p class="normal1"> </p>
				<p class="normal1">a) Mavi beyaz şemsiyeli masada yoktun. Saat altıya geliyordu. Adını bile bilmiyordum. İçimi unufak eden gözlerini biliyordum sadece, ama sen yoktun. Sana benzer biri olur mu diye baktım yolun sonuna, sen yoktun.</p>
				<p class="normal1">On altı yıl geçti. Bu tarafta oturuyorum artık, arada bir yürüyorum o yolda, oturup bir şeyler okuyorum. Her zaman tatsız tuzsuz olmuyor insan, çok güldüğüm, kendimi zaman zaman çok mutlu hissettiğim anlar da oluyor hayatta, ama hiç olmadık bir an, dolmuşta giderken, ayakkabılarımı boyarken, bir filmi seyrederken bazen bir kitabı okurken seni hatırlıyorum birdenbire, içimde bir şey acıyor o zaman. Hiç evlenmedim. Yollarda şimdilerde iyice azalan balköpüğü Vosvoslara bakıyorum hâlâ, içimde onlarla bir şeyler azalıyor. Yüzüne bakabildiğim birkaç saniyede aklıma kazıdığım gülümseyişin silikleşiyor geçen yıllarla, seni kaybetmekten korkuyorum.</p>
				<p class="normal1"> </p>
				<p class="normal1">b) Mavi beyaz şemsiyeli masada oturuyordun. Saat altıya geliyordu.</p>
				<p class="normal1">Nasıl koştum sana. Nasıl anlattım neler neler olduğunu, öptüğümü yanaklarından hiç fark etmeden, herkes bakarken öyle şaşkın ve sen utanıp biraz yine hiç kimsenin gülmediği kadar güzel gülerken...</p>
				<p class="normal1">On altı yıl geçti. Günlerden pazar, gazetemi okuyorum salonda, çay içiyorum güzel güzel, sen buradasın işte, karşı odada bir şeyler ütülüyorsun, orada burada terliklerini görüyorum. Hiç olmayan bir şarkı uyduruyorsun beceriksiz ıslığınla, gülüyorum. Acelen var, bir yerlere yetişeceğiz yine. Güzel günler yorgunuyuz, sakız sardunyalarımıza, eşyamıza, üstümüze başımıza sinmiş dolu dolu sevgimiz. Güzel olan ne varsa oradan geçmişiz el ele izimiz kalmış, ellerim hâlâ eline âşık. Hoplaya zıplaya geçiyorsun koridordan, kimse bilmez senin o hallerini ben bilirim ama, hem neler... Şimdi bazı yorgun geceler yanımda uyurken sen, balköpüğü saçların dokunuyor yanağıma kokunu duyuyorum. Yapamadığım ve hiç yapamayacağım onca şey için bana hâlâ cesaret verdiğin ve aslında hiçbir şey yapmasan bile sırf burada olduğun için dokunmak istiyorum sana. Yarı uykularda, mavi beyaz şemsiyeli masada ben gelince bakıp gülüşün, o hep sende var olan, o beklenmedik her şeye karşı duruşun geliyor aklıma. Ne çok sevdiğimi söylüyorum sana usulca, bütün ömrümle akıyorum bende gizli sevdana, uyuyorsun.</p>
				<p class="normal1"> </p>
				<p class="normal1">c) Mavi beyaz şemsiyeli masada oturuyordun. On altı yıl oldu. Yıllar oldu gülümsemedin öyle. Birlikte yitirdik o inanılmaz gülüşünü, nasıl oldu bilmem birlikte bittik. O eşsiz gülümseyişini raflarda bir yerde bir kitabın arasına sıkışmış buluyorum bazen, Bodrum'dayız galiba, kuşlar uçuyor arkamızda, gün batıyor. Sonra hep sevmediğim şeyler geliyor aklıma, unutmak istediğim ama unutamadığım şeyler. O iki kaşının arasındaki dikine iki çizgi, sesinde bakışında o uzaklık, etrafında dönüp dönüp konuşamadığımız onca şey, bilip de itiraf etmediklerimiz, bilip de kendimize bile söylemediğimiz onca şey. Susuyoruz böyle, oyalanacak şeyler buluyoruz, haftalar aylar devriliyor film yorgunu akşamlarda konuşmasız... O en yorgun olduğun akşamlarda koca bir yenilgi görüyorsun bende, bakınca biliyorum. "Bu değildi" diyorsun, "böyle olmayacaktı..." Şimdi oturuyorsun salonda günlerden pazar, televizyonda bir eski zaman filminde eski aşkını, eski seni, eski beni arıyorsun, taze fasulye ayıklıyorsun bir yandan. Saçlarının boyası geçmiş biraz. Eskisinden çok temizlik yapıyorsun pazarları, ne bulursan siliyorsun, çarşafları eskisi kadar sık değiştirmiyorsun ama; aylardır oturma odasında yatıyorsun, horluyorum diye belki. Geç kalmış bir kabullenişle, öyle olmasını istemesen de artık biliyorsun ki aradığın ben değildim, "Belki de bendim" diyorum ben gözlerimle hiç konuşmadan, "bendim de olmadı işte yanlış bir şeyler yaptık, vakit var belki hâlâ, ikimiz de yorgun ve zaten üzgünken böyle, fasulye ayıklarken sen üstelik, birbirimize hiç yoktan bağırmayı unutmadığımız, doya doya kavga ettiğimiz, sonra sarılıp seviştiğimiz günlere döneriz belki yine denesek... Susmayız böyle..." "Hayır" diyorsun gözlerinle, "hiçbir yere açılmayan kapılardık biz, birbirimize kapandık, çoğalamadık azaldık hep..." Balköpüğü saçların bazen kızıl, bazen hâlâ balköpüğü, ışığın yok yalnız, birlikte söndük.</p>
				<p class="normal1"> </p>
				<p class="normal1">d) Saat ikide arkadaşlarınla alışverişteydin. Sonra sinemaya gittiniz. Belki unutmuştun. Belki hep gizli gizli sevdalı kaldın bana. Beni sordun Çingene falcılardan, belki bu yüzden bir gül bıraktı masama o Çingene kadın, gitti, sorarım diye hiç bakmadı... Ben hep sana sevdalıydım. Kocaman hiç konuşmayışlarımız vardı, hiç yaşanmayışlarımız, belki hep öyle kalsın istedin. Belki bizim bütün güzelliğimizdi hiç olmayışımız. Belki de bu yüzden sırf,</p>
				<p class="normal1"> </p>
				<p class="normal1">e) sen, hiç yoktun.</p>

		</body>
</html>