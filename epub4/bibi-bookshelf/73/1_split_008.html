<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_5"><br class="calibre3"/>Kuzguncuk Berberi<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="sagnormal">Mario Levi için</p>
				<p class="normal1">Anlatacaklarım hiç onun anlattığı gibi olmayacak... Yirmi iki yaşındaydım o zaman. Yazdı. Onun küçücük berber dükkânının önünde, geçen bahar diktiği salkımsöğütlerin yarı gölgesinde çay içiyorduk. Yine öyle duruyordu. İhtiyar yüzünde nedenini sormaya cesaret edemediğim o derin acı tütüyordu yine. Onu severdim, o bilmediğim derin yarası için severdim belki, bilmiyorum. Arada bir uğrardım öyle işte, uzun uzun konuşurduk. Bazen ben heyecanlı heyecanlı bir şeyler anlatırken yüzüme başka türlü bakarken yakalardım onu. Gözleri dolu dolu olurdu, anlamadığım bir şey olduğunu anlardım, soramazdım. Ellerini nereye koyacağını bilemezdi o zaman, gözlerini çevirip pudra kutularına, makaslarına, başka yerlere bakardı. O gün sordum...</p>
				<p class="normal1">"Anlat Yoel Amca ne olur."</p>
				<p class="normal1">"Kimseye anlatmadım."</p>
				<p class="normal1">"Bana anlat Yoel Amca."</p>
				<p class="normal1">Çayının son yudumunu bitirip kalktı. İçerideki demlikten taze çay doldurdu, her şey tamam mı içeride, yerli yerinde mi diye baktı, genç kanaryasının kafesine dokundu çıkarken. Geldi, sıkıntılı sıkıntılı oturdu sandalyesine. Yüzü dolu doluydu.</p>
				<p class="normal1">"Birini öldürdüm ben."</p>
				<p class="normal1">"Yoel Amca sen sineği bile öldüremezsin."</p>
				<p class="normal1">Çenesi titredi. Dudakları düştü çocuk gibi, başını eğip çayını karıştırdı ben görmeyeyim diye. Lafı değiştirir gibi canlı canlı anlattı.</p>
				<p class="normal1">"Burası o zamanlar böyle değildi... Bak şu sokağın ta üstünden ta buraya kadar ahşap sıra dükkânlar vardı. Karşıki fırının mis gibi ekmek kokusuyla uyanırdık sabahları. Demirli ahşap kapılar vardı, kepenkler vardı, besmeleyle açılırdı, her bahar boyardık... Islak dükkân önlerinde mahmur çıraklar oraya buraya koşuşurdu; bir Hasan vardı, manavın çırağı, mis gibi yapardı buraları, sonra evlendi gitti; sonra poğaçacı Ali geçerdi, sen hatırlamazsın poğaçacı Ali'yi."</p>
				<p class="normal1">Ne güzel anlatırdı... Onu dinlemeyi ne çok severdim... Serin gölgelikli ağaçlardan, döküntülü asmalardan, işlemeli ahşap kafeslerle sarkıtılmış sakaların, kanaryaların ötüşlerini, kapı önlerine atılan taburelere dükkân sahiplerinin esneye gerine keyifle kuruluşunu, tavlalarda zar seslerini, ince belli çay bardaklarında şıngır şıngır kaşık seslerini, o eski çayların lezzetini anlattı. Küçük cumbalı sarı evine baktı, dükkânına baktı. O derin acı çöktü yüzüne yine ağır ağır.</p>
				<p class="normal1">"Bu dükkânla üstündeki şu evi almak kolay olmadı... O üç küçük odada yaşamak kolay olur mu hiç... Sessizlikte... Böyle..."</p>
				<p class="normal1">İçerdeki iki koltuktan birine, duvar kenarındakine bakıyordu. Yutkundu. Neyi anlatmaya çalışıyordu anlamıyordum, sormadım ama, nasıl başlayacağını bilemiyordu bekledim.</p>
				<p class="normal1">"Karımla iki çocuğumu bıraktım ben... Şeyde bıraktım, toplama kampında. Bırakıp kaçmak... bu aşağılık adam için kolay olmadı çocuğum, anlamazsın, ben anlatabilir miyim bilmem... Söylemedim kimseye."</p>
				<p class="normal1">Sesi titriyordu, bembeyaz seyrek sakalı, kırılgan elleri titriyordu, saklıyordu ellerini.</p>
				<p class="normal1">"Başkası bunu yapabilir mi be ! Karısıyla iki çocuğunu ölüme bırakıp kaçabilir mi... Ben yaptım bak işte. Ben... Yoel..."</p>
				<p class="normal1">Onun o korkunç yalnızlığını anlayamazdım, onu daha çok seviyordum şimdi, susacak diye korkuyordum, susmadı. Yıllardır onunla yaşayan; kâbuslarına, geceyarıları haykırmalarına, damgalı, pranga izli kollarına ve uykusuz gecelerde ağlayan Yahudi dualarına anlayışla acıyan iyi huylu Fatma Teyze'yle nasıl evlendiğini öğrendim.</p>
				<p class="normal1">Zaman zaman avunmuştu. Yeni küçük sıkıntıları, felaketleri, eski büyük acılarının yaralarını sarmıştı, her şey az çok değişmişti, ama onlar, sesler... düdükler, paletler, kürekler, durup dururken, öyle kimse duymadan, kafasının içinde durmadan doğuran kanserler gibi yeniden büyümüştü hep...</p>
				<p class="normal1">"Akşam oluyor bak."</p>
				<p class="normal1">Birazdan küçük berber dükkânının uykulu öğle vakitleri, huzurlu akşamüstülerle yavaş yavaş zehirli bir akşama akacak ve onun zavallı aklını küçük cumbalı sarı evde bekleyen eski dostlarıyla gecenin içinde çaresiz ve yalnız bırakacaktı. Bunu anlayamazdım.</p>
				<p class="normal1">"Susma Yoel Amca."</p>
				<p class="normal1">İçinde ılık bir zehir gibi dolaşan dostlarıydı onlar artık... Adları, yüzleri yoktu. Hiç ummadığı gecelerde onunla yalnız kaldıklarında, hastalıklı bir titremeyle usulca sarıyorlardı onu, hep böyleydi... Ama geldiklerini bilirmiş Yoel Amca. İçinde bildiği bir sıkıntı olurmuş. Saç diplerinden ensesine uğursuz bir ürperti dalarmış, kasılırmış öyle, burnuna kanla karışık irin kokusu gelirmiş. Sonra kısacık bir an, kızının kokusu başını döndürürmüş.</p>
				<p class="normal1">"Öyle sesler duyarım ki çocuğum bazen, desem ki şöyledir, ama değil, anlatması zor, hem tuhaf tuhaf şeyler de görürüm... Karanlığın içinde iniltiler dolaşır, durmadan birileri fısıldaşır. Haykırmalar duyarım, kimse duymaz benden başka, çoğalırlar. Düdükler öter, düdükler..."</p>
				<p class="normal1">Duvarda küçük karaltılar büyürmüş. Kocaman olurmuş hepsi. Her birini tek tek tanıdığı kanı çekilmiş eller ahşap tavanlardan, köhne duvarlardan, karanlık böcekleri gibi çıkıp sevgiyle yüzünü okşarmış. Affeden son bakışlar görürmüş, "üzülme" diyen usulca, "yorulma artık, unut" diyen. Nefreti, korkusu boğazını sıkarmış işte o zaman. Göğsünde yapış yapış, koparıp atamadığı o tuhaf ateşten şeyle utancı yanarmış.</p>
				<p class="normal1">"Ellerim boğazımı sıkar ama nasıl sümük sümük olur ellerim, gece uzar ah nasıl..."</p>
				<p class="normal1">Yetmiş bir yaşında hâlâ, kimsenin bilmediği gecelerde yeniden kaçarmış... Yeniden, hayatını kurtaran çırılçıplak ölüler çukurunda onlarla çırılçıplak, ölüler yığınının içinde deri, kemik ve irinden oluşan mor soluksuz bedenlere sarılarak.</p>
				<p class="normal1">"Susma Yoel Amca."</p>
				<p class="normal1">Farklı deri rengini gizlemek için üzerine ifadesi umutsuz, son bakışları Tanrısız yüzleri çekerek saklandığı üç gün gibi saklarmış korkak bedenini.</p>
				<p class="normal1">"Üç gün o çukurda Tanrı'yı unutabilir insan..."</p>
				<p class="normal1">Onu hayata doğuracak sevgili ölüleri üzerine sevgiyle yığılırmış, omzundan aşağı bir göz akar, ayağı, patlayan bir karın boşluğunun içine kayarmış. Korkusu cesaretle susarmış ama. Artık Tanrı onu duymaz, oradan umut çıkmaz, orada kimse onu bulamazmış.</p>
				<p class="normal1">"Dualarım ağlar, beklerim, yeni bir şey olmaz..."</p>
				<p class="normal1">Bir sabah hiç beklemediği bir şey olmuş. Orta yaşı hayli aşmış, saçları hafifçe dökük, sarışın bir adam, sarsak adımlarla dükkândan içeri girmiş.</p>
				<p class="normal1">"Bana baktığı ilk anda onu tanıdım. Koehler... İlahî bir mucizeydi bu. Rudolf Frederick Koehler... Hafifçe döküktü saçları olsun, ıslak saçlarını hâlâ geriye tarıyordu, aynı eskisi gibi tarıyordu. Biraz şişmanlamıştı, yüzü kırış kırıştı ama oydu. Oydu. Yüzüm titredi."</p>
				<p class="normal1">Fark ettiğini sanmış. Kapı girişinde öylece bekliyormuş adam, istese çıkıp gidebilirmiş.</p>
				<p class="normal1">"Gitmemesi için ömrümü verirdim."</p>
				<p class="normal1">Tuzağa giren bir hayvan kadar tedirginmiş. İçgüdülerine güvenen gözleri dükkânda dolaşmış, gözlerinde donmuş Yoel Amca'nın.</p>
				<p class="normal1">"Ben, eski alışkanlıkla kaçtım. Kibar bir hareketle gülümseyerek, şöyle hiç konuşmadan, oturması için şöyle tıraş koltuğumu döndürdüm, işte böyle bak."</p>
				<p class="normal1">Oturmuş adam.</p>
				<p class="normal1">"Çenesinin altına dokunarak başını yavaşça geriye yatırdım böyle bak."</p>
				<p class="normal1">Artık rahat ve huzurluymuş. Radyoda dingin bir uvertür çalıyormuş.</p>
				<p class="normal1">Kanarya küçük aralıklarla tatlı tatlı ötüyormuş. Yoel Amca allak bullak. Yıllar sonra ona bu kadar yakın olmanın heyecanı yüzünü yakıyormuş, saklayamadığı bir titremeyle sarsıyormuş onu, aklında resimler çakıyormuş, nefreti çığlıkla yeşermiş içinde.</p>
				<p class="normal1">"Oydu. Buradaydı. Sabah güneşi oturduğu koltukta tatlı tatlı yüzünü yakıyordu."</p>
				<p class="normal1">Sakin olmaya çalışmış. Usturasını bilemiş. Bu işi her zamankinden daha yavaş, özenle yapıyormuş.</p>
				<p class="normal1">"Benimdi. Acelem yoktu. Gülümsüyordum."</p>
				<p class="normal1">Öyle mutluymuş ki... İhtirasla boğazına dokunmuş.</p>
				<p class="normal1">"Usturam elimdeydi. Yutkundum."</p>
				<p class="normal1">Kanarya susmuş. Zaman durmuş.</p>
				<p class="normal1">"Arkasına geçtim."</p>
				<p class="normal1">Dükkân sanki canlı gibiymiş. Duvarlar inip kalkıyor, sanki soluk alıyormuş.</p>
				<p class="normal1">"Başını iyice geriye yatırdım böyle."</p>
				<p class="normal1">Bu işi çok sakin yapmış. Derin bir nefes almış, aynada büyüyen kendi gözlerini görmüş bir an.</p>
				<p class="normal1">"Hiç görmediğim kadar korkunçtular."</p>
				<p class="normal1">Sonra birden olanca çabukluğuyla sol eliyle saçlarından çekerek diğer elindeki usturayla boğazını boydan boya yaran derin bir kesik atmış.</p>
				<p class="normal1">"Muhteşem bir manzaraydı."</p>
				<p class="normal1">Usturanın açabildiği derin yarığa hayranlıkla bakmış.</p>
				<p class="normal1">"Neredeyse bütün boynu kopmak üzereydi."</p>
				<p class="normal1">Tezgâhın önündeki büyük aynaya, tavana kanı fışkırıyormuş. Aynada dehşetle kendini görüyormuş adam. Yoel Amca'yı şaşırtan ve daha da neşelendiren bir çabayla koltuktan kalkmış. Düşmek üzere olan başını elleriyle düz tutmaya çalışırken garip hırıltılarla bu küçük huzurlu dükkânda yalpalıyormuş.</p>
				<p class="normal1">"Hıs hıs yapıyordu boğazı böyle, nefes almaya çalışıyordu nefes borusunu gördüm açılıyordu böyle, gülüyordum. Her taraf kandı."</p>
				<p class="normal1">Ilık sabah güneşi ve aynalarda daha da çoğalan ılık kanı bütün dükkânı kırmızıya boyamış, kırmızının bu dükkâna ne kadar çok yakıştığını ilk o an düşünmüş Yoel Amca.</p>
				<p class="normal1">"Düştü. Düşerken başı koltuğun koluna çarptı önce, sonra taş zeminde yere çarptı, tak diye çarptı, sekti yerde."</p>
				<p class="normal1">Eli, emirler yağdıran o pervasız, korkusuz, arsız ölümlerin kardeşi sağ eli bilinçsiz kas atımlarıyla titriyormuş. Birkaç komik hareketi sürekli tekrar ederek çırpınmış.</p>
				<p class="normal1">"Tahminimden çok çırpındı."</p>
				<p class="normal1">Daha da komik ve inanılmaz olanı tekrar kalkmayı başarabilmesiymiş. Başı yine komik bir açıyla duruyormuş. Son bir hırıltıyla yeniden düşmüş ve ölmüş.</p>
				<p class="normal1"> </p>
				<p class="normal1">Sustu Yoel Amca. Nefesim kesilmişti. Ne diyeceğimi bilemiyordum. Bana baktı biraz, sonra yeniden dükkâna baktı, yavaşça yutkundu, konuştu.</p>
				<p class="normal1">"Bana Türkçe sadece sakal tıraşı istediğini söyledi, yerde yatmıyordu, şaşırdım. Bunu iki kere söyledi, aklımdan geçenlerden ne dediğini anlamamışım. Baktım, usturamı bilerken kalmışım öyle..."</p>
				<p class="normal1">"Yani adamı öldürmemiştin değil mi Yoel Amca ?"</p>
				<p class="normal1">Cevap vermedi, duymadı sanki. Adam orada koltukta oturuyormuş işte. Yoel Amca yüzündeki tuhaf gülümsemeyi saklamaya çalışmış. Sonra vazgeçmiş.</p>
				<p class="normal1">"Gülümsediğimi niçin saklıyordum ki..."</p>
				<p class="normal1">Yüzünü yavaş yavaş sabunladıktan sonra, özenle, hiç acelesiz başlamalı tıraşa, diye düşünmüş. Adamın, kolundaki numarayı ve pranga izlerini rahatça görebilmesi için beyaz önlüğünü çıkarmış hatta. Bu sebeple adamın yanından ayrıldığında dükkânın kapısını kilitlemek ve kapalı yazısını kapıya yerleştirmek son anda aklına gelmiş. Tutkuyla tıraşa geri dönmüş.</p>
				<p class="normal1">"Numaramı fark ettiğinde yüzü kıpkırmızıydı."</p>
				<p class="normal1">Sakin olmaya çalışmış adam. Kuzguncuk'ta, şu küçük berber dükkânında ihtiyar bir Yahudi onu nereden tanıyacakmış ?</p>
				<p class="normal1">"Üstelik savaş biteli kaç yıl olmuştu. Yaşlanmıştı. Şimdi kimse onu tanımaz zannediyordu, öyle sakin sakin tıraşın bitmesini beklemek yeter sanıyordu. Ama ben, Yoel... Onu tanıyordum."</p>
				<p class="normal1">Dükkân gereğinden fazla sessizmiş. Usturalar, makaslar, taraklar, cam önündeki menekşeler, limon kolonyası, havlular, hepsi Yoel Amca'yı seyrediyormuş. Eski duvar saatinin sarkacı sanki her zamankinden fazla ses çıkarıyormuş.</p>
				<p class="normal1">"Çıtırtılar, usturamın sakalı kesen çıtırtıları çıtır çıtır kafamda büyüyordu. Terliyordu koca Koehler, fark ettim, terliyordu."</p>
				<p class="normal1">Bu güzel anı daha da neşeli hale getirmek isteğiyle Yoel Amca şarkılı bir ses tonuyla ve güzel Almancasıyla, Herr Koehler'in sıkılıp sıkılmadığını, onu rahatlatmak için başka ne yapabileceğini sormuş. Adının Koehler olmadığını, yanıldığını söylemeyi denemiş adam. İnkâr etmek faydasızmış.</p>
				<p class="normal1">"Sorumu şarkılı sesimle tekrarladım aynı böyle çocuğum. Hiçbir şey istemediğini söyledi, teşekkür etti. Sesi incecikti, nasıl kibardı nasıl, görecektin..."</p>
				<p class="normal1">Hiçbir şey istemediğini kısık bir sesle birkaç kere söylemiş. Teşekkür ederken sessizce ağlıyormuş.</p>
				<p class="normal1">"Onu niçin öldürmek zorunda olduğumu uzun uzun anlattım."</p>
				<p class="normal1">Arada bir kapıya biri geliyor, merakla içeri bakıyor, sonra uzaklaşıyormuş.</p>
				<p class="normal1">"Tıraşın yarısı bitmişti. Kıpırdayamıyordu, elleriyle koltuğu sıkıyordu."</p>
				<p class="normal1">Kesik kesik soluyormuş.</p>
				<p class="normal1">"Usturam boğazına nefesi kadar yakındı."</p>
				<p class="normal1">Usturayı sıkıyormuş Yoel Amca, elleri terliyormuş, eli usturaya geçiyormuş. Boynunda damarların atışını görüyormuş, yaptığı her küçük hareket karşılıklı aynalarda açık yeşil bir sonsuza çoğalıyormuş.</p>
				<p class="normal1">"Nefeslerimiz birbirine çarpıyordu. Kokuyordu. Ağır bir irin kokusu duydum, çürük et kokuyordu, o da duydu galiba, ikimiz de titriyorduk, içim taşıyordu, dayanamıyordum, bağırdım yardım et ! Gücüm yok yardım et ! Bana dayanma gücü ver... Ver !"</p>
				<p class="normal1">"Yoel Amca susma ne olur, şimdi değil..."</p>
				<p class="normal1">"Kızımı hatırlıyor musunuz Herr Koehler ? Nasıl hiç korkusuz dokundunuz ona, hiç azapsız, hatırlıyor musunuz kokusunu ?"</p>
				<p class="normal1">İniltiyle Koehler olmadığını tekrarlamış adam. Göğsü bir körük gibi inip kalkıyormuş. Terden sırılsıklammış ikisi de.</p>
				<p class="normal1">"Tanrımız aynı değil miydi Herr Koehler ? Kaç kere öldüm, düşündüm, öldüm kaç kere, aynı değil miydi ?"</p>
				<p class="normal1">Cevabı "Üzgünüm" olmuş. Gerçekten de üzgün görünüyormuş.<br class="chapter"/>"Kızımı anlattım. Ağlıyordu."</p>
				<p class="normal1">Upuzun saçların, güzel bedenlerin ne hale geldiğini anlatmış Yoel Amca. Adam nefes alıp vermekte artık iyice zorlanıyormuş.</p>
				<p class="normal1">"Kanı çekilmiş eller tahta tavandan, duvarlardan çıktılar hep, tanıyordum hepsini, üstümdeydiler, buramda, buramdaydılar !"</p>
				<p class="normal1">Duvarlar inip kalkıyormuş, kalabalıkmış, sesler duyuyormuş, sesler her yanındaymış. Yüzü mosmormuş adamın, ağzından salyalar akıyormuş. Huzursuz iniltilerle dükkânda çırılçıplak ölüler dolaşıyormuş. Üzerindeki beyaz örtüyü çekip atmış adam, gömleğini yırtmış.</p>
				<p class="normal1">"Karımın ellerime son dokunuşunu haykırdım, son bakışını haykırdım ona. Bak ! diye haykırdım. Bana bak !"</p>
				<p class="normal1">Binlerce haykırıştan kendi sesini duymuyormuş.</p>
				<p class="normal1">"Onların beni affedip affetmediğini bağırdım, bu çaresiz başımı ıslak alnına dayayıp bağırdım, ağlayarak bağırdım, tükürüklerim yüzüne saçıldı."</p>
				<p class="normal1">O da onun gibi bilmiyormuş... Susmuşlar...</p>
				<p class="normal1">Radyoda bir kadın uzaklardan gelen mutlu bir müziğin fonunda Zetina Dikiş Makineleri tavsiye ediyormuş. Kanarya hiç ötmüyormuş.</p>
				<p class="normal1">Koehler'i eski bir ambulansla götürmüşler. Kuzguncuk'ta ne işi vardı hiç merak etmemiş Yoel Amca. O olağanüstü günden sonra küçük berber dükkânı yine her zamanki berber dükkânıymış işte...</p>
				<p class="normal1">Baktım ona. Çayı küçük taburede soğuyordu. Korkunç yalnızlığına, bir suçlu gibi saklamaya çalıştığı ihtiyar ellerine, çocuk dudaklarına baktım. Ağlıyordu. Başımı alnına dayayıp ağladım onunla, ihtiyar yanağından öptüm... Burnumuzu çektik ikimiz de.</p>
				<p class="normal1">"Sen öldürmemişsin ki Yoel Amca."</p>
				<p class="normal1">Hiçbir şey demedi. İstemişti, galiba ona ağlıyordu. Benim hiç bilmediğim başka başka şeylere, hiç kimsenin ağlamadığı kadar güzel ağlıyordu.</p>

		</body>
</html>