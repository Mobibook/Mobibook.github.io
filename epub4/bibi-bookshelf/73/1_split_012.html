<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak2" id="calibre_toc_18"><br class="calibre3"/><br class="calibre3"/><br class="calibre3"/><br class="calibre3"/>Şeyh<br class="calibre3"/></h2>
				<p class="normal1">Dedemin anlattığına göre seneler evvelinde Anadolu yakasında böyle bir şeyh gerçekten yaşamış. O şeyhi ilk düşündüğümde ne çok korktuğumu hatırlıyorum. Gaz lambamızın ışığında kocaman burnu, sarığı odamızın duvarlarında uzamıştı. Dedem saçımı okşayıp "Bu bir hikâye" demişti, "unutma".</p>
				<p class="normal1"> </p>
				<p class="normal1">"İyi değilim ben, belki bir doktora filan gitmem lazım. Ama doktor çare olmaz bana Şeyhim, sana geldim. O bilir dediler, Şeyhim sen bilirsin, Allah aşkına yardım et. Olanlar, bu anlatacaklarım... Çok kötü, çok... Çok uykum var, uyumuyorum ama hiç, korkudan hep, gözümü bile kapamıyorum. Biri olsaydı yanımda daha kolaydı, yalnız yaşamak kötü şey. Dört gün geçti sadece, ama bittim ben, dört gecede bittim, halbuki yirmi üç yaşındayım daha. Ne kadar başkayım şimdi."</p>
				<p class="normal1">Odada ağır bir tütsü kokusu, ıslak halı, ıslak tahta kokusu vardı. Hafif karanlıktı, fazla eşya yoktu. Geniş bir sedirde oturuyordu Şeyh. Gençti, kehribar tespihini tutan sağ eliyle kara kıvırcık sakalına dokundu; bir şey düşündüğü belliydi. Başını öne eğdi hafif, kara kaşlarının altından diğerlerine baktı. Onlar, yerde duvar boyunca sıralanmış elleri dizlerinde dinliyorlardı.</p>
				<p class="normal1">"Leş gibi sarhoştum o gece, bir tek ben içmiştim Şeyhim, affet, orada, kendi evim var ya, işte orada. Yine böyle sıcaktı. Cinlerden, ruhlardan konuşuluyordu, masada ortada bir fincan ile harfler filan vardı, parmaklarımızı fincanın üzerine koymuştuk böyle. Konuşmuyorduk bekliyorduk öyle, sonra bir şey oldu, bilmiyorum, garip bir şeydi, anlatamam, bir sıcaklık hissi parmaklarımda, sonra kımıldadı. Biri itiyordu galiba, saçmaydı ama sinirlerim bozuktu, belki sarhoştum da ondandı bilmiyorum, saçmaydı, tutup duvara fırlattım onu parçalandı, hepsine küfrettim, dinlere, kitaplara, cinlere, topuna sövdüm, bu bana tuhaf bir haz veriyordu, 'İnanmıyorum işte' diye bağırdım. Şeyhim affet, şeytana uydum... İnanıyorum aslında Şeyhim, inanmaz olur muyum hiç... Tuhaf tuhaf baktılar bana, sonra kalktılar. O gece, herkes gidince, kapıyı daha kapadığım anda başladı her şey galiba. Ensemde bir ürperti hissettim, omzumdan kollarıma, burama, sırtıma doğru soğuk bir şey hissettim. Arkamdaydı. Birden arkama döndüm. Evde yalnız değilmişim, sanki orada, karanlıkta biri varmış gibi geldi, yoktu belki, ama vardı. Birdenbire artık sarhoş değildim, belki korkudandı, koridorda yürüdüm, yatacaktım aslında, yapamadım, evde bir şey vardı, yalnız değildim oradaydı, karanlıkta. Hemen çıktım.</p>
				<p class="normal1">Sabah oluyordu, denize yakın yürüdüm, biraz daha iyiydim aslında. Denizden ılık esinti geliyordu, serin serin yüzüme çarpıyordu, yazlıkçı evlerin pencerelerinde, balkon kapılarında tüller uçuşuyordu. İyiydim. Sıra sıra çay bahçelerini geçtim, tahta masalar, sandalyeler öylece duruyordu, toplamamışlardı, örtüler yoktu bir tek, bu şaştığım bir şey değildi aslında, hep böyle yaparlardı, şaştığım şey başkaydı. Uzakta, en sondaki çay bahçesinde, benim yaşlarımda bir adam sabahın o vakti masalardan birinde denize doğru oturmuş çay içiyordu Şeyhim."</p>
				<p class="normal1">Şeyh'in yüzü hareketsizdi. Odadakilerin bilmediği başka âlemlere bakıyor gibiydi gözleri, başka şeyler dinliyor gibiydi. Bu hali hayra alamet sayılmazdı, bilirdi odadakiler.</p>
				<p class="normal1">"Çayı nereden bulmuştu ki o saatte. Belki çayhanenin sahibiydi ya da orada çalışıyordu. Ona doğru yürüdüm. Bir sese ihtiyacım vardı, 'Konuşmak iyi gelir' dedim kendime. Selamlaştık, adını sordum 'Lem Yuled' dedi. Tuhaf bir isimdi, gülüştük, isminin ne kadar tuhaf olduğunu söylememe gerek yoktu, anlamıştı. Ona adımı söyledim, oturdum. Denizi seyrettik biraz, konuşmadık. Masanın yanında bir kedi duruyordu, daha önce fark etmemiştim, duman rengiydi, kuyruğu dimdik yukarı doğruydu, ürktüm. Gözlerini hiç ayırmadan gözlerime bakıyordu. Bu adam olmasa kaçardım oradan, onun yanında korkum azalıyordu. Oralarda hiç görmemiştim onu, halbuki çocukluğum oralarda geçmişti. Yakınlarda oturuyormuş, öyle dedi, çay bahçesinin hemen arkasında balkonu görünen sarı evmiş onlarınki. Kediler ne kadar çoktu. Kuyrukları dik dik, masanın etrafındaydılar. O, onları görmemiş gibi davranıyordu. Buralara pek gelmezmiş aslında. Ne kadar çoktular kediler Şeyhim, yandaki merdivenden ikişer ikişer iniyorlardı, yukarı çıkanlar da oluyordu ama, her defasında daha çoktular, bir telaşları vardı. Sanki benim bilmediğim bir şey biliyorlardı, bana bakıyorlardı, kuyrukları ne kadar dik, gözlerini ayırmadan gözlerime bakıyorlardı. Daha fazla oturamazdım orada, 'Yürüyelim biraz' dedim, kalktık. Konuşmadan yürüdük biraz, yola doğru, denizden, kedilerden uzağa. Yol kenarında yürüdük, hiç konuşmuyordu, ben de konuşmuyordum, böyle daha iyiydi. İşte o an içimde bir şey oldu, adını bilmediğim tuhaf bir şey. O da hissetti belki, yavaşça sola döndük, o an işte, koca bir kamyon, sesini hiç duymadığımız, belki fark etmediğimiz o kamyon içimizden geçti. Bilemiyorum işte, biz oradaydık ve o kamyon geçip gitti. Kamyonun arkasından bakakaldım. Ona döndüm sonra, yoktu. Çay bahçesine koştum, nefes nefeseydim, orada da yoktu, kediler de yoktu Şeyhim.</p>
				<p class="normal1">Aptal gibiydim, neler olduğunu anlamaya çalışıyordum, tekrar tekrar düşünüyordum, rüya filan değildi, yürüyordum işte. Sıcaktı. Dolaştım oralarda, eve gitmedim, sağa sola bakınca, bir iki insan görünce rahatlıyordum. Erkenciler kumsala iniyordu, tuhaf tuhaf bakanlar oluyordu, berbat görünüyordum herhalde, çayhanelerde masalara getirilmiş katlı katlı örtüler açılıyordu, orada bir çocuk taşlığı yıkıyordu, baktı bana, ondan da korktum, daha o saatte bile çok sıcaktı, midem bulanıyordu, terliyordum, eve yürüdüm. Eve girer girmez camları açtım, yattım. Daha iyiydim. 'Gece bitti' dedim kendime, o adamın kim olduğu, orada neler olduğu umurumda değildi, bana öyle gelmişti zaten, şimdi uyumam lazımdı iyiydim, 'Böyle abuk sabuk şeylere takılmak saçma' dedim.</p>
				<p class="normal1">Uyudum. Uyumuş olmalıyım, şimdi rüya mıydı bilmiyorum ama gözlerimi kapar kapamaz o kadını gördüm, yeşil bir hırka giyiyordu, kördü, görmüyordu, başını başka bir yere çevirince anladım bunu, bana baktığında gözleri gözlerimi deliyordu. Korkuyordum, gülümsedi, 'Korkma, sana haberlerim var' dedi, uyandım. Kapı çalıyordu, ona uyandım belki, koşarak açtım kapıyı, konuşacak birine ihtiyacım vardı. Karşımdaydı. Eski bir mezar taşı kadar yeşildi hırkası. Kanım çekildi, sırtımdan soğuk bir şey aktı, konuşamadım, öylece kaldım kapıda Şeyhim, kımıldamadım. İçeri yürüdü, oturdu. Görmüyordu ama hiç zorluk çekmedi otururken, büyülenmiş gibi oturdum karşısına, nefes nefeseydim. Yere bakıyordu, acı bir tebessüm vardı dudaklarında, ellerini kavuşturmuş gitmeye hazır gibi koltuğun ucunda oturuyordu, dudağındaki tebessümü hiç bozmadan sakinleşmemi bekledi biraz, benden sana zarar gelmez demek istiyordu belki. İnandım ona, sakinleştim, konuşmasını bekledim, 'haberlerim var' demişti ya Şeyhim onun için. Hafifçe başını kaldırdı, 'Onları yoruyorsun' dedi kalktı, 'üzülüyorlar' kapıya yürüdü, 'kızgınlığın seni azaltıyor' çıktı, merdivenlere yürüdü, 'nefretini unut' gülümsedi, 'affet' gitti... İnerken yeşil buğusuna bakakaldım... Sonra aklıma geldi, ayakkabılarımı giyip koştum arkasından, merdivenlerden koştum, soracak şeylerim vardı, konuşmam lazımdı, ama Şeyhim, Allah seni inandırsın, o yoktu, kimse yoktu...</p>
				<p class="normal1">Ne yapacağımı bilemeden saatlerce yürüdüm oralarda, sıcaktı, umurumda değildi, anlamaya çalışıyordum yürüdüm. Olanları anlatacak kimsem yoktu, kimsenin umurunda olmazdı, kimse inanmazdı, belki deliydim, anlamsız sözler söylerken buluyordum kendimi, abuk sabuk şeyler. Kafamda bir sürü şey vardı, hepsi birbirine karışıyordu, düzgün düşünemiyordum, beni mahvettiler, canıma okudular benim. Böyle değildim ben."</p>
				<p class="normal1">Soluk soluğaydı. Yardım ister gibi odadakilere baktı. Ne desin ? Belki başka bir şey diyecekti vazgeçti, anlatacağı vardı daha.</p>
				<p class="normal1">"Yürüdüm, az uzakta, çayhanenin arkasındaki o sarı evi gördüm. Birden hatırladım önceki gece olanları, tüylerim diken diken oldu, dün gece gördüğüm adamın eviydi, öyle söylemişti ya Şeyhim, yürüdüm oraya, biraz tereddütle kapıyı çaldım, artık ne olsa fark etmezdi. Bitmişim ben.</p>
				<p class="normal1">Yetmişine yakın bir adam açtı kapıyı, ürktüm azıcık, çünkü ona çok benziyordu. Kibarlığı bırakmadım, yirmi üç yirmi dört yaşlarında birinin orada oturup oturmadığını sordum, 'Oğlunuz olabilir' dedim, 'size çok benziyordu, dün gece konuşmuştuk' dedim. Yüzü titredi, 'Hayır' deyip kapıyı kapamak istedi, pek kibar bir davranış değildi bu ama umurumda değildi artık, ben de o zaman tuttum kapıyı böyle, olanları anlattım bir solukta, hemen orada kapı ağzında anlattım. Aceleyle anlattım artık, ben anlattıkça 'Allahım sen büyüksün' diyordu, Şeyhim aldırmadım, her şeyi anlatınca sustum. Beni içeri aldı. Oturdum, yalnız yaşıyordu, odada her şey, onun yalnız hayatını anlatıyordu. İçeriden elinde karısının resmiyle geldi. Uzun uzun anlattı hikâyesini. Yirmi beş yıl önce, daha bizim oralar öyle binalar, yazlık evlerle dolu değilken, bir yaz gecesi, bir önceki geceye düşen gece yani Şeyhim, yol boyunda yürüyorlarmış, hamile kadınlara iyi geliyor ya yürümek onun için, gündüz de yürümek için sıcakmış... Fark edemedikleri bir anda koca bir kamyon, Şeyhim, büyük bir şiddetle çarpmış karısına. Metrelerce ötede bulmuş onları, eşini ve karnından fırlamış çocuğunu. Lem Yuled 'doğurulmamış' demekmiş...</p>
				<p class="normal1">Artık sokaklar da, ev de bana dar. Geceyarıları sokak köşelerinde oturan yalnız adamlar görüyorum, karanlıklardan dönüp bana bakıyorlar Şeyhim, kediler çoğalıyor o zaman, kuyrukları dik dik kediler. Hangi sokağa girsem oradalar. Nefeslerini duyuyorum, yürürken, otururken arkamdalar. Dört gün geçti, saçlarımda beyazlar çıktı, Şeyhim bak... Bilmiyorum işte... Kaçamadım sana geldim, o bilir dedim, o çare olur."</p>
				<p class="normal1">Sustu. Odadaki herkes Şeyh'e bakıyordu şimdi. Şeyh oturduğu sedirde yavaşça kehribar tespihini çekiyordu. Dişlerini sıkıyordu, kızgın gibiydi, kara sakalı belli belirsiz titriyordu. Hafifçe sağına döndü. Yavaş yavaş konuştu.</p>
				<p class="normal1">"İyi çalışmışsın... Bizi sınadığını sanıyorsun şimdi, yalan söylüyorsun..."</p>
				<p class="normal1">"Olur mu Şeyhim vallahi..."</p>
				<p class="normal1">"Kes !"</p>
				<p class="normal1">Odada hiç ses yoktu. Hiddeti müthiş olurdu Şeyh'in, bilirdi odadakiler, Allah korusun korkunç olurdu. Alnında herkesin görmekten korktuğu o kalın damar gitgide belirginleşti, sağ gözünün altı yürek gibi üç kere attı. Yine yavaş yavaş konuştu.</p>
				<p class="normal1">"Yalan söylediğin anlattıklarından anlaşılmıyor... Ama ben biliyorum..."</p>
				<p class="normal1">Öyle korkunç baktı ki kara kaşlarının altından, delikanlının sesi dondu. Kesik kesik soluyordu Şeyh, gözünün altı atıyordu yine. Ağır ağır konuştu.</p>
				<p class="normal1">"Şimdi ben sana anlatacağım... Uzak bir hatıra... Dinleyeceksin... Doğru olup olmadığına karar vereceksin."</p>
				<p class="normal1">"Şeyhim izin verirsen..."</p>
				<p class="normal1">"Bismillahirrahmanirrahim... Seneler evveliydi... Bu şehirde değildim o vakit. İki haftadır o günü bekliyordum... Karşı evdeki adam, yeşil açıklığa bakan evinin geniş penceresinden yağmuru seyrediyordu. Görüyordum. Tedirgindi. Sabah posta kutusunda bulduğu tuhaf, olağanüstü yazıyı düşünüyordu herhalde, yazıyı ben koymuştum kâfirin kutusuna. Karanlık bir öğle sonrasıydı. Öğle namazından sonra. Ekimin ilk günüydü. Daha bitirmediği çayını, sehpanın üzerindeki gazetesinin yanına bıraktı, telaşsız adımlarla arka odalarda kayboldu. Çok geçmeden, hırkasını giymiş olarak elinde çayıyla pencerenin önündeydi. Bu sefer oturmadı. Alıştığı hüzünlü ve sefil yalnızlıkla yağmuru seyretti. Kimse sevmiyordu onu, biliyordum. Yalnızdı, radyosu hep açıktı, yeşil lambasını görüyordum. Dürbünüm radyonun sesini duyuramıyordu elbette, ama geniş pencereli odanın ayrıntılarını görmemi sağlıyordu. Yüzüne baktım. Yazıyı düşünüyordu. Yazı ne kadar da tuhaftı. Değil mi kâfir...</p>
				<p class="normal1">En dış mahallede, geniş, yemyeşil açıklığın ayırdığı karşılıklı iki evdi evlerimiz. Uzakta bir ilahî çizgi gibi uzanan ormanın başladığı geniş açıklığa bakan son iki evde oturuyorduk. İki hafta önce komşusunun cenazesinde tanışmıştık. Oraya yeni taşınmıştım, karşı pencerede arada sırada gördüğüm bu tanıdık yüzle konuşmak istemiştim biraz, komşuluk hatırına sevaptır diye. Meğer moruk kâfirin tekiymiş, bunları Allah da affetmez. Bütün gün yüce Rabbim ve ilahî takdirin gücüyle alay etti. Komşusu yakın arkadaşıydı, nasıl öldüğünü bilmeyişi onu daha da geveze yapıyordu. Yemin ederim ki, aslında bu tür insanlara karşı değilim, Allahlarından bulsunlar.</p>
				<p class="normal1">Kısa çimler üzerinde bir anda beliren küçük gölcüklere baktı. Kendi kendiyle konuşuyordu ya da şarkı söylüyordu, bilmiyorum. Yağan rahmetle başka görünen yeşili, siyahı, kahverengiyi, koyu sarıyı, mübarek yapraklardaki turuncuyu, kızılı, yandaki evin tavuk kümesini seyretti. Gölcüklerde patlayan damlaların balonlarına baktı, yazıdan başka şeyler düşünmeye çalıştı herhalde Allahsız.</p>
				<p class="normal1">Sonra nihayet, onu yakaladığımı anladım. Artık kaçamazdı. Oraya bakıyordu işte, tam oraya, istediğim yere, görmemesi imkânsızdı. Çimlerle kaplı açıklığın ortasında daha önce fark etmediği tuhaf şeyi gördü. Gördüğünü anladım çünkü gidip sehpanın üzerinden gözlüğünü aldı. Hep aynı yere dikkatle dönüp dönüp baktı... Oraya... Hırkasını giymek için yatak odasına gitmeden önce de o orada mıydı bilmiyordu tabiî. Ama şimdi oradaydı. İleride, o küçücük su birikintisi içinde yüzen, beyaz bir sayfa... Gördüğü o şey, öteki renklere o kadar aykırıydı ki gözünde patlıyordu. Sabah olanları hatırladı herhalde. Sayfayı daha iyi görmek için gözlüğünü çıkarıp gözlerini kıstı, yeniden taktı gözlüğünü. Şimdi bu beyaz şey, bütün bütün yağmur yüklü renkler içinde daha da katlanılmazdı. Bakışlarını odasında gezdirdi biraz. Sonra, unutmaya çalışarak, kuzeyli bulutlara, uzak ormanın cetvel gibi mübarek çizgisine baktı. Hayır. İşte hâlâ oradaydı. Rahatsız edecek kadar beyazdı. Yakalanmıştı bir kere.</p>
				<p class="normal1">Çayını yine sehpaya bırakarak öteki odaya gitti. Tahmin edebiliyordum. Her şey, Allah'ın izniyle, düşündüğüm gibi oluyordu. Sabah posta kutusunda bulduğu garip yazıyı buldu ve herhalde korkak bir fısıltıyla yeniden okudu.</p>
				<p class="normal1">'Ve adam okudu. Ve Kuzgun iki kez öttü...'</p>
				<p class="normal1">Yazıyı okuduğu ilk anda öten kuzgunu duymuştu. Bu saçmaydı, biliyordu. Kuzgunlar hep öterdi. Hey mübarekler ! Eski bir kâğıda yazılıydı kelimeler. Geçen birkaç saat içinde biraz silinmişti. Adam, elinde eski bir dürbünle döndü. Evden biraz ilerideydi gölcükler. Beyaz sayfa en küçük gölcüğün ortasındaydı. Dürbünü gözlerine yaklaştırdı. Soluğunu tuttuğunu anladım. Ben de tuttum soluğumu onunla. Sayfada irice harflerle başlayan bir cümle vardı, dürbünü sayfanın üzerinde birkaç kez titredi.</p>
				<p class="normal1">'ve o e...' okuyamadı.</p>
				<p class="normal1">Okuyamazdı Allahsız, okuyamaması için son harfleri diğerlerinden küçük ve biraz da çirkin yazmıştım. Kapısına bırakılan ve sonra rüzgârla uçan önemli bir not olabilir miydi acaba, merak ediyordu tabiî. Sabah okuduğu yazıyla ilgili olması ihtimali saçmaydı. Pencerenin önünde kararsız birkaç adım attı. Sonra yağmurluğu ve şemsiyesiyle çıktı. Anlatamayacağım bir keyifle izliyordum onu. Rahmet pencerede göründüğünden daha hızlı yağıyordu. Şemsiyesini iki eliyle tutarak zor yürüdü. Oraya varınca beyaz sayfayı almak için eğildiğinde irkildi. Nasıl korktu kâfir. Suyun üzerinde yüzen sayfada 've o eğildi...' yazıyordu, ben biliyordum tabiî. Adam bir an için taş gibi kaldı. Kâğıdı almak için eğildiğinde okuduğu bu tuhaf cümlenin dehşetiyle kanı çekildi. Ona dokunacak gücü yoktu. Doğruldu, kararsız adımlarla rüyada gibi acelesiz evine yürüdü.</p>
				<p class="normal1">Adam, yeşil açıklığa bakan penceresinden beyaz sayfaya bakıyordu. Saatlerce orada öylece durdu. İki karşı evde öylece durduk. O küçücük birikintide beyaz sayfa, bir hayalet gemi gibi çağırıyordu onu, Allah'ın kudretiyle çağırıyordu. Hiçbir şeyin önemi yoktu artık. Yalnızca adam ve beyaz sayfa vardı. Beyaz sayfa ve adamı bağlayan şey vardı.</p>
				<p class="normal1">Allah'ın kudreti nelere kadir. Sorular soruyordu biliyordum. Korkmalı mıydı ? Seçilmiş miydi ? Sayfayı seyrediyordu. Sayfa bilmediği bir tutkuyla çağırıyordu. Rahmet hızla yağıyordu. Birden her şey durdu. Adamın dudaklarını gördüm. Şeytan'ın fısıltısı kadar uğursuz ve kendinden olmayan bir sesle iki kelimeyi mırıldarken ruhunun son ışığı da kâğıda esir düştü. 'Arka sayfa...'</p>
				<p class="normal1">Adam arka odalarda kayboldu. Belki birkaç sefer yüzünü yıkadı. Yaşadığı bu olağanüstü günün esasında diğer günlerden farksız olduğuna inanmak istedi belki. Bilemiyordum. Yine sorular sormuştur kendine. O kâğıdı orada hiç görmeyebilirdi. Oraya hiç gitmeyebilirdi. Dışarıdaki açıklıkta, küçük bir su birikintisinde küçük bir kâğıdın arka yüzünde ne yazdığı önemli miydi ? Belki arka sayfa boştu. Evet ya, belki de boştu. Belki de bu önemsiz şeyi unutup, sehpanın üzerinde bekleyen gazetesine dönmeyi düşünmüştür. Başvekil o gün yine abuk sabuk şeyler söylemişti. Benzine yüzde bilmem kaç zam yapılmıştı. Haber mi yoktu ?.. Fakat bu, yaşadıkça o arka sayfayı düşünmek anlamına geliyordu, oraya gidip o sayfayı okumaktan başka hiçbir şey, çalınan ruhunu bu tutsaklıktan kurtaramazdı o sefilin. Kolay mı öyle kaçmak ? Allah'ın takdiri bu, kaçılmaz sefil ! Allah'ın belası yapışacak yakana daha dur, o kokuşmuş kafanı sokup sokup çıkaracaklar kazanlara, cehennem zebanileri derini yüzecek, cayır cayır yanacaksın ! Kaçılmaz ! Kaçılmaz yüce Rabbimin kudretinden ! Şaka mı bu it !"</p>
				<p class="normal1">Hiddetinden titriyordu Şeyh. Gözleri karşı duvarda bir yeri deliyordu.</p>
				<p class="normal1"> </p>
				<p class="normal1">"Dede korkuyorum !"</p>
				<p class="normal1">"Korkma çocuğum, bu yalnızca bir hikâye."</p>
				<p class="normal1"> </p>
				<p class="normal1">Boncuk boncuk ter birikmişti alnında Şeyh'in, soluklandı biraz. Yanındaki sehpada duran sudan bir yudum aldı. Bardağı bırakırken elleri daha az titriyordu. Ağır ağır baktı odadakilere, ağır ağır konuştu.</p>
				<p class="normal1">"Çıktı... Yazıya bakmak için... Bunu yapacağını da biliyordum... Geniş açıklıkta yürürken ruhsuz elleri rüzgârda uçuşan yağmurluğunu tutuyordu. Bunu alışkanlıkla yapıyordu, ıslanmak umurunda değildi esasında. Suyun üstünde hafifçe gezinen sayfaya ulaşınca ilk cümleyi yeniden okudu. 've o eğildi...' Harfler sayfada suyun etkisiyle biraz silinmişti belki. Dakikalarca ayakları dibindeki bu tuhaf cümleyi kımıldamadan seyretti. Karanlık iyice bastırmıştı. Namazı kaçırdım onun yüzünden, günahını Allah ona yazsın. Islak sayfanın arka yüzünde birkaç harfin karaltısını zor görüyordu. İçindeki kavgayı bitirdi. Eğildi, sayfayı suyun üzerinde yavaşça çevirdi. Yok olmak üzere olan iki kelime okudu.</p>
				<p class="normal1">'ve öldü...'</p>
				<p class="normal1">Doğruldu. Bu bir şaka olmalıydı ya da kendisiyle ilgisi olmayan bir şeydi. Soğuk soğuk gülümsedi. Sonra birden, sanki kötü bir şeyin farkına vardı. Gök uğulduyordu. Uğursuz bir şey hatırlamış gibi yüzü gerildi. Rabbim boğazına sarıldı tabiî. Korkuyla ve bütün gücüyle eve doğru koşmaya başladı. Koş kâfir ! Bağırıyordu. Şimşek hızında bir yağmur yağıyordu. Sarsak bedeniyle sağa sola şaşırtmaca adımlar atıyordu, bir an duruyor, sonra gitgide azalan gücünün imkânsız gayretiyle yine eve doğru koşuyordu. Ha gayret kâfir ! Ona bir hayat kadar uzun gelen koşusunda her adımını izledim. Geniş açıklıkta yapayalnızdı. Yüce Rabbim terk etmişti onu. Allahım bizi terk etme ! Yağmurla günah akıyordu üzerinden, tiksiniyordum. Düştü. Şaşırmadım. Korktuğu gibi bir yıldırım onu o anda çarpsaydı da şaşırmazdım. Yerde kaçtığı tarafa döndü. Patlayan şimşeklerde yukarı bakan çaresiz yüzünün aydınlanışını gördüm. Ellerini kaldırıp yalvaran haykırışında terini, tükürüklerini, gözyaşını yağmurdan ayırdım. Dua edersin değil mi Allahsız ! Sevimsizdi, şaşkındı. Küçüktü, pişmandı. Dua et tabiî, melun ! Şimdi mi geldi aklına ? Bütün günahkâr kullar kadar korkaktı... Umudunu kaybetti tabiî... Aczinin boşluğunda kıvranıp ufaldı, sessiz, son bir secdede, son bir şimşeğin çakışını bekledi... İğreniyordum. Seyrettim onu... Dakikalar sonra kalktı, acelesiz adımlarla eve yürüdü.</p>
				<p class="normal1">Geniş pencereli odasında koltuğa yığıldı. Sırılsıklamdı. Yağmurluğunu çıkarmamıştı, sol eliyle hâlâ yakasını tutuyordu ve herhalde Cenabı Allah'a 'ne kadar inanmadığını' soruyordu kendine...</p>
				<p class="normal1">Sonrası bildiğiniz hikâye cemaati Müslimin... Yalnız onun için hazırladığım ölüm, komşusunun ölümünden ve diğerlerinden farklıydı. Unutmayın. Bunları Allah da affetmez."</p>
				<p class="normal1">Sustu. Kehribar tespihini yavaşça çeken sağ eline bakıyordu şimdi. Alnı terliydi, o muhteşem damar ışıyordu yarı aydınlıkta. Odada bir tek tespihin sesi duyuluyordu. Karşısında elleri dizlerinde oturan delikanlı titriyordu.</p>
				<p class="normal1"> </p>
				<p class="normal1">"Delikanlıya bir şey yapmış mı dede ?"</p>
				<p class="normal1">Yüzüme sıcacık bakıp gülmüştü. "Kim bilir" demişti. "Belki de ensesine şaplağı indirmiştir, hele bir de yemekte mızmızlanıyorsa vay haline."</p>
				<p class="normal1">O zaman, mutfakta pişen kapuskanın kokusunu, pilli radyomuzda ağır ağır çalan incesaz heyetinin eski taş plakları andıran uzak sesini tatlı bir uykunun rehavetinde duymuştum.</p>

		</body>
</html>