<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_13"><br class="calibre3"/>Vefa<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal2"><br class="calibre3"/>Sahne 1</p>
				<p class="normal1">Evi bulması zor olmamıştı sanırım. Adliye binasını geçince Hayırlı Sokak, soldan üçüncü binaydı işte. En üst kat... Kapıyı çaldığında ben ortalığı topluyordum. Çok tuhaf bir şey vardı midemde, biraz huzursuzdum galiba, yıllardır görüşmemiştik ne de olsa. İki kere çaldı.</p>
				<p class="normal1">"Hoş geldin Vefa... Her taraf dağınık, kusura bakma..."</p>
				<p class="normal1">"İncir tatlısı aldım, seversin... Hiç değişmemişsin..."</p>
				<p class="normal1">"Olur mu hiç, şu halime bak..."</p>
				<p class="normal1">"Aynısın... Yani biraz kilo almışsın o kadar. Kaç yıl oldu ?"</p>
				<p class="normal1">"Yirmi üç yıl... Bilmiyormuş gibi..."</p>
				<p class="normal1">"Saçın da beyazlamamış benim kadar, telefonda sesimi duyunca hatırlamadın ama."</p>
				<p class="normal1">"Kim ulan bu herif dedim."</p>
				<p class="normal1">Gülüştük. Sırtıma vurdu eskisi gibi. Biraz sustuk. İki koca herif, o kadar yıl sonra... Dar koridordan içeri doğru yürürken, galiba ikimiz de söyleyeceklerimizi düşünüyorduk. Aslında kapı çalmadan konuşacak bir sürü şey düşünmüştüm, aklıma bir sürü şey gelmişti. Ama şimdi kelimeler çıkmıyordu. İkimizin de gizli gizli korktuğu şey oluyordu, ıslak kediler kadar rahatsızdık işte. Birbirimize tam olarak bakmıyorduk, üstümüzde başımızda sevmediğimiz, saklayamadığımız bir şey sırıtıyordu. Salona girince kanepeyi hemen hatırladı. Bana geldiği geceler bu kanepede uyurdu, yalnız onu şimdi eski odamdaki gibi cam kenarına yakın değil, kapıya yakın koymuştum. Deri koltuğu, çalar saati, şimdi üstünde kitaplar yığılı duran "Auer" marka sobayı da hatırladı.</p>
				<p class="normal1">"Na'ber..."</p>
				<p class="normal1">"İyidir."</p>
				<p class="normal1">Ne söylenirdi ki yıllar sonra böyle birdenbire ? Önce evi gezdirecektim. Burası salon, burası mutfak demeyecektim, eskiden öyle diyenlerle dalga geçerdik de onun için. Üniversiteden arkadaşlar sorulabilirdi mesela, bunu belki o da düşünmüştü önceden, sonrası gelirdi nasıl olsa. Kitaplardan filan konuşurduk. Yine de önce etrafa bakınmak daha iyiydi ama.</p>
				<p class="normal1">"Evin çok güzel ama güle güle otur."</p>
				<p class="normal1">Ayaktaydık. Kapıya yakın duruyordu, önceden hesaplayamadığı bir hareket sıkıntısında elleriyle uğraştı, koyacak yer bulamadı onları sonunda ceplerine soktu.</p>
				<p class="normal1">"Sağol, gel bak bu tarafa, balkona gel."</p>
				<p class="normal1">"Ooo... Manzara harika, masayı da kurmuşsun mis gibi, rakımız, mezemiz... Pancar turşusuna da bayılırım, hatırladın mı yoksa, kokusu öldürür adamı şu meredin."</p>
				<p class="normal1">"Dur yahu, daha erken."</p>
				<p class="normal1">"Ne erkeni be ölmüşüm açlıktan."</p>
				<p class="normal1">"O zaman dur şu mangalı ateşleyelim biraz."</p>
				<p class="normal1">"Ne yapıyoruz abi ?"</p>
				<p class="normal1">"Tekir."</p>
				<p class="normal1">"Tekirin ızgarası mı olur be !"</p>
				<p class="normal1">"Olur olur, bak gör şimdi."</p>
				<p class="normal1">"Eyvallah... Balkonda bu iş başka zaten, hadi sıhhatine."</p>
				<p class="normal1">"Dolaptan buz getir o zaman."</p>
				<p class="normal1">Balkon henüz aydınlıktı. Aslında hemen oturduğumuz iyi olmuştu. Hafiften lodos başlamıştı ama olsun, önemi yoktu. Şimdi daha iyi hissediyorduk. Oturunca işler daha kolaydı. Masayla meşguldük. Rakıya buz, tabağın kenarına iki çatal haydari... Korktuğumuz gibi olmamıştı. Aynıydı işte... Eskisi gibi yani...</p>
				<p class="normal1">"Telefonu babandan aldım. Yürüyorum Kadıköy'de, baktım bir adam, babana çok benziyor, 'Ulan bu bizimkinin babası olmasın' dedim. 'Amca' dedim 'merhaba, ben Vefa, üniversiteden'. Tanımadı önce tabiî adamcağız, 'Hani gelip gelip sizde kalırdım bazı akşamlar' dedim. Güldü o zaman, konuştuk biraz ayaküstü, aldım numarayı."</p>
				<p class="normal1">"Aradı babam, söyledi, o akşam aramadın ama."</p>
				<p class="normal1">"Düşündüm biraz, arasam ne olur, bunca yıl geçmiş, ne konuşuruz ?"</p>
				<p class="normal1">"İyi yaptın aradın boşver, iki laf ederiz işte."</p>
				<p class="normal1">Koca bir yudum aldı rakısından. Koca bir sessizlik oldu. Tuhaf bir şey vardı ortada öylece duran, masada, havada, ikimizin arasında, ağır bir şey... Sanki anlaşmış gibi, ikimiz de irili ufaklı, sıra sıra uzayıp giden kirli, martılı damların ötesine baktık konuşmadan bir şeylere sıkıntılı. Karşı evlerin çatılarının hemen bittiği yerde deniz incecik bir çizgiyle görünüyordu ya, oraya bakıyorduk, sanki önemli bir şey varmış gibi. Karşıda, çirkinliklerini hiç saklamayan arka cepheleri binaların, küçük küçük kımıldadı. Kirli saman sarısı bir balkonda bir kadın, taze fasulye ayıklıyordu. Tülleri hafif kıpırtılı pencerelerden çatal bıçak sesleri, akşam haberleri duyuyorduk. Kırlangıç sesleri, futbol topu sesleri... Sesi hiç duyulmayan bir mavna küçücük aktı damların arasından. Sessizlik büyüdü.</p>
				<p class="normal1">"Çakmağı nereye koydun ?"</p>
				<p class="normal1">"Mangalın yanında bak."</p>
				<p class="normal1">"Evlendiğini duymuştum."</p>
				<p class="normal1">"Beceremedik Vefa, şimdi böyle oturuyorum işte."</p>
				<p class="normal1">Ateşe bakıp maşayla karıştırdım biraz, böyle bir şeye hiç gerek yoktu aslında.</p>
				<p class="normal1">"Boşver, hiç fena değilsin işte, evin güzel, üniversitedeymişsin bak ne güzel, bir de kitap yazmışsın yeni, baban söyledi. Onca okuma seni yazar etti sonunda yani, yakında adın duyulur."</p>
				<p class="normal1">"Adı duyulmamış bir yığın yazar var Vefa, hem kimse basmıyor kitabı..."</p>
				<p class="normal1">"Yok abi, bak görürsün, tanımazsın bizi yakında."</p>
				<p class="normal1">O da biliyordu bal gibi. Balkonun ışıklarını yaktık, gerek yoktu ama yaktık işte... İş olsun diye, araya başka bir şey girsin diye. Rakısında sigarasında dolaştı parmakları, parmakların eskimiş Vefa, demedim ben.</p>
				<p class="normal1">"Sivrisinek yok bu sene pek."</p>
				<p class="normal1">"Yok."</p>
				<p class="normal1">Tuhaftı bu hissettiğimiz, bir ait olmayış, bir iğretilik, bir "orada iyi durmayış"tı. Bu, eskimiş eşyaların üzerine sinen, ne yapılsa çıkmayacak hüzün gibi bir şeydi. Konuşmadan çatılardaki martıları seyrettik yine. Adını anmadığım eski karımı düşündüm. Onunla da böyle, konuşmak isteyip isteyip konuşamazdım hiç, bir şeyler büyürdü içimde, sonra şangırtıyla kırılırdı, üstümde yine aynı ürkeklik, yine ne halt edeceğimi bilemeyiş, bu azalış... Bir şeyler mırıldadı.</p>
				<p class="normal1">"Küçüklüğümde babam uzak yolculuklardan döndüğünde de gene böyle olurdu..."</p>
				<p class="normal1">Burada susacağını biliyordum, yine yapmıştı işte. Söylemesi zor şeyler olduğunda bunun gibi laflar mırıldanır sonra susardı. Ama bir gece susmayıp anlatmıştı. Babası koltuğuna oturup hiç konuşmadan uzun uzun bakarmış ona... Derslerinden bahsetmek istemezmiş Vefa, arkadaşlarından da. Başka şeyler söylemek istermiş ama, bir türlü söyleyecek kelime bulamazmış, babasının insanı delen bakışlarından korkarmış, aslında hep öyle susmaktan korkarmış... "Öyle canımı acıtan bir sessizlik olurdu ki orada bitmeyi isterdim" demişti. Ne kadar üzgün bakmıştı. "Kırdığım cep saatinden, annemle mutfakta gördüğüm amcadan bahsetmem yasaktı" demişti. Sesi zor çıkmıştı söylerken. Çünkü onlar kabahatmiş, annesi öyle söylemiş, öyle bir bakmış ki annesi mutfakta o gün, bütün kelimelerini unutmuş Vefa. Sonra soğuk bir çarşamba sabahı, ayrılıkla biten siyah beyaz filmlerin son karelerinde incecik yürüyen siyah saçlı kadınlar gibi yürüyüp gitmiş, ardına hiç bakmadan, öyle su gibi akmış evlerin arasından. Vefa camlarda bakakalmış, kocaman bir çığlık boğazına düğümlenmiş, susmuş... Cep saatini kırdığını, annesiyle mutfakta gördüğü o adamı babasına söylemiş mi hiç soramadım... Annesini affetmiş mi sormadım... Şimdi camlarda bakakalan o küçük çocuk gibi yine, susuyordu.</p>
				<p class="normal1">Bir şey yapmak lazımdı ya, kalkıp mutfağa gittik, gidip iki küçük soğan ile limon getirdik iş olsun diye. Bir parça pancar turşusu düştü masa örtüsüne.</p>
				<p class="normal1">"Çıkmaz bunun lekesi şimdi."</p>
				<p class="normal1">"Boşver Vefa, lekeliydi zaten."</p>
				<p class="normal1">"Bir sigara versene."</p>
				<p class="normal1">"Sen de rakı koy şuna biraz."</p>
				<p class="normal1">"İşlerin nasıl ?"</p>
				<p class="normal1">"İyidir, danışmanlık yapıyorum, bilmezsin ama büyük şirket, iyi yani... Çıkmaz bu di mi..."</p>
				<p class="normal1">"Ateş hazır."</p>
				<p class="normal1">"Getir abi balıkları."</p>
				<p class="normal2"><br class="calibre3"/>Sahne 2</p>
				<p class="normal1">"Ne güzel günlerdi di mi Vefa..."</p>
				<p class="normal1">"Peyniri versene."</p>
				<p class="normal1">"Çamlıca'daki evde kafaları çektikten sonra hani sen bizden önce gidip yatmıştın, yatağın altına girip sallamıştık da sen deprem oluyor diye ortalığı ayağa kaldırmıştın."</p>
				<p class="normal1">"Yapmadığımız fırlamalık mı vardı."</p>
				<p class="normal1">"Buz versene."</p>
				<p class="normal1">Sessizdi şehir şimdi. Bir kabahati varmış gibi suskundu. Yorgun, rahat bir sarhoşlukla biz de fısıldar gibi konuştuk.</p>
				<p class="normal1">"Nasıl oldu koptuk böyle ?"</p>
				<p class="normal1">"Sen askere gittin."</p>
				<p class="normal1">"Sonra da sen."</p>
				<p class="normal1">"Sonra iş güç."</p>
				<p class="normal1">"Ben Moda'ya taşındım."</p>
				<p class="normal1">"Ben evlendim..."</p>
				<p class="normal1">Mangal soğumuştu. Ellerimiz, çatallarımız, bardaklarımız balık kokuyordu, belli belirsiz közde patlıcan kokusu vardı ortalıkta. Izgarada yenmemiş sivribiberler duruyordu. Kültablasını mangala boşalttı, iki boş tabağı üst üste koydu.</p>
				<p class="normal1">"Haydari bitti mi oğlum ?"</p>
				<p class="normal1">"Git dolapta var biraz, aşağıda."</p>
				<p class="normal1">Lodos kesmişti, birkaç saat önceki gibi sardunyaları hafif hafif titretmiyordu şimdi.</p>
				<p class="normal1">"Bıyıklarımı kesmiştiniz gene uykuda."</p>
				<p class="normal1">"Sonra elektrik verip uyandırmıştık, artı kutup sağ ayak başparmağına eksi kutup sol ayak parmağına... Yok lan o kadar değil ama kabloyu dokundurduk yani, hafif zıpladın biraz."</p>
				<p class="normal1">"Adisiniz oğlum."</p>
				<p class="normal1">"O gün de öyle demiştin... Güzeldi be Vefa..."</p>
				<p class="normal1">"Dosttuk... Olmazdı yoksa o kadar şey, öyle ciddi kavga filan da etmedik hiç."</p>
				<p class="normal1">"Senin kemik rengi bir pardösün vardı, seni hep öyle hatırlıyorum."</p>
				<p class="normal1">"Gülerdik..."</p>
				<p class="normal1">"Gülerdik di mi... Biraz kafayı bulunca, birbirimize hiç söylemediğimiz güzel şeyleri düşündüğünde belki, oturduğun yerden kalkar, çocukmuşum gibi gelip saçlarımı karıştırırdın... Başımı tutar, saçlarımdan öperdin bazen rakı masasında..."</p>
				<p class="normal1">"Büyük büyük konuşurduk."</p>
				<p class="normal1">"İşte bak gene rakı masası, gene beyazpeynir... Aynı yani."</p>
				<p class="normal1">Sustum. Onca yokuş onca inişten sonra buradayız işte bak, diyemedim... Bir görünür bir yok olur bir saadeti aradık biz. Her girdiğimiz delikte bir şeyler bıraktık kendimizden, bittik. Fena adamlar mıydık biz ? Mühim şeyler miydi kafa yorduklarımız ? O kadar mı korkusuzduk ? Sana söylüyorum ulan, diyemedim... Korkuyu tanırdık da bilirsin, gözünden anlardık adamın. Düzeni değiştirdik, kaosu değiştirdik, falanı filanı değiştirdik. Buradayız ama hâlâ... Masada rakımız, tabakta beyazpeynirimizle daha da berbat duyuyoruz faydasızlığımızı... Yıllar önce bir sabah, hani kar yağarken, biz yine böyle izmarit, alkol, kahve kokarken, içimde buna benzer koca bir boşlukla uyanmıştım. Yüzüme bakınca anlamıştın belki de, hatırlamıyorum şimdi... Bazen belli belirsiz bilirdik ki ölüyoruz, sonra isteyerek unuturduk öldüğümüzü, şimdi daha sık, daha koyu hatırlıyoruz bak. Aklımızda cevaplara bu kadar uzak olmanın acısı soruyoruz, kalır mı bıraktığımızı sandığımız izler ?.. Çıkıp dışarılara bağırsak Vefa, ben buradayım desek, ben varım ulan desek... Demedim... Sustum öyle, desem ne değişirdi sanki ? Bakardın gözlerinde dayanamadığım bir yenilmişlikle uzun uzun... Üzülme, derdin... Arama beni Vefa görüşmeyelim biz, demedim, uzaklara baktım.</p>
				<p class="normal1">Biraz daha haydari aldı tabağına, ben bir sigara yaktım. Biraz kımıldandık sandalyelerimizde, boş tabakları kenara ittik, aynı şeyleri hatırlamış gibi gülümsedik.</p>
				<p class="normal1">"Yarıyıl tatillerinde, karakışın ortasında Anadolu'ya giderdik. Antik kent girişlerinde, tiyatrolarda kimsecikler olmazdı, avazımız çıktığı kadar bağırırdık."</p>
				<p class="normal1">"Tüpgaz kamyonlarında, trenlerde..."</p>
				<p class="normal1">"Tavuk dolu köy otobüslerinde..."</p>
				<p class="normal1">"Eskişehir'de parasızlıktan sabahçı kahvesinde sabahlamıştık."</p>
				<p class="normal1">"Cebimizde iki otobüs bileti..."</p>
				<p class="normal1">"Piyango biletime amorti çıkmıştı. Bafra sigarası almıştık o parayla."</p>
				<p class="normal1">"Tükenmezkalemden ağızlık yapıp içmiştik."</p>
				<p class="normal1">"Burdur'daki çay ne güzeldi."</p>
				<p class="normal1">"Sabah ayazında çorba..."</p>
				<p class="normal1">"Parasızlık..."</p>
				<p class="normal1">"Çocukluk..."</p>
				<p class="normal1">"Güzeldi..."</p>
				<p class="normal1">"Babana söyledin mi Vefa ?"</p>
				<p class="normal1">"Neyi ?"</p>
				<p class="normal1">"Annenle o adamı mutfakta gördüğünü söyledin mi ?"</p>
				<p class="normal1">Hurdalığın olduğu sokakta erkenci bir çöp kamyonu homurdandı. Aşağı baktık, incir ağacının dibindeki torbaları almadılar. Neden almadılar ama incir ağacının dibindeki torbaları ? Sormadık.</p>
				<p class="normal1">"Geç oldu, yorgunum... Soğudu da biraz."</p>
				<p class="normal1">Yorgundu. Belki daha cesur olabilse, bütün hayatını defalarca düşünüp becerdiği işe yarar hiçbir şey bulamayan insanlar kadar üzgünüm de diyecekti...</p>
				<p class="normal1">"Şu hırkayı giy, bak sandalyenin üstünde."</p>
				<p class="normal1">"Sardunyalar kurumuş."</p>
				<p class="normal1">"Ne yapsam kuruyorlar Vefa."</p>
		<div class="calibre1" id="calibre_pb_20"/></body>
</html>