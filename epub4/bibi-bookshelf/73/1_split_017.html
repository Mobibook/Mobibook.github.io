<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_11"><br class="calibre3"/>Mat<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="indentmetin">"Hiç..." derdin,</p>
				<p class="indentmetin">"Yok bir şey..."</p>
				<p class="indentmetin">vardı...</p>
				<p class="normal1"> </p>
				<p class="normal1">Çocukluğumun akıllı bir kış gecesinde birdenbire, yorganımın altında fenerimle kitap okurken, Tanrı'yla koskoca bir oyun oynadığımızı fark etmiştim. Beni denemek için mi yapıyordu bilmiyordum ama bazen, herkesin Tanrı dediği o Büyük Usta, beni çok kızdıracak şeyler yapıyordu. Mesela yeni okuluma tam alışmışken, öğretmenimin hastalanması onun işiydi. Yeni öğretmen de beni hiç sevmiyordu, biliyordum, bu da onun işiydi. Son zamanlarda tam mahalle maçımız varken ya yağmur yağıyordu ya olmadık aksilikler çıkıyordu... Kitabımın en güzel yerinde pilim bitmişti. O yapmıştı anlamıştım. Benimle oynuyordu, ne yapacağımı görmek istiyordu. Nefesim kesilmişti anlayınca... Yıllar sonra o gece bunları yeniden hatırlayışım tesadüf müydü, bilmiyorum...</p>
				<p class="normal1">O gece, sigarayı bıraktığım o uğursuz günden beri iki ay geçmişti. Uğursuz gündü evet, çünkü oyunda ilk zorluklarım o aralar başlamıştı. Önceleri kolayca üstesinden gelirim sanmıştım ama öyle olmadı...</p>
				<p class="normal1">Karımdan yeni ayrılmıştım. Artık ne arka bahçede büyüteceğimiz ıhlamur ağacı hayallerimiz vardı, ne çimenlerde hortum ıslağı gülüşlerimiz. Pazar sabahları balkonda kahvaltı yoktu, akşamları rakı içmeyecektik... Pis bir şey şu ayrılık. Olmadık zamanlarda aklına geliveriyor insanın. İyi yanları da vardı aslında, banyoda sıra kavgası filan olmayacaktı, işe giderken onun hazırlanmasını beklemek zorunda da değildim artık, onca angarya, abuk sabuk sürtüşmeler, kavgalar da olmayacaktı bıkıp usanmıştım kavgalardan. Halbuki nasıl güzel başlamıştık... Aslında gizli bir sızıyla yeni anlıyordum ki şehrin bu köşesinde, babamdan kalan bu küçük köhne evde o hiç mutlu olmamıştı. Onu hâlâ seviyorum... Buna daha çok bozuluyordum işte, bi boku beceremiyorum... Durup dururken sorarlardı:</p>
				<p class="normal1">"Evli misiniz ?"</p>
				<p class="normal1">"Hayır, ben o işi de beceremedim."</p>
				<p class="normal1">Size ne ! Onsuzluk, durmadan beynime vuran o tuhaf sigara açlığı gibi bir şeydi. Geçmiyordu.</p>
				<p class="normal1">Arabam yine yolda kaldığı için eve geç gelmiştim. Saat ona geliyordu. Yorgundum, her tarafım sırılsıklamdı. Aklımda o vardı yine. Özlüyordum. "Bence o da özlüyordur" demiştim kendime. Akşamları beni düşünüyordur, resimlerimize bakıyordur. Özlese arardı. Sen aradın mı ki... Aradım. Kabahat benim değildi, kadın denen o tuhaf mahluku anlayamıyordum, daha önce de böyle olmuştu durup dururken ağlıyorlardı, "Beni anlamıyorsun" diyorlardı. Anahtarı bulamıyordum. Ben adam olmam, ben tek başıma bi bok olmam. Kapı girişinde, insanı öldürecek kadar uzun süren birkaç dakika öylece bekledim. Bulmuştum aslında anahtarı, giremedim işte, ev hiç alışmadığım kadar sessizdi. Halbuki beni sevsin diye canımı çıkarmıştım. Neler yapmıştım. Girdim. Kadınlar böyle şeylere önem vermiyorlar, önemleri başka şeylere veriyor onlar. İnsanın bütün kredilerini kullanıyorlar, adamın canına okuyorlar, okuyup kaldırıyorlar raflarda bir yere, orada dursun istiyorlar, arada bir tozumuzu alıyorlar, sonra unutuyorlar işte böyle –bir alışkanlıkla cebimde sakladığım son sigarama dokundum girerken– ama gene de mutlu olmuyorlar. Kabahat bende aslında. Gitti mi bırak gitsin. Belki de her şey sigara yüzündendi, yeniden başlasam, tek bir sigara yaksam hiçbir sorun kalmayacaktı. Ne hali varsa görsün, aramazsa da aramasın, kadın mı yok. İçeri yürüdüm.</p>
				<p class="normal1">Bir havluyla biraz kurulanıp kızımın odasında yanan zayıf ışığı kapadım uyuduğunu sanarak... Ölü sarı bir ampuldü, tozluydu, hastaneden geldiğimiz günden beri yanıyordu. Kırk mumluk ampul... "Başka ampul yoktu sanki Allah'ın adamı" kendi kendime sessiz sessiz söylendim, başka şeyler de söyledim. "Işık açık olsun" istedi nedense... Her şeye söyleniyordum o aralar. Yanına oturdum. Birkaç gündür ateşi hiç düşmüyordu, yatağında sessizce ağlıyordu, sonra yorulup uyuyordu yine. Yanağına eğildim, yastığına başımı koyup gülümsedim. Küçücük eliyle yanağıma dokundu. Sarı saçlı bir meleğin dokunması gibi geldi yanağımı tutması. Ne güzeldi ihtiyacım olduğunda yanağıma dokunuşu...</p>
				<p class="normal1">"Geç kaldım..."</p>
				<p class="normal1">"Olsun..."</p>
				<p class="normal1">"Çikolatanı unutmadım ama..."</p>
				<p class="normal1">"Sigara içtin mi ?"</p>
				<p class="normal1">"Hayır."</p>
				<p class="normal1">"Aferim..."</p>
				<p class="normal1">Ne kadar bitkindi...</p>
				<p class="normal1">"Bugün iyi görünüyorsun bitanem."</p>
				<p class="normal1">"Saçımı düzelttim de..."</p>
				<p class="normal1">Onun için hiçbir şey yapamıyordum, ne kadar çabalasam ateşi düşmüyordu. Bakıcı kadın her gün yanındaydı. Doktorlar geçer diyordu, daha iki gün olmuştu. Biraz beklemek yeterdi... Dudağının kuytu bükümüne bakıp bir damla yaş düşürdüm yanağımdaki avucuna, utandım.</p>
				<p class="normal1">"İyiyim ben...Sakın sigara içme baba, seni fena yaparım..."</p>
				<p class="normal1">Sarı saçlarını okşadım azıcık, sevdiği bir şarkıyı mırıldadım. Çevirip düzeltince içinde kar yağan cam topun içindeki yıldızları, ormanı, evleri seyrettik, fısıltıyla konuştuk masallardan... Baş ucunda duran minik sarı masal kitabından rasgele bir sayfa okumaya çalıştım sonra. Duymamaya çalışıyordum ama Allah'ın belası komşunun köpeği durmadan bağırıyordu. Tek bir cümleyi üç kere beş kere okumaya çalıştım olmadı, art arda havlıyordu hayvan, aklımda kalın bir çiviyi daha derine çakıyordu sanki. Kalktım.</p>
				<p class="normal1">Odalarda dolaştım biraz. Bağırıyor gene bak, dedim, bağırıyor, bağırıyor, duruyor, bağırıyor. Gecenin sessizliğinde hiç bitmeyen bu havlama, içimde bir şeyleri öldürüp kötü şeyler çoğaltıyordu hissediyordum, azıcık kesilse ne zaman başlayacak diye bekliyordum. Kendime biraz rakı, peynir koydum; beklemek sinirlerimi bozuyordu, sigara da içemiyordum... Olmayacaktı böyle. Yazı masamda, çektiğim bu dayanılmaz sıkıntının giderilmesini rica eden küçük bir yazı yazdım aceleyle. Dışarı çıktım. Hava soğuktu. Çamurlu bahçe çitleri ve yan yana iki tavuk kümesini geçince onun kırık posta kutusunun önündeydim.</p>
				<p class="normal1">Saat ikiye doğru kızım küçücük yastığında derin bir uykunun tatlı kuytusundaydı. Elleri yanağımda, uyudum.</p>
				<p class="normal1">O günün ertesinde işten döndüğümde, posta kutumda iteklenmiş, tam da öyle kutuya sokulmamış da buradayım dercesine yarı dışarıda bırakılmış bir kâğıt buldum. Aslında korktuğum da buydu. Bu, Usta'nın yeni hamlesiydi. Artık onun hamlelerini tanıyordum. Arada bir Usta işi hamlelere benzer şeyler oluyordu hayatımda, birdenbire bir şeyler değişiverirdi mesela, ama onun dokunuşu olmazdı o. Ne zaman oyuna Usta'nın eli dokunsa anlardım. Bu onun hamlesiydi.</p>
				<p class="normal1">"Sayın Beyefendi" diye başlıyordu yazı. Oldukça düzgün bir el yazısıyla yazılmıştı.</p>
				<p class="normal1">Bizim buralarda gerekliydi köpek. Issız sokaklar hırsız barınağıydı. Köpeği pek de benim notumda yazdığım gibi sıklıkla bağırmıyordu. Bunu nereden çıkarıyordum. Hem bizim evde de tuhaf gürültüler hiç eksik olmuyordu. Evde bir türlü bitmeyen kavgalarımızın onun köpeğiyle ne ilgisi olabilirdi ?</p>
				<p class="normal1">Köpeği suçlayacağıma suçu kendimde aramalıydım. Yine geçen gün –salı günüydü sanıyordu– 20.15'ten biraz sonra, ya kendi kendime bağırıp çağırıyor, ya biriyle kavga ediyor, ya da opera dinliyordum. Bizim arka bahçedeki demir kapı vakitli vakitsiz açılıp kapanıyordu. Onun evinin tam karşısıydı ve ben bunu pekâlâ biliyordum. O, saat 22.00'de uyuyan mazbut bir insandı ve...</p>
				<p class="normal1">Yazı uzayıp gidiyordu.</p>
				<p class="normal1">Ne yapmalıydım ? Yazıyı masanın üstüne koydum. Neden saldırıyordu ? Onunla kavga etmek istemiyordum. Hayatımda ilave bir sorun hiç istemiyordum, kızım bugün biraz daha iyiydi, yorgundum; kavga etmemek için yeterince nedenim vardı yani. Usulca odama gidip yattım. Uyku, sevgili uyku, bütün sıkıntıları uyutan uyku...</p>
				<p class="normal1">Köpek bağırıyordu. Oysa daha yeni yatmıştım. Başım çatlıyordu, yorgundum, son zamanlarda iki ayrı işte çalışmak zorunda oluşum beni daha da yoruyordu. Çıkamıyordum içinden bir türlü. "Çözemiyorum işte" dedim kendime... "Çözme beni" demişti, avazı çıktığı kadar bağırmıştı "uğraşma, anlama, rahat bırak beni" demişti. Nasıl canım yanmıştı, nasıl içim kanamıştı... Bir yayın şirketinin kitaplarını pazarlamak, kitap sattığım sürece iyi para getiriyordu elbette ama son aylarda –belki de sigarayı bıraktığım için– satışlar düşmüştü. Allah kahretsin. Canım sigara istiyordu. Yüzümü yıkadım. Giyindim. Neden giyindiğimi şimdi bilmiyorum. Masaya oturdum. Uğursuz herifin yazısı masadaydı.</p>
				<p class="normal1">Cebimdeki paketten arada bir çekip aldığım son sigara yine parmaklarımın arasındaydı. Yaksam, belki de her şey nedensiz doğallığına geri dönecekti. Yakmadım. Tanrı benimle inatlaşıyor olamazdı. Yazıyı yeniden okudum. Köpek bağırıyordu. Bütün bu olanlar beni kızdırmak için olabilir miydi ?</p>
				<p class="normal1">Yazmaya başladım.</p>
				<p class="normal1">Ben de bunu uzatma meraklısı değildim, ama benim de onun tarafından bilinmesini istediğim şeyler vardı.</p>
				<p class="normal1">Birincisi, herhalde 20.15 ile 01.30 aynı şey değildi. Bizim sesimiz ile köpek sesi de bir değildi. Kanunen de değildi. Bahçeye geçen aydan beri üç kez inmiştim. Muhakkak doğrudur, mayıs ayının 12'sinde... Ama müsaade edin ki... ve yine geçen salı...</p>
				<p class="normal1">Kâğıdı katlayıp onun kırık posta kutusuna koydum. Ama içim rahat değildi. Birkaç kararsız adımdan sonra yatağa döndüm. Kutuya bıraktığım kâğıt içimi kemiriyordu. Bütün yazdıklarımı bir daha, bir daha düşündüm. Amacını aşan yer var mıydı ? Yoktu. Dövüşmek istemiyordum, yeni bir sorun istemiyordum. O zaman mektubu niçin yazmıştım ? Korkmuş olarak algılanmaktan mı korkuyordum ? Peki neydi ? Hadi git al o kâğıdı ! Yok ! Çünkü yazmıştım bir kere. Çünkü geleceğe yönelik aldığım hiçbir tedbir bugüne dek işe yaramamıştı ve ben bu kez farklı olmak istiyordum. Güvenli hayat... Gülerim ben o hayata, gülüyordum da, güvenli hayat yaşamak için yıllardır yapmadığım şey kalmamıştı, olmuyordu işte, ne kadar uğraşsam beceremiyordum. Arabaya, üstüne kuşlar pisler, yıkatmak zorunda kalırım diye ağaçlardan uzağa park ettiğim gün çarpmadılar mı ?.. Tartıştığımız son gece susmak ne işe yaradı ?.. Düşünüp taşınıp sıkıntıları önceden sezmek, uzun uzun planlar yapıp durmak ne işe yaradı ?.. Tamam, beni felaketlerden korumuştu belki de, ama hayatımın akışında beni gerçekten yaralayan hiçbir olayda bana yardımı olmamıştı. Olmuş muydu ? Olmamıştı. Kurduğum bütün oyunlar, yaptığım her yanlış hamle pat diye karşılığını almıştı.</p>
				<p class="normal1">Kendimle uzlaşmalıydım. Düşündüm. Sabah 8.30'da evden çıkıyordum, kâğıt posta kutusunda hâlâ duruyorsa geri alacaktım. Uykusuzluğum ilk o gece başladı.</p>
				<p class="normal1">Sabah kâğıt orada öylece duruyordu. Usta beni pis bir oyuna sürüklüyordu. Her yeni adımda olmak istemediğim bir yere gidiyordum. Ama gittiğim yerin neresi olduğunu bilmek isteği beni içine çekiyordu. Korkuyordum ve sanırım bu zehirli korkuyu sevmeye başlıyordum.</p>
				<p class="normal1">Yazıyı almadım. O günün akşamını sabırsızlıkla, beni korkutan bir heyecanla bekledim. Dönüşümde posta kutumda yeni bir yazı olmasını gizlice istedim. Döndüğümde posta kutum bana istediğimi verdi.</p>
				<p class="normal1">Eve girdiğimde içim kıpır kıpırdı. Saat geçti. Köpek yine bağırıyordu. Bakıcı kadın çoktan gitmişti. Not bırakmış. Kocası hastaymış onun da. Kızım, yatağında huzursuz yeni bir geceye hazırlanıyordu. Dünden daha solgun görünüyordu bu gece. Bütün gün doktoruyla birkaç kez görüşmüştüm. Bilemiyordu. Yazıyı masaya bırakıp kendime biraz rakı, peynir koydum. Sigaram parmaklarımdaydı.</p>
				<p class="normal1">Beyefendi...</p>
				<p class="normal1">Bütün gece boyu o yazıyı defalarca okudum. Defalarca. Kızımın odasına girip saçlarını okşuyordum ara sıra. Derin bir ateşin kuyusundaydı yine. Önceki gün konuştuğum doktorlar da hep aynı şeyi söylüyordu. Saçları ıslaktı, hiç konuşmuyorduk. Eli yanağıma her seferinde daha güçsüz dokunuyordu. Hiçbir şey yapamıyordum. Bir tek sigara için ömrümün yarısını verebilirdim, hem niye bırakıyordum ki sigarayı ? Köpek bağırıyordu.</p>
				<p class="normal1">Sabah olduğunda hava yine berbattı. Yeni kararlar vermiştim o gece. Kızımla ilgilenmem için işi bırakmam lazımdı. Sonra vazgeçtim, para da lazımdı. Kredi kartlarının borçlarını da ödemeyecektim. Arabayı değiştirmeliydim mesela. Bu araba işimi görmezdi, çalışmıyordu zaten. Onu o yağmurlu günde bile satmak pek zor olmadı. Kızım sanki biraz daha iyiydi, doktorlar geçer diyordu zaten. İki gün içinde –iyi durumda olan son kredi kartımı da kullanarak– tam istediğim gibi elden düşme tek kapılı bir araba aldım. İyiydim gerçekten. Sürücü koruma yastığı vardı elbette arabamın ve artık emniyet kemerimi hiç çıkarmadan kullanıyordum.</p>
				<p class="normal1">Son yazıyı okuyalı dört gün olmuştu. Kendimi daha iyi hissediyordum aslında. Tek sorunum uykusuzluktu. Uyuyamıyordum, köpek her gece havlıyordu. O sabah, birkaç gündür umutla beklediğim yağmur deli gibi yağıyordu işte. Kapıya çıkışını perdelerimin arkasında bekledim onun. Arabama binip ona ulaştığım birkaç metrede bile ıslanmıştı. Şemsiyesini hafifçe eğip arabaya baktı. Binmesini rica ettim.</p>
				<p class="normal1">Ön koltuk öne katlıydı. Açılmıyordu. Arka koltuğa oturduğunda üstünü biraz silkeleyip gülümseyerek arabamın kokusunu içine çekti. Memnundu. İlk kez bu kadar yakındık. İyi bir uzlaşma fırsatı olacaktı bizim için.</p>
				<p class="normal1">"Koltuğu henüz yaptıramadım, sıkışmış."</p>
				<p class="normal1">"Olsun, güle güle kullanın."</p>
				<p class="normal1">Yağmurun sesi ve çevredeki arabalar yüzünden biraz yüksek sesle konuşuyorduk. Oturduğu yerden dünyaya gülümseyerek bakıyordu. Yol kenarlarında ıhlamur ağaçları akıyordu. Radyoda mutlu bir şarkının çalmakta olduğunu o an fark ettim. Mutluydu. İşleri yolundaydı. Radyoyu kapattım.</p>
				<p class="normal1">"Köpeğiniz her gece bağırıyor."</p>
				<p class="normal1">"Bağırmıyor efendim, bağırmıyor."</p>
				<p class="normal1">Sakindi. Ama yüzündeki anlamsız gülümsemeyi silebilmiştim. Bu hoşuma gitmişti. Yağmur hızlı yağıyordu. Silecekler sinir bozucu bir sesle gidip geliyordu. Gözlüğünü çıkarıp bir mendille sildi. Yeniden taktığında tekrar gülümsedi. Bunu nasıl başarabildiğine inanmak zordu. Onu bir an olsun mutsuz eden şey ben değil gözlüğüymüş gibi davranıyordu.</p>
				<p class="normal1">"Durmadan, her gece bağırıyor."</p>
				<p class="normal1">"......."</p>
				<p class="normal1">Belli belirsiz berbat bir gülümsemeyle bakıyordu. Beynim uyuşmaya başlamıştı. Benimle alay mı ediyordu ? Sağ elimle cebimdeki tek sigaramı çıkardım, burnumun ucunda hafifçe gezdirip kokusunu içime çektim, yeni yıkanmış yaz akşamı balkonlarında rakılı çoban salatalı eski sofralar koktu, karımın dalgalı saçları koktu sonra. Burnumdan beynime nikotin, zift, katran aktı, başım zonkluyordu. Dakikalar tuhaf bir yalnızlıkla geçti. Biz ikimiz, koca dünyada bu küçücük arabaya sığmıştık. İkimiz, kocaman, yazısız bir karikatür gibiydik. Konuşmayı başlatan o oldu.</p>
				<p class="normal1">"Lütfen içmeyin beyefendi, kokusunu sevmiyorum. Ayrıca şunu da söylemeliyim ki, asıl sizin gürültünüzden mağdur olan benim beyefendi."</p>
				<p class="normal1">Mağdur olan bendim... "Mağdur olan benim hâkim bey" demişti mahkemede, "şiddetli geçimsizlik" demişti. Ben bir şey diyemedim. Nasıl üzgünüm, her yanım nasıl kanıyor hâkim bey bak nasıl, diyemedim. Madde bilmem kaç, demişti hâkim bey. Bir kere daha denesek hâkim bey ikna etseniz, game over olmasın bir canım daha olsun hâkim bey belki bu sefer beceririm, diyememiştim ben. Türkiye Cumhuriyeti'nin bana verdiği yetkiye dayanarak, deseydi, hadi bakalım, deseydi bir daha deneyin, ayıptır ayrılıp da ne yapacaksınız, deseydi. Mübaşir kulağını kaşımıştı, saatine bakmıştı ikide bir, akşamki maçı düşünüyordu belki, "Amma uzadı" diyordu, benim evliliğim bitiyordu. İçimde bir şeyler kırılmıştı, düşüp düşüp bir daha kırılmıştı susmuştum... Sustum... Gülümsüyordu. Ben, yalnız benim bildiğim başka bir gülümsemeyi hatırladım. Kol saatinin camında sağ elinin parmakları tıkırdıyordu. Birkaç dakika daha geçti. Terliyordum. Yağmurun gürültüsü ve sileceklerin değişmeyen gelgitleri arasında bitmeyen bir tıkırtı duyuyordum ve sonra bir ıslık, arada bir, kesik kesik, inatçı. Bu deli eden ıslık da Usta'nın işiydi, beynim çatlıyordu, sigaramı cebime koymak istedim ama yapamadım, dişlerimin arasında filtreyi ısırıyordum şimdi. Artık kendimi bitirmem gereken şu işe vermeliydim. Daha önce belirlediğim yere oldukça yaklaşmıştım. Nefesim tıkanıyordu. Mırıldadığı melodi kanımda dolaşıyordu. Beynimin içinde beni öldürmek için gelen tıkırtı böcekleri kıpırdıyordu. Ona son kez baktım. Ve bir hamle daha. Gülümsüyordu. Gülümsemeseydi belki... Tıkırdayan tırnaklarını duyuyordum. Biraz daha hızlandım ve bütün gücümle çarptım.</p>
				<p class="normal1">Çarpışma sandığımdan güçlü olmuştu. Bir yerlerden bir şeyler akıyordu. Kemerim ve sürücü koruma yastığım beni gerçekten de korumuştu. Bacaklarım sıkışmıştı ama. Birkaç saniye öylece kaldım. Yüzümde ellerimde küçük kesikler vardı, yüzüme yağmur geliyordu, onu görmek istiyordum. Telaşla elimi koyduğum bir yerde bir el, bir tırnak iki kez etimde kımıldadı. Arkadan öne savrulmuştu. Bedeni olağandışı bir şekilde ikiye katlanmış duruyordu ama yaşıyordu. Başını bulup kulağına eğildim.</p>
				<p class="normal1">"Durmadan bağırıyor."</p>
				<p class="normal1">Sanırım artık ne dediğimi anlıyordu. Sonra o garip sesi duyana kadar başını bütün gücümle çevirdim.</p>
				<p class="normal1">Çevreden insanlar koşuyordu. Arabaya ulaştıklarında beni dostumu yanaklarından şefkatle öperken ve ağlarken buldular. Bizi aceleyle ve beceriksizce çekip çıkardılar. Ne olduğunu anlayamamıştım. Galiba uyumuştum. Şoktaydım. Zavallı komşum ölmüş müydü ?</p>
				<p class="normal1">Eve geldiğimde saat oldukça geçti. Bir ay, belki de daha fazla ayağımdaki alçıya katlanmak zorundaydım. Masaya oturdum.</p>
				<p class="normal1">Kızım sanırım beni duymuştu. Ağlıyordu. Köpek bağırıyordu. Sigaram ellerimdeydi. Yaksam, belki de her şey düzelecekti.</p>
				<p class="normal1">Hastanedeki dördüncü gece onu kaybettim. Yapılan her şeye rağmen günlerce süren, nedeni bile belirlenemeyen "yüksek ateş" dedi doktorlar. Saçları terli, teni hayal sarısıydı. Şaşırtıcı olan gözleriydi. İçinde kar yağan camdan dünyaya bakıyor gibiydiler. Dışarıdan içeriye, gerçekten masala sanki. Korkusuzdular. Soruları yoktu. Ne kızgın ne üzgündüler.</p>
				<p class="normal1">O gece uzundu. Ağlaması yorgunlukla susmuş, ellerini yanağımda unutmuş bir çocuğu özlüyordum. İçimde hayata dair alınmış bütün tedbirlerin koca boşluğu soğudu. Köpek bağırıyordu. Ağır bir ıhlamur kokusu geliyordu bahçelerden. "Olmak ya da olmamak" dolaştı karanlık odalarımda. Yazısız bir karikatürde gibi sustum. Sigaram elimdeydi, yakmadım.</p>

		</body>
</html>