<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_14"><br class="calibre3"/>Şaşkın<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">Eminönü İskelesi'nde vapurlar, o yaz gününde yine her zamanki terli telaşlı yolcularını bekliyordu. Kırmızı, mavi, yeşil turşucuların yanında lahmacuncularla birkaç balıkçı toplanmıştı yine. Kürtçe bağırışlarla itişip şakalaştılar. Kalabalıktı. Sıcaktı. Kimsenin farkında olmadığı bir vakitti. Biletler, oyuncaklar, saatler, kadınlar, neler neler satılıyordu sağda solda. Yanık tenli çocuklar tiz sesleriyle soğuk su satıyorlardı. İnce boyunlarında kalın damarlar çıkıyordu bağırınca. "Amma sıcak" dedi Emekli Rıza Kaptan. Güvercinler bile uçmuyordu sıcakta. Baharat kokuyordu. Balık kokulu, çöp kokulu ahbap sokaklarda sıkış tıkış insanlar akıyordu erimiş asfaltlara... Kimsenin farkında olmadığı şeyler oluyordu. Falanlar filanlar oluyordu. Yerde bir Camel sigarası adımlar ve güvercinler arasında inatla yandı biraz. Oltada bir balık çırpındı. İki Kabataş otobüsü arka arkaya durağa geldiğinde ve Kadıköy vapuru yanaşmadan daha, sigara da balık da ölmüştü. Her şey Eminönü'nde nasılsa hep öyleydi yani. Bir ölerek, bir doğarak nefes alır gibi böyle, binlerce yıllık bir döngüyü bıkkınlıkla tekrarlıyordu işte Eminönü. Karşıki sokakta şimdi hiç kimse fark etmeden yeniden ölüyordu...</p>
				<p class="normal1">Sokağın o kıyısında güçlükle yürüyen Emekli Rıza Kaptan'ı fark etmek, o sıcak yaz telaşı içinde kimse için kolay değildi aslında. İçleri boşaltılmış elbiseler gibi yavaşça ve sessizce aramızda dolaşırdı ihtiyarlar...</p>
				<p class="normal1">Terliyordu, Marmara'da, Karadeniz'de eskimiş elleriyle paslı bir tabela direğine tutunup biraz soluklandı, amma sıcaktı... Caddeye doğru yürüdü. Zorlandı. Yürümenin artık gençliğinde sandığı kadar kolay olmadığını birdenbire anladığında şaşırmadı. Hayat aslında hiçbir şeyi saklamıyordu.</p>
				<p class="normal1">"Hayat bazen de böyle işkembe çorbası gibidir işte çocuğum" demişti dedeciği yine bir gün, çocukluğunun bir Eminönü çorbacısında. Dedesi de Şirket-i Hayriye kaptanlarındandı.</p>
				<p class="normal1">"İçinde ne olduğunu kimse görmek istemez. Ama çorba oradadır, hiçbir şeyi saklamaz. Çorba dürüsttür."</p>
				<p class="normal1">Sonra, dişleri olmayan ağzına hayretle bakarak söylediklerini anlamaya çalışan torununun başını okşayıp, bütün bilgeliğiyle öksürür gibi gülmüştü... Huysuzdu. Küfrederdi. Ama hiç kimsenin beceremediği kadar güzel gülerdi. Belki de saçmalamıştı. Hayatı bazen bir tavla arkadaşı, bazen işkembe çorbası gibi görür, suda kayan bir yaprak gibi yaşar, lafını sakınmadan konuşurdu. Amma okkalı küfrederdi... Belki onun için bu kadar komikti.</p>
				<p class="normal1">Dedesini, kaldırımların yoldan ne kadar yüksek yapıldığına söylenirken düşledi Rıza Kaptan. Gülümsedi. Yıllar öncesindeki gibi horozşekeri ve kırmızı balonuyla, dedesinin elinden tutarak karşıya geçtiğini kimse görmedi. Fark etmediği kırmızı bir araba hızla yaklaşıyordu. Bütün çocukluğuyla savruldu, bütün ihtiyarlığıyla düştü Rıza Kaptan... Kırmızı bir şeyler kırmızı balonlar gibi uçuştu...</p>
				<p class="normal1">Sol yanağı yola yapışık yatıyordu şimdi. Sırtüstü mü bilmiyordu, yatıyordu. Hiç acı duymayışına hayret etti, belki sevindi tam bilmiyordu. Ayaklar gördü. Bir sürü pantolon filan vardı. Kalkmak istedi. Bunu bir daha denese yapabilirdi, ama yatsa daha iyi olurdu. Sesler duydu.</p>
				<p class="normal1">"Paramparça olmuş !"</p>
				<p class="normal1">"Kafası kopmuş, bakmayın !"</p>
				<p class="normal1">Kafası mı ? Ben iyiyim...</p>
				<p class="normal1">Ambulans...</p>
				<p class="normal1">Ceketine üzüldüğüne şaşırdı. Nasıl bu kadar hızlı düşünebiliyor oluşuna hayran kaldı. Kelimelerle düşünmüyordu ama. Resimlerle, müthiş hızlı bir imgeleme ve algıyla düşünüyordu. Korkuyordu, şaşıyordu, bir şey hoşuna gidiyordu, neydi ? Bu tuhaf değil miydi ? Bu adını koyamadığı tuhaf hazzın farkındalığından da utanıyordu şimdi. Birkaç resim diğerlerinden biraz öne çıktı.</p>
				<p class="normal1">Belki bir ambulans...</p>
				<p class="normal1">Kafam mı kopmuş ?..</p>
				<p class="normal1">Yaşamak...</p>
				<p class="normal1">Oysa yaşamak olmayacak bir hayali kurmak gibi bir şeydi şimdi. Haberi yoktu onun. Ölüm, içinde kopamadan öylece kalmış koca bir çığlıktı... Haberi yoktu ki. Çocukluğunda ölümün yüzünü, dedesinin yatak odasında, artık dedesinin olmayan o ifadesi tarifsiz yüzde görmüştü ilk defa. İlk defa orada kızmıştı dedesine, güzel yüzünü ölümün yüzüyle değiştiği için ve ilk defa orada yitirmişti kaydıraktaki heyecanının bir kısmını...</p>
				<p class="normal1">Yüzleri göremiyordu. Aslında tek bir noktaya bakıyordu. Biraz sağa bakmak istedi, yapamadı. Kötü şeyler olduğunu düşünmek istemiyordu, "Yok canım" diyordu "olur mu hiç" diyordu, o kaçsa da yetişiyordu kötü kötü düşünceler.</p>
				<p class="normal1">Bir delikanlı –belki de kendi gençliğiydi– başını onun başı gibi yana eğerek eğildi. Hayatın hiç durmadan anlattığı o şeyi belki de ilk defa gören gözlerle gözlerine baktı. Elindeki gazete sayfasını onun kafasına yavaşça örttü. Delikanlının yüzünde kötü bir şey vardı, ihtiyar tanıdı. Ne garip... Ölümün yüzü yoktur, ama her görüşte tanıyabilir insan...</p>
				<p class="normal1">Yani bitti mi ?..</p>
				<p class="normal1">Böyle mi ?..</p>
				<p class="normal1">Yediği ilk tokat gibi korktu. İlk tokat acısı kadar zehirli ve ılık aktı içine acısı. Şaşırdı, istemese de, o artık bir ölüydü... Ölüydü yahu ! Birazdan kalkıp eve gitmek varken bu olacak iş miydi ? Yarım kalacak bir yığın işini düşünür gibi oldu, resimler geçti, akıp gitti, ömrü geçti aklından, hep böyle olurmuş ya öyle oldu. Başka şeyler de oldu ama, puslu kuşluklarda sabah çayı soğudu, uçurtması düştü, dut ağacı kesildi...</p>
				<p class="normal1">Her şeyin farkında olduğunu yeniden fark etti. "Dur" dedi "dur aklını başına topla, düşünüyorsun" işte. Küçücük bir sevincin kuytusuna saklandı, sevinişinden utandı... Aklını, ah aklını yeniden yokluğun karanlığına bıraktı, anladı çünkü... Bilge ve pahalı, uzatmasız ve bakir ve puşt bir anın ötesindeydi şu ölüm. O da geçmişti öteye şimdi. Ölmüştü yahu !</p>
				<p class="normal1">Olması gereken bir şeyin olmasını bekledi. Bir kapının açılmasını bekledi mesela. Bekleyecek çok vakti varmış gibi bekledi... Dar sokaklarına yağmur yağdı, üşüdü, korktu. Kalbi hızla atıyor sandı. Kalbi yoktu. O, yerde yatan bir kafaydı. Canı sigara istedi.</p>
				<p class="normal1">Canı sigara isteyen komik bir kafa olmak –bunu hayal bile etmemişti. Düşlemeyi severdi, hiçbir şeye şaşmamayı severdi, ama kendini hiç böyle düşlememişti. Ölümü hep yatakta biten güzel bir kitap gibi isterdi. Son sayfa bittiğinde, suyu söğüt gölgeli bir sürahinin buğulu ışığında gelmeliydi ölüm. Yani ne demekti bu ? Yani sayfa bittiğinde kitabını kapayıp, şöyle sağına dönmeliydi yavaşça. Orada, komodinin üstünde duran buğulu sürahinin ta içine bakmalıydı. İçi huzurlu olmalıydı, ev temiz olmalıydı, yarım kalan her şeyi bitirmiş olmalıydı. Söğüt gölgeleri düşmeliydi sürahinin ak danteline, işte tam o dantelin ucundan düşmeliydi odaya ölüm.</p>
				<p class="normal1">Kendine kızdı. Ömrünün yarım kalan bir öyküde vakitsiz bitişine, ölümün, dudaklarında belli belirsiz bir tebessüm ve yüzünde onurlu bir ifade bırakarak gözlerini kapama fırsatı bile vermeden böyle pat diye gelişine küstü. Sonra bunun hayat ya da ölüm için hiç önemli olmadığı düşüncesi, hızlı bir mermi acımasızlığıyla aklını vurdu.</p>
				<p class="normal1">Kimsenin farkında olmadığı şeyler oluyordu. Gözleri açıktı, gazetenin açık kenarından itişen ayakları, pantolonları ve kaldırımı görebiliyordu. Gülümsemek istedi. Olmayan balıksırtı karayağız ellerini uzatmak istedi. Kırgın değildi. Niyesini bilmediği halde olanlardan pişman değildi. Eski bayramların kapı eşiklerinde unuttuğu bir heyecanla, "Kim geldi anne ?", belki bir melek görmeyi umut etti. Yorgun aklı içindeki kötüyle yüzleşti, pişmanlıklarıyla barıştı. Annesinin "sakın yeme" dediği çikolataya bulaşmış ellerini arkasında sakladığı gibi saklamak istedi günahlarını. Dedesini affetti. Ağzında horozşekeri tadı, bekledi. Bir şey olmadı...</p>

		</body>
</html>