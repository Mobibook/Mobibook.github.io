<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak2" id="calibre_toc_19"><br class="calibre3"/><br class="calibre3"/><br class="calibre3"/><br class="calibre3"/>Üçleme<br class="calibre3"/></h2>
				<p class="normal1">Ona kaderin ne olduğunu sorduğum gün bu tuhaf hikâyeyi anlatmıştı. Önce şöyle bir hafif doğrulmuştu koltuğunda. Mendilini çıkarıp dudaklarını silmişti, düşünmüştü.</p>
				<p class="normal1">"Uzun boylu bir adam öldü geçenlerde" demişti ama susmuştu sonra. Bir şey sormadan bekledim ben. Sanki sorsam, bir şey kırılırdı.</p>
				<p class="normal1">"Bir ağaç yüzünden öldü. Başındaki kalabalığın içinde ben de vardım. Kaç yaşındaymış onu soruyorlardı. 'Allah rahmet eylesin, buralarda mı oturuyormuş ?' diyorlardı, 'yakınlarda mıymış evi beyamca ?' diye sordu kadının biri öyle sormuş olmak için sadece. Kader'di işte. 'Bu tatsız kazayı hazırlamak için mi büyümüş bu ağaç ?' dedi biri. 'Kader işte' dedik hep birlikte. Ama kaderin ne olduğunu hiçbirimiz bilmiyorduk çocuğum..."</p>
				<p class="normal1">Pijamasının cebinden mendilini çıkarıp dudaklarını sildi yine, bunu yapışını seviyordum. Duvarın ardında bir yere gözleri büyüdü. Hikâyemiz başlamıştı işte.</p>
				<p class="normal1"> </p>
				<p class="normal1">Mesela, hiç bilmediğimiz günlerde yazılmış bir kitap bir işgüzarlık yapıp, geçen yüzyıl sonlarındaki küçük bir ayrıntıyla da birleşerek, bu uzun boylu adamın ölümünü hazırlama işine usulca girer miydi bilmiyorduk. Olsa böyle bir şey şaşırtıcı olmaz mıydı ?</p>
				<p class="normal1">Mesela 1317 yazında Jabalpur kentinin boğucu sıcağına alışkın bir ihtiyar, geceyi daha da ısıtan mumların ışığında, cıva buharı ve kükürt dumanı kokulu küçük odasında, buhurdanlıklar, çeşit çeşit cam şişeler, elyazmaları, parşömen ruloları, kırmızı, mavi, siyah, yeşil mürekkepler, tüy kalemler arasında kaybolmuş küçük masasında hem bir şeyler mırıldanıyor hem bir şeyler yazıyordur. O günlerde bile çok kimsenin bilmediği eski bir dilde yazılmış büyülü bir kitabın tercümesini yeni bitirmiştir mesela. Kitabın üzerine eğilip doğruldukça küçük odanın duvarlarında titrek gölgesi büyüyor, sıra sıra raflardan zencefil rengi tavana uzuyordur... Mesela yani...</p>
				<p class="normal1">Kitabı ağır ağır kaldırıp öptü. Kitap olağanüstüydü. Tehlikeliydi.</p>
				<p class="normal1">İhtiyar, yaptığı işten korkuyordu. Korktuğu için anlaşılmaz sözlerle gecenin kara gizinde görünmeyen şeylerle fısıldaşıyordu. Kitabın kapağındaki garip şekli ve yazıyı her ne yaptıysa çizemeyeceğini anladığında, gecenin sessizliğinde durmaksızın fısıldadığı dualarla, kapağı koparıp kendi yazdığı kitaba dikti. Kapağın iç kısmına "1317-Jabalpur" notunu düşmek istedi, soluğu sıklaştı, yapamadı. Kitabın özünü değiştiren hiçbir şeye kitap izin vermiyordu. Kitabın gücü korkunçtu. Denemişti. Farklı bir şey yazmak için kaztüyü kalemi kâğıdın üzerinde bir anlık tereddütle titrediğinde, kitap bunu anlıyor, masada yalnız adamın duyduğu bir solukla derin derin soluyarak bunu imkânsız kılıyordu. Yeni çeviriye adını veremezdi. Eski kitapta da yazarın adı yoktu. Büyük günahların tedirginliğiyle eski kitabı taş ocağa taşıdı, yaktı.</p>
				<p class="normal1">Taş ocakta kitabı yakan ateş öyle güzeldi ki, ihtiyar huzurla ateşin içine oturdu, nedenini yalnız kendi bildiği bir tebessümle yavaş yavaş yandı.</p>
				<p class="normal1">Çok sonraları, 1872 baharında mesela, Üsküdar sırtlarında bir ağacın tepe dallarına yakın bir yuvada üç yavru karga, yumurta kabuklarını kırınca önlerine açılan korkunç ışık, ses ve kokunun büyüsüyle şaşkındılar. Sadece biri yaşayabildi. Birkaç ay sonra genç karganın genç kanatları altında önce Sultantepesi, Bülbül Deresi, Paşalimanı sırtları ile Üsküdar, sonra bütün İstanbul, Osmanlı yorgunu cumbalı ahşap evleri, Avrupa heveslisi yeniyetme apartman binaları, sarayları, pazarları ve camileriyle gitgide küçüldü. Genç karga için artık sonsuz bir evren değil, bildiği bir evdi İstanbul. Daha ilk yaşlarında birkaç tehlike atlattı. Bir atmaca pençesinden büyük bir yara aldı. Ahşap damların labirentlerinde iki yangından küçük yanıklarla kurtuldu. Keçe külahlı, renk renk dizlikli, baldırı çıplak Kuledibi tulumbacılarını, anadan doğma bıçkın Langalıları, Galatalı omuzdaşları birbirlerinin omuzlarında ateşle, dumanla boğuşurken gördü. Kavuklu, fesli, külahlı şeyhleri, dervişleri, tutuşan çocukları, çırpınan kadınları seyretti. Ertesi sabah yangın söndüğünde, Üsküdar'da, eski devirlerden beri postaların, çıngıraklı tatarların Halep, Şam, Bağdat illerine yollandıkları yolun başlangıcı Menzilhane Yokuşu civarında, Ağahamamı'nın hemen arkasında bir esrar tekkesinde, yangından kurtulup bahçeye saçılmış birkaç kitap, kavrulmuş ısırgan otları, hindibalar, ebegümeciler arasında, keyifsiz sekiyordu...</p>
				<p class="normal1">Bir yüzyıl daha geçti diyelim... Yine İstanbul'da, orta yaşlı, uzun boyu yüzünden hafifçe kambur yürüyen bu adam, işyerinden evine dek süren telaşsız yolculuğuna her akşamki gibi yine telaşsız başlamıştı.</p>
				<p class="normal1">Kışın gelmekte olduğunu hatırlatan bu aylarda ve akşamın bu saatlerinde Beyoğlu'nda yürümeyi seviyordu. Eski postanenin oralara gelince durdu. Bir şeye karar vermek üzereydi. Artin'in meyhanesine gidecekti belki. Ah işte belki o an, nemli parke taşlarında aceleci adımlarla yürüyenler, yolun ortasında koca bir direk gibi duran bu münasebetsiz adama tuhaf tuhaf bakmasaydı belki, belki biri çarpmasaydı... Çabuk karar vermeliydi, taşlarda dükkânların ışıkları oynuyordu, Balık Pazarı'nın kırmızı mavi tablaları üzerinde yanan koca koca ampullerden lüferler, palamutlar, hamsiler, mezgitler, kalkanlar ışıl ışıldı; sağa mı sola mı gitmeliydi ? Ortalık birdenbire kokoreç, midye, balık, rakı koktu. Ah Artin sana geliyordu ! Duymasaydı geliyordu, çatlak sesli esnafın ve aceleci insanlarının uğultusu arasından, arada bir açılıp kapanan ahşap bir kapının çıngırağını kesik kesik duymasaydı.... Adam, yorgun olmadığı akşamlarda yaptığı gibi az ilerideki kitapçısına yürüdü, çıngıraklı tahta kapıyı açıp, dükkânın sıcağına eski bir dost evine girer gibi huzurla girdi.</p>
				<p class="normal1">Burada, bu eski ve yeni kitapların dağınıklığında, bu kokuda ve tozlar arasında, bildiği birkaç dilde kitap aramak onun sevdiği şeydi. Üçüncü hamur eski kâğıt ve toz içinde bir yığının altından İbranîce elyazması bir kitap çekti. Üzerindeki garip resim sebebiyle ilgisini çekmişti kitap daha çok. Resim, farklı yönlerden baktıkça değişiyordu. Bunu anlaması için kapağa uzun uzun bakması gerekmişti. Resmin içinde ilk bakışta görülemeyen ama hep orada olan bir kelimeyi daha sonra fark etti. Kitabı farklı yönlerde tutunca bu anlamını bilmediği kelime yok oluyor, sonra inatla bakınca farklı bir köşede yeniden beliriyordu. Bunun olağanüstü bir şey olduğunun farkındaydı.</p>
				<p class="normal1">Adam kitabı satın aldıktan sonra bu defa aceleci adımlarla Taksim'e yürüdü. Artin'in meyhanesine gitmeyecekti bu akşam. Güçlükle sığdığı dolmuşta kitaba hiç bakmadı. Bu duyguyu seviyordu. Birazdan evine girecek, önce kitabı inceleyecek, sonra sonbaharın bu son günlerinde hâlâ oturulabilir balkonunda kendince küçük bir rakı sofrası hazırlayacak ve kitabına yeniden gömülecekti. Alışkanlıklarını seviyordu. Balkonu onun için bir tutkuydu. Öndeki çamaşır demirinin üzerine hiç kimsede daha güzelini görmediği çiçekler yerleştirmiş, yıllardır kullanılmayan çamaşır demirlerinin sökülmek yerine buralara çiçekler yerleştirilmesi konusunda bina yöneticisiyle günlerce tartışmıştı. Halbuki sökülseydi...</p>
				<p class="normal1">Eve geldikten beş dakika sonra telefon çaldı. Arkadaşıydı, geçen akşam konuştukları gibi saat onda sinema pasajında olması gerektiğini hatırlatıyordu. Bunu tamamen unutmuştu. Akşamın dolmuşta planladığı gibi olmayacağı ortadaydı. Aksi gibi bu akşam eve her zamankinden daha da geç gelmişti. Fazla vakti yoktu. Önce bu garip kelimeyi çözmek için bir iki sözlük karıştırdı. Sonra anlamını henüz kavrayamadığı bir şaşkınlıkla kitabın ilk sayfalarını aceleyle çevirdi. İlk cümleler saçma ve sıradandı. Fakat ikinci sayfanın başında okuyucuya yazılmış garip bölüm onu daha da şaşırttı. Biraz uğraşmıştı çözmek için, aşağı yukarı şöyle bir şeydi.</p>
				<p class="indentmetin"> </p>
				<p class="indentmetin">Değerli okuyucu,</p>
				<p class="indentmetin">Bilmediğim bir yerde ve zamanda okuyorsun, bense zamanın bir başka yerinde, seni değiştirmekle meşgulüm.</p>
				<p class="indentmetin">Okuyucu bil ki; dünya aynı dünya değil, sen aynı sen değilsin artık.</p>
				<p class="indentmetin"> </p>
				<p class="normal1">Fazla vakti yoktu. Hemen çıkmalıydı. Giyinirken o garip cümleleri ve kelimeyi düşündü. Ürperdi. Çıkmadan bir defa daha okudu. Bu kırk altı saniyesini daha aldı. Belki bir saniye fazla ya da eksik olsa kurtulacaktı. Dış kapıdan sokağa çıkarken üst katlardan ceketine ıslak bir şeyler düştü. Cebinden çıkardığı mendille ceketinin arkasını temizlemeye çalışırken hızlı adımlarla yürümeye devam ediyordu. Birden sağ gözünde derin bir acı duydu kıpırdayamadı. Normal bir insanın erişemeyeceği yükseklikte bir ağaç dalının sağ gözünden beynine kadar gireceği, böylece öleceği hiç aklına gelmemişti. İki saniye çakılı kaldı, düştü. Ölürken şaşkındı.</p>
				<p class="normal1">Saat ona geliyordu. Oturduğu binanın üçüncü katının ön balkonunda, yıllardır kullanılmayan çamaşır demiri üzerinde, yaşlı bir karga uzun yılların verdiği tatlı bir yorgunlukla uyukluyordu. Biraz önce bıraktığı ıslaklıktan bir tane daha bıraktı aşağılara keyifle... Bir üst katta yarıaçık bir pencereden ve tüllerin arasından içeri süzülebilseydin çocuğum, telaşla açık unutulmuş bir masa lambasının masayı, birkaç dolu küllüğü, boş bir fincanı ve açık bırakılmış Latince bir sözlüğü aydınlattığını görebilirdin. Sözlüğün hafifçe kıvrılmış sayfasındaki altı çizili kelimenin, kitabın kapağındaki belli belirsiz kelimeyle aynı oluşu ilgini çekebilirdi. Okuyacakların çocuğum, seni de şaşırtabilirdi.</p>
				<p class="normal1"> </p>
				<p class="normal1">"O karga kakasını yapmasaydı ölmez miydi ?" diye sormadım. Çünkü o da bilmiyordu.</p>

		</body>
</html>