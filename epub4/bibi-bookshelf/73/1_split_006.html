<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_3"><br class="calibre3"/>Yeşil Hırkalı Kadın<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">Akasyalar henüz kesilmemişti. Mahalle çocuklarının tozlu arsalarda mavi beyaz çizgili plastik toplarla maç yaptığı ve sonra sokak çeşmelerine koşup ağızlarını dayayarak kana kana su içtikleri, üstüne leblebi tozu ya da horozşekeri yedikleri, bayramların, gecelerin ve gündüzlerin uzun olduğu yıllardı.</p>
				<p class="normal1">Bu yılların da gerisinde unutulmuş, küskün bir İstanbul mahallesinin yıkık dökük ahşap evlerinden birinde, unutulmuş bir kadın, penceresinden yeni bir sabaha uyanan İstanbul'a bakıyordu.</p>
				<p class="normal1">İki kişi geçti sokaktan. Camekânları buğulu, üç tekerlekli arabasıyla poğaçacı yokuşu aceleyle indi. Kadın poğaçacının telaşına görmeyen gözlerinin bilgeliğiyle gülümsedi. Ayakkabısının arkasına basarak ve sakar sesler çıkararak büyükçe bir poğaça arabasını yokuş aşağı indirmeye çalışan bu zavallı adamın halini anlamak, görmeyen biri için bile zor değildi. Gülümsemesi birkaç saniye daha dudaklarında asılı kaldı kadının, sonra yitip gitti.</p>
				<p class="normal1">Yalnız yaşıyordu. Pek kimseyle görüşmezdi. Her gün görüşüp iki laf ettiği sütçüsüne bir kez "artık yetmişine yaklaştığını" söylemişti, ama o kadar da yaşlı görünmüyordu. Kendisiyle aynı yaşlarda olan sütçüsü, kadının aslında o kadar da yaşlı görünmediğini söylemeye çekinmişti o gün. Bir zamanlar gür ve kızıl olduğunu tahmin ettiği saçların şimdi soluk kül rengi göründüğünü söylemeye cesaret edemediği gibi, susmuştu. Bu kadında eski sevdalardan, eski şarkılardan, eski İstanbul'dan bir şeyler saklı olduğunu sanmasa, gizli gizli onda bir şeylere sevdalanmasa, belki de her sabah bu eve gelmeyecekti.</p>
				<p class="normal1">Kadın her sabah aynı karanlığa uyanır, renklerini hiç tanımadığı gün ışığını yüzünde hissetmek için küçücük ahşap evinin karşı mezarlığa bakan pencerelerini ardına kadar açar, kışın önce odun sobası kokusu ile arka sokaktaki ekmek fırını kokusunu duyar, sonra mesela bir soğuk demirci ustasının uzaklardan gelen kaynak kokusunu veya bir yerlerde elektrik şebeke onarımı yapıldıktan sonra bağlantı yerlerine dökmek üzere limon sandıkları yakılarak bir tenekede eritilen zift kokusunu hayatına katar, derin derin içine çekerdi.</p>
				<p class="normal1">Her sabah telaşla bu parke taşlı eski İstanbul sokağından aşağı doğru inen kimi insanlar, tüm bu kokuları ve hatta köşedeki kırtasiye dükkânının kapısının ardından hep aynı tebessümle geçenlere selam veren amcayı fark etmeseler de, yolun sağında küçücük sıra sıra ahşap evlerden birinin ikinci kat penceresinde gün ışığını yüzünde duyarak karşı mezarlığa doğru anlaşılmaz bir huzurla bakan bu yeşil hırkalı ihtiyar kadını görmeden edemezlerdi.</p>
				<p class="normal1">Nasıl geçindiğini kimse bilmezdi. Her işini kendi görür, hırkalarını kendi örerdi. Hırkaları yeşildi, mordu, maviydi. Mezarlıkta ağaçlar yeşildi. Çocukluğunda yeşili düşünmekten yorgun düştüğü olurdu. Sesin uzaklaştıkça azalması gibi, ağaçların uzaklaştıkça küçülmesini düşlerdi, kuşları uçarken düşlerdi; dünyayı, gezegenleri, geceyi, balıkları...</p>
				<p class="normal1">Daha birkaç gün önce yakındaki bir dükkândan kavanozda bir balık almıştı. Güçbela eve getirmiş, televizyonun üstüne yerleştirmiş, her gün belli belirsiz bir tebessümle karşısında oturup başını hafifçe bir sağa bir sola eğerek dakikalarca seyretmişti. Yeşildi balık. Pek şakacı dükkân sahibi ona tıpkı istediği gibi yeşil bir balık verdiğini söylemişti. Yeşil en sevdiği renkti.</p>
				<p class="normal1">Sütçü, kapının karşısında, televizyonun üstünde duran bu içi su dolu "boş" kavanozu ilk gördüğünde, gözlerini kapadı, yutkundu, sustu. O gece hiç uyumadı.</p>
				<p class="normal1">Ertesi sabah sessizce geldiği ahşap evin karşısında, pencerede yeşil bir mezar taşı gibi kımıltısız duran ve kimsenin bilmediği bir bakışla mezarlıktan sonsuzluğa doğru bakan bu eşsiz kadını uzun uzun seyretti. Eve doğru yürüdü, kapıyı çaldı.</p>
				<p class="normal1">"Balık" dedi sütçü.</p>
				<p class="normal1">Kadın gülümsedi.</p>
				<p class="normal1">"Adı var mı ?"</p>
				<p class="normal1">"Henüz yok" dedi kadın.</p>
				<p class="normal1">Kumrular, kırlangıçlar uçuştu ahşap evin saçaklarında. İki kumru ötümü sustu ihtiyar sütçü.</p>
				<p class="normal1">"Adı 'Yok' olsun" dedi ihtiyarca.</p>
				<p class="normal1">Gülümsediler.</p>

		</body>
</html>