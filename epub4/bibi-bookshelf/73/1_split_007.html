<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_4"><br class="calibre3"/>Bir Umuttu Bizimkisi Erkan<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="indentmetin">Işıklar söner,</p>
				<p class="indentmetin">hayal perdesi aydınlanırdı.</p>
				<p class="indentmetin">Ben, olacak her şeye gülmeye önceden hazır,</p>
				<p class="indentmetin">hayatın bütün kederlerinden uzak</p>
				<p class="indentmetin">Karagöz'ü beklerdim.</p>
				<p class="normal1"> </p>
				<p class="normal1">Şiir kitapları ile çakmağı bende şimdi. Annesi babası ta Bostancı'ya taşındılar. Ben de başka yerde oturuyorum, ama uğruyorum mahalleye arada bir. Şöyle bir yürüyorum çocukluğumda bana kocamanmış gibi gelen sokakta, nasılsa kalmış kestane ağacının dallarına bakmadan, pek kimseye görünmeden, kıvrılıp yokuştan çıkıyorum... Mahalle onsuz da yaşayabiliyor. Aslında bakkal Alibey Amca dışında hiç kimse onsuzluğun farkında bile değil artık.</p>
				<p class="normal1">Geçen yıllarla yavaş yavaş ağaçların çoğunu kesip eski güzel yüzünü sildiler mahallemizin. Önce çeşme kurudu, sokak asfaltlandı, yeni binalar yaptılar sonra. Onları ne zaman yaptılar hiç anlayamadık. Oysa yeni yapılan her inşaatın ikinci katından kumlara atlarken, oralardan tahtalar çalıp çalıp kuş kulübeleri, köpek kulübeleri, tornetler, ağaçlarda evler yaparken ne güzeldi her şey...</p>
				<p class="normal1">O günlerden sonra gün ışığı, uzun yılların alışkanlığıyla her gün değdiği taşlara, pencerelere bir daha hiç dokunmamacasına gitti mahalleden. Biz büyüdük. Kunduracı Bahri Amca taşındı. Bahar güneşinde oturmak için kapısının önüne bir daha hiç tabure atmadı bakkal Alibey Amca. O da küstü bir şeylere ama yine de tatlı gülümseyişi hiç düşmedi ihtiyar yüzünden. Bildim bileli ihtiyardı, bildim bileli hep o aynı tebessümle bakardı... Geçenlerde uğradım ona. Beni görür görmez gözleri doldu. Nedenini biliyordum, beni gördüğünde onu hatırlıyordu. Biraz oturduk, sigaralarımızı yakıp uzun uzun konuştuk ondan...</p>
				<p class="normal1">Onu ilk defa yedi yaşımda görmüştüm, mahalleye ilk taşındıklarında görmüştüm hem de. İncecik bir çocuktu Erkan, benim gibi. Sandalyeleri, çekmeceleri telaşla kamyondan eve taşırken bakıp bakıp gülmüştü. Dut mevsimiydi. İki gün sonra ilk defa mahalledeki bir dut ağacının üstünde konuştuk. Ertesi gün bisikletlerimizle arka mahallelerin daha da uzağına ilk keşif gezimizi yapmaya karar vermiştik bile. Yağmur yağıyordu. Yüreklerimizde büyük maceraların çırpıntısı, zillerimizi çala çala, hızlı hızlı pedal basıp eski limana kadar gitmiştik. İnce, sessiz bir yağmurun altında bisikletlerimizi bir kenarda unutup koştuk hatırlıyorum, ıslak liman taşlarından denize bağırdık, koştuk, yine. Yakındaki bir gemi düdüğünden korkup birbirimize sarıldık sonra birden. Sonra hep öyle iyi dost olduk işte... Her şeyde dedik, hep böyle...</p>
				<p class="normal1">İncir sütü, dut şerbeti hepimizin elinde yüzünde aynı kocaman lekeleri bırakırdı, ama biz yine de başkaydık işte. Kabuk bağlamış yaralarımız da bizim, birlikte acırdı...</p>
				<p class="normal1"> </p>
				<p class="normal1">"Versene lan çocuğun misketlerini sidikli Çetin !"</p>
				<p class="normal1">"Sana ne lan boklu Erkan ! Yuttum oğlum ben onları, oynamasaydı."</p>
				<p class="normal1">"Doğru mu lan Günan ?"</p>
				<p class="normal1">"Beş tane misketimi sonra vericem diye dün almadın mı yalancı !"</p>
				<p class="normal1">"Git lan sümüklü, bi vurucam uçcaksın."</p>
				<p class="normal1">"Hop oğlum hop kimi dövüyosun. Ona bi vur bak n'oluyo."</p>
				<p class="normal1">"Patladın mı oğlum, sonra veririz işte."</p>
				<p class="normal1">"Şimdi ver oğlum."</p>
				<p class="normal1">"Alın lan, sizin misketinize mi kaldık. Aç avucunu, al işte bir, iki..."</p>
				<p class="normal1">"Benimkiler yeniydi."</p>
				<p class="normal1">"Ne fark eder oğlum lan alın işte aynı."</p>
				<p class="normal1">"Çık oğlum cebindekileri, Günan'ınkiler yeniymiş."</p>
				<p class="normal1">"Alın lan alın. Bi daha topumla oynatırsam."</p>
				<p class="normal1">"Oynatma oğlum, biz zaten mahalleye top aldık, akşamüstü maçta görürsün fıstık gibi top. Oynama lan Günan sen de bi daha bununla..."</p>
				<p class="normal1"> </p>
				<p class="normal1">Güneşin en yoğun olduğu öğle saatlerinde bütün çocuklar öğle yemeği ve belki de biraz uyku için evlerine dönerken, mahalleye de uykulu, sıcak bir sessizlik çökerdi. Öğleden sonra pencere altlarında tanıdığımız ıslıklar hepimizi çırpıntılı bir sevinçle yeni oyunlara çağırırdı yine. Ve herkes bilirdi ki birazdan, tozlu sıcak yaz balkonlarından aşağı incecik bir kadın, incecik bir sesle "Küçüük" diye art arda bağıracak, ya da kısa pantolonlu çocukların içinde yalnızca bu çocuğun karşı koyamayacağını bilen birisi, tülleri uçuşan açık bir pencerenin karanlığından art arda yine onun adını çağıracaktı.</p>
				<p class="normal1">"Erkan ! Erkan !"</p>
				<p class="normal1">Hep böyle olurdu. Tepesinde bütün sıcaklığını hissettiği güneşi küçük elleriyle gölgeleyerek Erkan yukarı bakar, maçın tam ortasına ansızın giriveren bu teyzenin bakkal siparişini isteksizce duyar, ipe bağlı bir sepetin sallana sallana aşağı inişini anlık bir mutsuzlukla seyrederdi.</p>
				<p class="normal1">Bazen ödülü sepetin içindeki birkaç şeker olurdu, belki birkaç parça çikolata, ama harçlık ya da çikolata için yapmazdı bunu.</p>
				<p class="normal1">"Aferin Erkancığım."</p>
				<p class="normal1">Apartmandan sarkan telefon tellerine takıla takıla yukarı çekilen sepete bir iş yapmış olmanın sevinciyle sıcacık bakardı.</p>
				<p class="normal1">O yıllarda her sepetin, İstanbullu her çıtalı uçurtmanın, her şeytan uçurtmasının başı bu tellerle beladaydı. Kaç tane uçurtmasını tellerde bırakmış, okula giderken kaç uçurtmasının her sabah aynı tellerde biraz daha yırtılıp yok oluşunu gizli bir hüzünle izlemişti. Hele bir gün öyle kocaman, kırmızı bir uçurtma yapmıştı ki Erkan, herkes bayılmıştı. Mahallenin en büyük, en güzel uçurtmasıydı o. Arka mahallenin çocukları bu kocaman kırmızı uçurtmayı havada salınır görünce amma bozulmuşlardı... Daha o gün takıldı tellere kırmızı uçurtma. Şimdi o uzak yılları düşündükçe, içimde ince bir sızıyla hatırlıyorum ki Erkan bir daha uçurtma yapmamıştı hiç.</p>
				<p class="normal1">Sepet yukarı çekilir, avuçlarında ödülü, Erkan koşarak oyuna dönerdi.</p>
				<p class="normal1">"Bu senin, bu senin, Günan bu senin, bu sütçü amcanın atına, bu da benim."</p>
				<p class="normal1">Gazozuna maçlardan, arka bahçede yan yana duran dut ağaçlarında, incir ağaçlarında süren ebecilikten, mahalle savaşından, kukalı saklambaçtan yorulunca, akşamları yarasalar çıktığı vakitler hani, üzerimizde az önce yakıp söndürdüğümüz ateşin tatlı yanık kokusu, komşu kömürlüklerinin damlarında birbirimize yanaşır, sırt sırta oturup oyundan yorgun bedenlerimizin tatlı sızısını, terden ıslak sırtlarımızın güvenli sıcaklığını duyardık...</p>
				<p class="normal1"> </p>
				<p class="normal1">70'li yılların sonlarında üniversitedeydi. Gözleri tedirgindi, düşmandı, yorgundu. Bir iş yapmış olmanın sevinciyle uykusuz gecelerde fikirler yoğurdu. Dolu dolu kül tablaları arasında dağınık odalarda şiirler, kitaplar eskitti. Okul tatili sıcak yaz günlerini, ısırgan otları arasında saklambaçları, topaçları, misketleri, tozlu arsalarda gazozuna topları, mahalle maçlarını, ezbere bildiği dut ağaçlarını unuttu. Uçurtma uçurduğu, sıcak yaz gecelerinde saklambaç oynadığı mahallelerde, geceyarılarında korkuyla soludu...</p>
				<p class="normal1">Üç yıl sonra, bir sonbahar geceyarısı bir odada yalnızdı. Kapıyı çaldım. Daha doğrusu önceden kararlaştırdığımız gibi tıklattım.</p>
				<p class="normal1">"Geldin mi Günan ?"</p>
				<p class="normal1">Sorunun saçmalığını düşünecek halimiz yoktu. Hiçbir şey komik değildi. Konuşmadık önce. Uzaklarda yaralı bir geminin arada bir duyulan iniltisi, bir masa saatinin tik takları, köpek havlamaları ve bir kurşunkalem ucunun kâğıt üzerindeki aceleci sesi vardı yalnızca. Telaşla bir şeyler yazıyordu. Korkuyla ve korku yüzünden fısıltıyla konuştuk.</p>
				<p class="normal1">"Kötü bir şey oldu Günan."</p>
				<p class="normal1">"Bilmiyorum Günan, kötü bir şey oldu."</p>
				<p class="normal1">"Al bu kâğıdı, adresler var, telefonlar var, git Günan."</p>
				<p class="normal1">"Buradan olmaz telefon. Gelemem Günan, bilmiyorsun."</p>
				<p class="normal1">Sarkıtıp dudaklarını bir şeyler topladı durmadan, yerimizi biliyorlardı demek, kukalı saklambaçtaki gibi, yardım ettim. Bir an önce çıkmalıydık. Ne kadar zaman geçti bilmiyorum ama çok değildi, gürültüler duyduk. Bir jipin sesini duyduk. Kalan kâğıtları, iki tane kasedi, resimleri, hepsini soluk soluğa yaktı sobada. Yukarı koşuyorlardı. Korkuyorduk. Kapının arkasına bir şeyler koymak geldi aklımıza ama vakit yoktu. Yapacak bir şey yoktu. Onu hiç mahalle maçlarında, kukalı saklambaçta, başka şeyde o kadar çaresiz görmemiştim. Kapıdaydılar. Teldeki uçurtmasına bakarken bir kere öyle bakmıştı, tıpkı öyle, belli belirsiz... Bağırdılar. Kapıyı kırdılar. Baktı bana anladım. İki adım uzağındaydım, ellerimi uzattım tutsun.</p>
				<p class="normal1">"Çocuk olma Günan."</p>
				<p class="normal1">Atacaktı kendini. Telefon tellerine takılacaktı ama önce. Hiç bağırmayacaktı. Cam şangırtılarını pencerenin bir adım ötesinde duyacaktım. Duramadım. Baktım ona öyle, camlarda birileri Erkan'ın adını çığlıklayacaktı. Sarıldım bırakmadım.</p>
				<p class="normal1">Aldılar bizi. Küfrettiler. Ayrı ayrı yerlere götürdüler. Sekiz gün sonra çarşamba çıktım ben. Erkan'ı bulamadık, annesiyle çok sorduk, babası kalp hastasıydı gelemedi. Nakilde kaçmış, öyle dediler; çakmağını, cüzdanını verdiler. Bilmiyorum nerede Erkan şimdi. Sağa sola telefon numarası bıraktık, bakarsın çıkar gelir. Dargın ayrıldı benimle. Bırakamadım ölsün. Yok şimdi.</p>
				<p class="normal1">Şimdi uzun bir aradan sonra yine İstanbul'dayım. Onu pek düşünmüyorum. Her zaman değil ama bazen, yaz akşamları yarasaların çıktığı vakitler belki, sırtımda sıcacık bir ürperti duyuyorum. Bazen sidikli Çetin'ler geçiyor önümden, Günan'lar geçiyor bisikletli. Uzaklarda yaralı bir geminin arada bir inlediğini duysam, gözlerime gece vakitlerinin, rüzgârlı sessiz sokakların, ıslak liman taşlarının yaralı hüznü düşüyor. Sepetler sarkıyor bazen sıcak yaz pencerelerinden, gülüyorum.</p>
				<p class="indentmetin"> </p>
				<p class="indentmetin">böyledir Günan,</p>
				<p class="indentmetin">umutlar büyütürsün,</p>
				<p class="indentmetin">uçurtman tellere takılır.</p>

		</body>
</html>