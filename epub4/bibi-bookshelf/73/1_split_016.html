<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_10"><br class="calibre3"/>Yolculuk<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="indentmetin">Alıp başını gidenler olur.</p>
				<p class="indentmetin">Benim içimde,</p>
				<p class="indentmetin">gevremiş,</p>
				<p class="indentmetin">kıyır kıyır bir gitmek arzusu...</p>
				<p class="normal1"> </p>
				<p class="normal1">Pozantı'dan sonraki mola yerinden çıkalı yirmi dakika kadar olmuştu. Dik bir yokuşu tırmanıyorlardı şimdi. Dağ taş buzdu. Otobüs biraz eskiydi. Zorlanan yük kamyonlarını ağır ağır geçiyorlardı. Tuhaf tuhaf sesler çıkarıyordu kamyonlar. Uzun bir yolculuktu bu. Uykulu gece yolcuları, az önce plastik masalarda acılı mercimek çorbası içmişlerdi, çay da iyi gelmişti, iyice ısınmışlardı, iyice uykuluydular. Başlarını koyacak rahat kuytulukları sakar sakar aradılar. Hiç konuşmadan ceketler, paltolar örttüler kulaklarına kadar. Işıklar söndü. Küçük bir çocuk, soğuk buğulu camları eliyle silerek gecenin karanlığına baktı biraz, sonra biten bir mum gibi söndü gözleri.</p>
				<p class="normal1">Otobüsü kullanan adam yorgun görünüyordu. "Herife bak nasıl gidiyor" dedi birden sesi çatal çatal, "öküz oğlu öküz" dedi, sustu. Kan çanağıydı gözleri. Belki günlerdir uyumamıştı. Önünde ip gibi dolanıp uzayan yola, aynılığa alışkın yarıkapalı gözlerle kıpkırmızı bakıyordu. Her şeye, belki ölüme bile uzaktı. Kim bilir ne sıkıntısı vardı, ne düşünüyordu ? Düşünmüyordu belki, bakıyordu öyle yola. Yol, farların görmediği bir karanlığa akıyordu. 8 numara horluyordu sustu. Ne güzel uyuyordu... Durmadan biraz daha hiçliğe akan bu tuhaf yolda yolcular ne kadar kayıtsızdılar... Ne kadar sessiz bir kabullenişle ölüyorlardı...</p>
				<p class="normal1">Ama böylesi daha iyiydi. Sürücü koltuğunun hemen sağındaki ilk sırada yalnız oturan adam böyle düşünüyordu. Birazdan olacakları yalnız o biliyordu. Moladan sonra otobüse binerken gördüğü şey onların ölümü olacaktı. Molada çay içmişti önce, art arda iki sigara içtikten sonra da arka kapıdan binmişti. Arka koltuklarda, mum gözlü küçük çocuk, bohçalar, denkler arasında duran o likitgaz tüpünü hafifçe açmıştı. Sesini yalnız ikisi duymuştu, yılan gibi tıslamıştı. Göz göze gelmişlerdi. Ölümün oradan geleceğini anlamıştı. Çocuğa o an nasıl baktığını bilemiyordu şimdi, ama çocuk önce elini sonra gözlerini çekmişti yavaşça. Sonra ikisi de hiç konuşmadan koltuklarına yürümüşlerdi.</p>
				<p class="normal1">Bu belki de gizliden gizliye herkesin istediği bir şeydi. Çünkü o da artık istiyordu. Belki başkaları da görmüştü onun gördüğünü, ama onlar da susuyorlardı. Belki de herkes biliyordu. Neden olmasın ? Belki de onun gibi insanların otobüsüydü bu otobüs. Hava soğuktu. Önlerinde bembeyaz uzayan yol camdandı sanki. Birazdan bir gürültü kopacak, düşünen bu adam belki ön camdan fırlayacak ve sevinçle parçalanacaktı.</p>
				<p class="normal1">Buğulu camı ceketinin koluyla sildi. Gözünün önünde akan karaltıların arasından gecenin içine baktı. İrili ufaklı karanlık tepeler, uzaklarda koyu lacivert gökyüzüyle birleşiyordu. Gecenin karanlığında bir roman kahramanı kadar zamansızdı. Belki de kaza yapmış yolcular da hiç durmayan otobüslerde, hiç bitmeyen geceyarılarından hep böyle geçiyorlardı. Sessiz, zamansız karanlıklarda uzayan bir ışık çizgisi gibiydi ölü yolcular. Tıpkı bu gece onların yaptığı gibi hiç kimseye görünmeden sonsuza akıyorlardı. Romanlardaki, resimlerdeki kadar değişmeyen otobüslerde, hiç varamayacakları yerlere gidiyorlardı her gece.</p>
				<p class="normal1">Gece uzuyordu. Etrafına şaşkınlıkla baktı. Otobüsün içi nasıl da hareketsizdi. Camlarda film gibi akan hayat burada durmuştu sanki. Bu onun suçu muydu ? Bu hiç tanımadığı yüzlere, kımıltısız bedenlere söyleyecek bir söz aradı aklında, şimdi unuttuğu bir sözü vardı aslında, söyleyecekti biraz uğraşsa, vazgeçti...</p>
				<p class="normal1">Sürücü daha da yorgun görünüyordu. Uzamış sakallarına, eski siyah ceketine, yüklü kamyonların zayıf ışıkları değiyordu. Aynada gözleriyle arkalarda bir koltukta çoktan uykuya dalmış muavini buldu, ses etmedi. Belki biraz su ya da kolonya isteyecekti, oğluydu belki. Birazdan her şey bitecekti halbuki. Sürücü bilmiyordu bunu. Adam üzüldü onlar için ama olanlar onun suçu değildi. O yalnızca bir yolcuydu. Moladan sonra otobüse binerken gördüğü şey, koridorun arkalarında dolaşıyordu şimdi, belki çoktandır istediği şeydi bu, evet istiyordu. Şimdi anlıyordu bunu, daha doğrusu o çocukla göz göze gelince anlamıştı, kendine bile söylemeye korktuğu bir şeydi ama evet şimdi söylüyordu işte, evet istiyordu. Bazen düşünmekten, düşünüp içinden çıkamamaktan yorgun düştüğü anlar olurdu. Koca, derin bir sessizlik isterdi o zaman, çocukken saklandığı o derin, karanlık, sessiz yüklüğün içinde olmak isterdi, ölüm demezdi adına korkardı, şimdi söylüyordu... Diğerleri de belki, belki de herkes gizli gizli bunu istiyordu.</p>
				<p class="normal1">Gece görünmez, zehirli bir karanlıkta uzuyordu. İçerisi tereyağı, baharat, kaşar, mazot, belki biraz gaz kokuyordu. Sarı bir sis uzuyordu dışarıda ve hiç tanımadığı yüzler, rahatsız koltuklarda kımıltısız bir uykuyu soluyordu. Bu onun suçu değildi.</p>
				<p class="normal1">Başka bir yokuşu tırmanıyorlardı şimdi. Moladan çıkalı ne kadar zaman geçti artık bilmiyordu, otobüsü dinliyordu sadece. İçerisi pek kalabalık değildi. Soluduğu hava boğazını yakıyordu. Yutkunmakta zorlandığını fark etti. Nefeslerini dinledi onların. Bu sessiz, bu uzun tükenişlerini kutsadı. En arkadaki koltuklardan hiç ses gelmiyordu. Belki de çoktan... Kendisine yakın koltuklarda yolcular kımıltısızdılar. Son rüyalarını bilmek istedi onların. Hiçbirinin haberi yoktu. Yoksa var mıydı ? Oysa o, karanlık koridorun arkalarından o şeyin ona doğru sıcak, sakin kımıldayışını duyuyordu. Yalnız o mu duyuyordu ? Şimdi kalksa ve bağırmaya başlasa, bu büyülü oyunu bozmuş, her şeyi berbat mı etmiş olacaktı ? Arkaya bakmaya korktu bir an, sonra hafifçe başını çevirdi. Üç koltuk gerisinde bir kol devrildi koridora. Bir şey söylemek istedi, vazgeçti. Gecenin karanlığına baktı yalnızca. Derin yorgunluğunu duydu. Hiçbir şey yapamayışlarını duydu. Büyüdüğü evin bahçesindeki muhteşem sümüklüböcekleri hatırladı nedensizce. Umuda uzayan sevimli küçük antenleri vardı, kısalırdı dokununca, beklerdi sümüklüböcek, beklerdi geçsin sıkıntı. Yürürdü sonra yeniden ardına bakmadan, her şeyi ince, ışıklı bir izin ardına bırakır giderdi. Nereye gittiğini bilmeden giderdi umursamadan öyle, sessizce giderdi... Uzak, titrek köy ışıkları korkunç yalnızlığını bağırıyordu ona. "Bak !" diyordu, "Şaşkaloz, ne kadar yalnızsın..." Yıldızlar, önünde akan karaltılar arasında kayboluyor, sonra binlerce, belki milyonlarca ışık yılı ötesinden otobüsün penceresine inatla yeniden ışıyorlardı. Hiç görmediği kadar yakındılar. Gözleri ağırlaştı. Sıcaktı, terliyordu. Yarı uykusunda binlerce yıl aynı yoldan geçmiş yorgun kervan develerinin bezgin çıngıraklarını duyuyordu. Çoktan unutulmuş köhne hanların bükümlü kemeraltlarındaki karantina odalarında çınlayan veba iniltilerini duyuyordu. Çocukluğundaki bin bir gece masallarında bağırışlarını düşlediği haramilerin, yol eşkıyalarının tüyler ürperten çığlıklarını, ölüşlerini duyuyordu. Yanında olmak istediği hiç kimse yoktu. Varmayı istediği hiçbir yer yoktu. Bu koyu lacivert karanlığın içinde artık sessizce bekliyordu...</p>
				<p class="normal1">Karanlık koridorun arkalarından yanı başına sokulan şeyi duydu yine. Ne kadar acımasızdı... Küçük çocuk uyuyordu. Şimdi bir tek şu adam, şu aynılığa alışkın ellerini, gözlerini, aklını, eski siyah ceketiyle birlikte eskitmiş sürücü ve o kalmıştı uyumayan. 8 numara niye horlamıyordu ? Dönüp baktı, uyuyordu ama horlamıyordu. Dakikalar geçiyordu. Sürücünün gözleri düşüyordu. Bir... İki... Üç... Dört... Açtı. Sürücünün bu anlamsız direncine şaşırdı adam. "Bırak artık" dedi öylesine, "faydası yok" dedi; kimse duymadı. Aklı bulanıktı. Otobüste miydi onu bile tam bilmiyordu. Uzak kervanların uzak sesini dinliyordu. Sıcaktı. Hummalı çırılçıplak esirlerin terden ıslak bileklerinde prangalar mı vardı ? Şu derin sarnıçtan sarı vebalı sular çeken ihtiyar kadın ona mı bakıyordu ? Hayaldi biliyordu, olsun, gülümsedi ona, kadın gülümsedi. Sessiz, sıcak, acımasız bir şeye akıyordu. "Öküz oğlu öküz" dedi biri, "üzülme" dedi o, "bırak" dedi. Hiçbir düşüncenin sonuna kadar gidilmiyordu nasıl olsa, ne yapsa yarımdı yolculuklar. Öyleyse susmak, her şeye uyumak istiyordu. Amber kokulu uykunun sallantısına yorgun aklını bıraktı iyice, yorgan gibi sarındı uykusuna. Kanaryasını komşuya bırakmıştı iyi ki. O ayın kirasını yatırmadığını, elektrik parasını düşündü en son. Bütün pişmanlıklarını koyu lacivert karanlıkta unuttu. Ellerini, kelimelerini unuttu. Her şeyden soyundu, her şeyden, hepsinden kurtuldu. Düşünmüyordu işte, ya o ölüme ya ölüm ona akıyordu ılık. Titrek köy ışıkları arasından, ince uzun ağaçların arasından ağır ağır özlediği yok oluşun içine, hiçliğin ta içine dalıp, öncesizliğin, sonrasızlığın uykusunu uyudu... Bu onun suçu değildi...</p>
				<p class="normal1">İşte o an korkunç bir şey oldu. Birden, önceden beklediği ama unuttuğu o sarsıntıyla koyu karanlıktan sıyrıldı. Oluyordu, bir uçuruma yuvarlanıyorlardı belki. Korkmadı. Nefesini tuttu sadece. Belki bir patlama olmuştu. Olmuştu da duymamıştı. Belki çoktan ölmüşlerdi, böyleydi belki... Sonra zar zor anladığı o boğuk, uykulu sesi duydu.</p>
				<p class="normal1">".......istikametine gitmekte olan......."</p>
				<p class="normal1">Işıklar yandı. Otobüs, yeni bir sarsıntıyla yeni bir mola yerine giriyordu. Aynıydı işte. Eski siyah ceketli adam, aynılığa alışkın yarıkapalı gözleriyle her şeyden habersiz baktı ona kırmızı kırmızı. Ölüme bile uzaktı. Muavin, oğlu filan değildi.</p>
				<p class="normal1">Yolcular uykulu sallantılarla indiler. O, koyu lacivert karanlığın içinde öylece bekledi. Birazdan bir sigara yakıp biraz yürüyecekti.</p>

		</body>
</html>