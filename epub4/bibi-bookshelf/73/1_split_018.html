<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_12"><br class="calibre3"/>Faik Bey<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">Saat geçti. Faik Bey'in dededen kalma tek katlı evinin bahçesinde bodur kayısı ağaçları, her zamanki aynılıkla miskin miskin sallanıyordu. Ağaçlardan sarkıtılmış altmış mumluk iki tozlu ampul, çardağı, ağaçları ve çok da büyük olmayan bu bahçeyi sarı bir yaz gecesi ışığıyla ısıtıyordu. Öyle bir görüntüydü ki bu, kimseye yabancı değildi, bir duvar takviminde tanıdık bir eski zaman bahçesi fotografıydı sanki. Böyle gecelerde bahçede oturmayı daha çok severdi. Evin içi onu yormuyordu, eşyaların üstüne yağmış eski zaman tozları onu üzmüyordu ama bahçe daha iyiydi. Bahçeye komşu eski sokak lambası gözünü alıyordu yine.</p>
				<p class="normal1">"Kırıp atmak lazım bunu, bu ne böyle yahu."</p>
				<p class="normal1">İşte yine başlamıştı. Huysuz ihtiyar homurdanıyordu yine. Hep söylediği ama hiç yapmadığı bir şeydi bu... Ama mesele o değildi. Her şeye söylenip duruyordu, buydu galiba mesele. Son zamanlarda daha mı huysuzdu neydi ? Aslında yeni değildi bu hali. Yıllarla, yavaşça, içine sine sine alıştığı, yavaş yavaş sevdiği bir şeydi huysuzluğu.</p>
				<p class="normal1">"Bak gene havlıyorlar, susun be, kafa derler buna..."</p>
				<p class="normal1">Faik Bey her zaman olduğu gibi çardağın altındaki masasında yalnızdı.</p>
				<p class="normal1">"İtoğluitler..."</p>
				<p class="normal1">Mutlu değildi, mutsuz da değildi. Bozuk bir musluktan akan cılız bir su değişmezliğiyle yaşlanıyordu işte. Köşedeki tulumbadan biraz su çekti, yüzünü yıkadı. Yalnızca uykusuzların sesini duyduğu uzak köpeklere taş attı.</p>
				<p class="normal1">"Kışt !"</p>
				<p class="normal1">Rakıyı ve geceyi severdi. Küfretmeyi, hikâyeler uydurmayı, hep var olduğunu sanmayı ve hiç sevmediği şeyleri hiç sevmemeyi severdi. Bir de Müzeyyen Senar'ı... Radyoda çalan şarkının yarısında girdi şarkıya.</p>
				<p class="normal1">"...dillerde nağme adın..."</p>
				<p class="normal1">Bir parça kavun aldı beyaz kayık tabaktan, bir yudum rakı içti, burnunu çekti sonra. Küçüklüğünde bu ihtiyar eve her gelişinde, yani dedesinin sağlığında, bu ev için yeni yeni hikâyeler uydurmuş, uydurduklarına yıllarca kendi de inanmıştı. Yandaki bahçe duvarının ardında, yaşlı, kocaman, kara bir köpeğe benzeyen bir uzaylı yaşardı mesela... Yeni bir sigara yaktı, ceketinin yakalarını kaldırdı. Soğuktu. Hikâyelerdeki gibi olmadı ama hayat. Ne çok kötü ne çok iyiydi. Acımasızca sıradandı. Hiç evlenmemişti. Birilerine âşık da olmuştu oysa bir zamanlar. Ne fark ederdi ki... Zamanla daha iyi anladığı geç kalmışlıklarına kızmamayı öğrenmişti nasıl olsa.</p>
				<p class="normal1">"...huysuz ve tatlı kadın..."</p>
				<p class="normal1">Herkes gibi olamamanın ya da hiçbir şey olamamanın uyuşuk şaşkınlığıydı da o biraz. Bir yarım kalmışlıktı... Rakıyı edebine uygun içmeyi, çirozun, lakerdanın iyisini, kürdilihicazkârı bilirdi. Ağacın hasını, yazının kafa kopartanını, Boğaz kıyılarında balığın hangi havada nerede bol olduğunu sorsanız söylerdi ama, susardı genellikle. Mutfağa gidip iki dilim beyazpeynir daha kesti.</p>
				<p class="normal1">"Şu peynirin haline bak, buna da peynir diyorlar..."</p>
				<p class="normal1">Faik Bey bu eski evde zamansız bir ağaçmış gibi, âlemin öykülediği sayısız hikâyenin tam ortasında, bir sonsuz kaosun hayaller arşivinde zamansız yaşadığını sanmayı seviyordu.</p>
				<p class="normal1">"Böyle peynir mi olur be..."</p>
				<p class="normal1">O hep vardı yani. Hep olacaktı filan. Hınzır bir gülümsemeyle sigarasından bir nefes çekti. Sol gözü yandı dumandan. Küfretti. Hafiften bir rüzgâr başlamıştı, ortalık biraz soğumuştu. Gözleri masanın etrafında yıllardır hiç oturulmamış dört sandalyeye ilişti yine.</p>
				<p class="normal1">"Laflamalar sabaha kadar sürerdi" dedi yarı kesik fısıltısıyla,</p>
				<p class="normal1">"Aşağı sokağa, Boğaz'a, belki de öteki tarafa taşan gülüşlerimiz olurdu" dedi. İşte böyle zamanlarda, yitirdiği dostlarını uzun uzun düşünmeye başlardı ince bir sızı da duyarak. Yalnızlığına ihanetini bilerek özlerdi eski havalarda mangal kokusunu.</p>
				<p class="normal1">"Ne lüfer çıkardı be... Çoban salata... Sonra torik lakerdalar, lokum gibi, böyle böyle..."</p>
				<p class="normal1">Hep birlikte mi çoğalttılar, hep birlikte mi tükettiler bilmiyordu. Hava biraz daha soğudu. Küçük odadan üstüne battaniye alıp sarındı bir güzel.</p>
				<p class="normal1">Yine dostlarını düşündü. Duruşları, oturuşları, bakışları düşündü. Sigara tutuşlarıyla –sigara tutuşlarını bile hatırlıyordu– onları boş sandalyelerde resimledi. Sesleri, kokuları, taşları yerleştirdi yerli yerine. Beyazlar onundu, başladı.</p>
				<p class="normal1">"Merhaba" dedi. Sesi biraz kırgındı.</p>
				<p class="normal1">Gülümsediler, yalnız onlara ait alaycı sakin bakışlarla bakıştılar. Cevapları biliyor olmaları haksızlıktı.</p>
				<p class="normal1">"Eşşolueşşekler" dedi Faik Bey gülerek. Gülmekten ya da soğuktandı herhalde gözleri ıslaktı. Burnunu çekti, bir taşı öne çıktı.</p>
				<p class="normal1">"Keyfiniz nasıl oralarda ?" Gözünü sildi.</p>
				<p class="normal1">"Öyle bir yer yok" dedi dostlarından biri.</p>
				<p class="normal1">Sesi kararlıydı. Faik Bey sustu. Bir an için oyunu bıraktı. Azıcık küskün şöyle omzunun üzerinden arkaya doğru uykulu bahçesine baktı sevgiyle. Eğildi, topraktan birkaç ketentohumu yoldu.</p>
				<p class="normal1">"Her tarafı sarmış" gibi bir şey mırıldandı. Ölüm gibi arsızdı ketentohumu.</p>
				<p class="normal1">"Senin için kolay olmadığını biliyorum" dedi dostu onu üzdüğünü anlayarak.</p>
				<p class="normal1">"Sen nerdesin ?"</p>
				<p class="normal1">"Ben yokum"</p>
				<p class="normal1">"Nasıl yani ?"</p>
				<p class="normal1">"Yokum işte. Toprağım filan belki..."</p>
				<p class="normal1">"Hangisi doğru ?"</p>
				<p class="normal1">"Onu sen bileceksin, bana sorma, ben yokum."</p>
				<p class="normal1">Faik Bey veziri oynadı, atı aldı. Bu kez her zamankinden daha iyi oynuyordu. Koca bir parça peyniri aceleyle koca bir yudum rakıda boğdu. Fili bir kez daha çıktı. Hamlesinden emindi. Güldü.</p>
				<p class="normal1">"Yanlış mı ?"</p>
				<p class="normal1">"Ne diyebilirim ki... Beni sen düşlüyorsun" dedi dostu gülerek.</p>
				<p class="normal1">Faik Bey'in hamlesi bozuldu. Köpürdü... Hep böyle olurdu. Küserdi, homurdanırdı bazen, sonra yine durulurdu. Sustular, oyuna dalıp gittiler bir süre. Birer sigara yaktılar. Radyoda bir şarkıyı, uzak köpekleri duydular. Yokuşun başından iki ihtiyar yürüdü gecenin o vakti. Kim bilir nereye gidiyorlardı. Sessizlikte sönen ayak seslerini dinlediler ihtiyarların. Bağırdı.</p>
				<p class="normal1">"Enayi ihtiyar ! Hırkana, pantolonunun içine her gün daha da çürüyen beyaz buruşuk etlerini sakla ! İyi sakla iyi.. !"</p>
				<p class="normal1">"......."</p>
				<p class="normal1">"Faydası mı var ulan !.."</p>
				<p class="normal1">Sigarasından bir fırt çekip baktı arkalarından.</p>
				<p class="normal1">"Dangalak !"</p>
				<p class="normal1">Bağırmadı artık. Gözlerini masaya indirdi, hiç kırpmadan, kımıldamadan baktı masaya. Oyunu gördü. Kocaman sessizlikte derin yalnızlığına köpekler havladı yine. Atın orada olduğunu tanıdığı bir acıyla fark etti. Kaçacak bir yer, kuytusuna sığınacağı güvenli bir kare bakındı oralarda bir yerde... Ona bakıyorlardı şimdi hepsi. Atlar, filler, piyonlar, dostları, tahtanın kendisi, bahçe, ev hepsi öyle hiç konuşmadan bakıyorlardı, bakmasalardı atın yerini değiştirirdi belki bi şey yapardı... Rakısından ağız dolusu bir yudum aldı yeniden, uzun uzun taşlara baktı. Koca bir yudum daha aldı, gırtlağı yandı biraz, yutkundu.</p>
				<p class="normal1">Tereddütle mırıldadı.</p>
				<p class="normal1">"Oyna bakalım Faik..."</p>
				<p class="normal1">Son kadehteki rakı gibi ılıktı sesi. Sustu, başını kaldırıp yukarılara baktı, rüzgâr kesmişti şimdi. Bir yokluğun hiçinde oturuyordu. Kayısı ağacından bir yaprak, tanıdık dalları tutmaya çalışarak, daha önce hiç bakmadığı bir yerden bakarak ve şaşarak ve hâlâ ağaçmış sanarak, düştü... Hep mi çoğalttılar, hep mi tükettiler bilmiyordu. Radyoda sıcacık bir şarkı duydu. Bardağındaki bir parmak rakısını bitirdi ılık ılık. Birazdan mutfağa gidecekti, biraz daha kavun, kalmışsa peynir, bir bardak rakı getirecekti. Gece daha tazeydi. Taşları dizdi, beyazlar onundu, başladı.</p>

		</body>
</html>