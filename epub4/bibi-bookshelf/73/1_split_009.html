<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_6"><br class="calibre3"/>Cemil<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">İstanbul'un içinde yaşayanların bilmediği hayatlar yaşanırdı uzak mahallelerde. Bir akrabamız orada oturmasaydı ben de bilmeyecektim belki. Oralara gelince asfaltı biten geniş yollardan dik yokuşlarla tozlu çamurlu cılız sokaklara çıkılırdı. Benim yaşımdaki çocuklar, arabamızın arkasında toz içinde koşardı; severdim ben. Benim de mahallemdi orası. Öyle hissederdim yani, öyle olsun isterdim. Yaz günleri, boyası yeşil, boyası mavi kapı önlerinde, birdenbire allı güllü kadınlar çoğalırdı. Çamaşır yıkarlardı açık saçık konuşarak, kırmızı, mavi plastik leğenlerinden sabunlu sular kıvrım kıvrım akardı rengârenk oynayan çocukların çıplak ayaklarına. Çingeneler gülüşürdü çiçek pazarı dönüşlerinde. Avuçlarından kan gibi güller dökülürdü... Çöplüklerden faili meçhuller toplanır, gazetelerin yazmadığı cenazeler kaldırılırdı sessiz sedasız... Biz, ellerimizde ayçekirdekleri, bakardık öyle... Aslında ne okul kitaplarındaki kadar masumdu, ne de sosyal içerikli filmlerdeki kadar suçluydu mahallemiz... Kokardı biraz. Çok yerde olduğu gibi yakınından yarısı lağım suyu, küçük bir dere akardı. Martılar gelirdi kıyısına, oradan ilerideki çöplüklere zıplaşırlardı çığlık çığlık. Biz, birbirimize bile söylemediğimiz gizli hayallerimizi ağaç kabuğu gemilerle dere kenarından cılız akan suya bırakır, sonra da, İstanbullu suların, büyük denizlerin ufkuna doğru akıp giden gemilerimizin ardına takılan martılarmış gibi dere boyunca çığlıklarla, gülüşlerle yorgunluktan düşene kadar koşardık. En son düşen Cemil olurdu hep, nefes nefese gülerek, taze nemli otların lağım kokusu ve sarı yeşil sazların ince dokusu arasından uzayıp giden gemisine bakarak...</p>
				<p class="normal1">Babası ölünce anası gündeliğe gidip okuttu Cemil'i. Herkes gibi su sattı yaz günleri, okul sonrası simit filan sattı. Ama herkesten yavaş, herkesten zor büyüdü. Biraz saftı, biraz şakacıydı da. İşi gücü aylaklıktı. Delinin tekiydi yani. Kin tutmazdı. Derlerdi ki babasını oraların önemli adamı İbrahim Bey vurdurmuş. Kan gütmezdi. Bazen büyük büyük kitaplar okur, bazen hayatı dalgaya vururdu. Şakası can acıtmazdı. Liseyi zar zor bitirdiğinde işsiz güçsüz dolandı mahallede bir iki mevsim.</p>
				<p class="normal1">Çakır ince gözleri İbrahim Bey'in kızına düştü işte o aralar. Boyası mavi, boyası yeşil kapı önlerinde çekirdek yerken öyle, öyle hiç uzun uzun konuşmadan, bilmediği bir tutkuyla sevdi kızı. Kız onu sevdi. Gizli gizli konuştular sonra, düşlerinde seviştiler.</p>
				<p class="normal1"> </p>
				<p class="normal1">"Rüyamda seni gördüm dün gece."</p>
				<p class="normal1">"Nasıl gördün kız anlatsana."</p>
				<p class="normal1">"Olmaz."</p>
				<p class="normal1">"Hadi kız anlat."</p>
				<p class="normal1">"Gördüm işte."</p>
				<p class="normal1">"Ben hep görüyorum..."</p>
				<p class="normal1">"Sen anlat o zaman."</p>
				<p class="normal1">"Onu anlatmam da şeyi söylerim, öptüm seni..."</p>
				<p class="normal1">"......."</p>
				<p class="normal1">"Kokunu duydum, sıcaklığını duydum yanımda, şimdi böyleymişsin gibi... Aslında daha çok duydum."</p>
				<p class="normal1">"Yuh ! Zaten öptün ya geçen gün yanağımdan. Hem üç defa..."</p>
				<p class="normal1">"Yeter mi kız !"</p>
				<p class="normal1"> </p>
				<p class="normal1">Yetmedi. Yiğit oğlandı ya Cemil, İbrahim Bey'e çıkıp kızı istedi. Olmaz demişlerdi önceden... Haber gönderip duyurmuştu da olmaz demişlerdi. Ama o gene de... Avluda sonra, ben görmedim görenler söyledi, kızın gözü önünde hem, üç tokat yedi. Üç damla yaşını saydı kızın. Çıktı...</p>
				<p class="normal1">Delirmiş Cemil; öyle dediler. Karşıki dama çıkmış da, bağıra bağıra ana avrat sövmüş İbrahim Bey'in adamlarına. Ta yokuşun başına kadar kovalamışlar bunu, sonra yorulup bırakmışlar.</p>
				<p class="normal1">Sonra bir yıl kadar görüşmediler. İbrahim Bey'in emri... Kokusunu özledi kızın, yanağına dokunmayı, adını söylemeyi... Gizli gizli kendi kendine söyledi adını, durup durup söyledi hep. Gözlerini kapayıp avuçlarını kokladı... Sonra dediler ki düğün var. Kızı gelin vermişler, mütayit Naci'ye, bizim sümük Naci... İbrahim Bey'in emri... Yangına düştü Cemil. Böğürdü. Taşları dövdü.</p>
				<p class="normal1">Düğün gecesi çok düşündü. Dolaştı. Ağaç kabuğu bir gemi bıraktı cılız akan sulara. Boşver Cemil dedik, boşver. Kalktı, eve gitti. Yatağına uzanıp tavanı seyretmiş biraz; anası söyledi. Bir kitapta yarım kalmış bir hikâyeyi bitirmiş. Doğrulmuş. Bir gece önceden hazırladığı babadan kalma 14'lüsünü yatağın altından çıkarıp beline sokmuş demek o sıra, sonradan öğrendik. Çıkarken kapıyı çekmemiş...</p>
				<p class="normal1">Cemil'i çoktan unutmuştu İbrahim Bey. Umurunda mıydı ?.. Avluda, baş masada, zurnaya el çırpıyordu. Gördük Cemil'i, usul usul geldi. Bir aksilik çıkarmasa, dedik. Kıza baktı. Görmek istediğini görse çekip gidecekti. Üç damla yaşını saydı kızın. Üç adımda masaya çöktü. Zurna sustu. İbrahim Bey'in has adamı masada yavaşça doğruldu. Cemil sol eliyle herifi kendine çekti. Sağ eliyle 14'lüyü herifin karnına sapladı, üç kere sıktı. Elini çözdü. Donduk kaldık öyle biz. Damat mütayit Naci de kıpırdamadı. Yalvarır gibi baktı. Cemil, Naci'yi geçti. 14'lüyü İbrahim Bey'in alnına dayadı. Yapma Cemil... Teri dondu adamın, kanı kesildi. Kaldırdı Bey'i, tabancayı karnına dayadı, üç kere sıktı. Bey üç kere sarsıldı. Masanın ardına, dizleri üstüne çöktü.</p>
				<p class="normal1">Cemil'in ilk vurduğu, Bey'in has adamı, yattığı yerden doğruldu. Şaşkındı biraz.</p>
				<p class="normal1">"Kurusıkı Beyim, kurusıkı, ölmedik" diyebildi sadece.</p>
				<p class="normal1">Cemil gülümsedi. Çakır ince gözleri kıza devrildi. Kız gülümsedi. Koştu Cemil, koşabildiğince hızlı koştu. Tek bir mermi gömdüler sırtına, iki kürekkemiğinin arasına. Düştü, nefes nefese, gülerek. Lağım kokulu nemli otlar, sarı yeşil ıtırlar arasından, kıvrım kıvrım uzadı ıslağı...</p>

		</body>
</html>