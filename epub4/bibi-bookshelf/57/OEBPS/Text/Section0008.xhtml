<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style%28p%29.css" rel="stylesheet" type="text/css" />
</head>

<body>
  <h1>AT ÜSTÜNDE</h1>

  <p>Zavallı insanlar! Babanın azıcık aylığıyla zar zor geçiniyorlardı. Evlenmelerinden bu yana iki çocukları doğmuş, ilk sıkıntıları şu alçakgönüllü, üstü kapalı, utandırıcı yoksulluklardan biri, düzeylerini her ne pahasına olursa olsun, olduğu yerde tutmak isteyen bir soylu yoksulluğu olmuştu.</p>

  <p>Hector de Gribelin taşrada, babasının köşkünde, yaşlı bir papaz tarafından yetiştirilmişti. Zengin değillerdi, ama görünüşü kurtarmaya çalışarak yaşamaya çabalıyorlardı.</p>

  <p>Sonra, yirmi bir yaşma gelince, ona bir iş aramışlardı, bin beş yüz franka memur olarak Denizcilik Bakanlığı’na girmişti. Zorlu yaşam savaşımına erkenden hazırlanmamış olan, yaşamı bir bulut ardından gören, çıkış yollarını, direnme biçimlerini tanımayan, kendilerinde daha çocukluktan başlayarak özel yetenekler, özel eğilimler geliştirmemiş, savaşım için zorlu bir güç edinmemiş, ellerine bir silah ya da bir araç verilmemiş olan herkes gibi, bu kayaya oturmuştu.</p>

  <p>Memurluğun ilk üç yılı korkunç geçti.</p>

  <p>Gene kendisi gibi, gecikmiş ve parasız olan, soylu sokaklarda, Saint-Germain Mahallesi’nin hüzünlü sokaklarında yaşayan birkaç aile dostu, yaşlı insanlar bulmuştu; bir çevre oluşturmuşlardı.</p>

  <p>Yeni yaşamın yabancısı olan bu yoksul, alçakgönüllü ve mağrur soylular evlerinin üst katlarında otururlardı. Bu evlerin yukarısından aşağısına kadar bütün insanların birer soyluluk unvanı vardı, ama altıncı katta olduğu gibi birinci katta da para denen şeyin ender bulunduğu anlaşılıyordu.</p>

  <p>Bir zamanlar çok parlak durumdayken, erkeklerinin uyuşukluğu yüzünden batmış olan bu ailelerin en çok kafa yordukları şey değişmez önyargılar, sınıf düşünceleri ve daha aşağı düşmemek kaygısıydı. Hector de Gribelin, bu çevrede kendisi gibi soylu ve yoksul bir genç kızla karşılaştı ve evlendi.</p>

  <p>Dört yılda iki çocukları oldu.</p>

  <p>Yoksulluğun hırpalayıp durduğu bu aile, dört yıl boyunca, pazar günleri Champs-Elysees’de gezintiler yapmaktan, bir iş arkadaşının armağan ettiği biletlerle her kış bir-iki kez tiyatroya gitmekten başka eğlence yüzü görmedi.</p>

  <p>Ama ilkbahara doğru, şefi bizim memura bir ek iş verdi, o da bu işin sonunda üç yüz frank tutarında olağanüstü bir ödül aldı.</p>

  <p>Bu parayı getirince, karışma,</p>

  <p>“Sevgili Henriette, kendimize bir şeyler armağan edelim, örneğin çocukları bir gezintiye çıkaralım,” dedi.</p>

  <p>Uzun tartışmalardan sonra, kırda bir yemek yemeye karar verildi.</p>

  <p>“Vallahi,” diye haykırdı Hector, “bir seferde tiryaki olunmaz ya; sen, çocuklar ve hizmetçi için bir araba kiralarız, ben de bir at kiralarım. îyi gelir bana.”</p>

  <p>Bütün hafta, tasarlanan gezinti konuşuldu.</p>

  <p>Her akşam, daireden dönünce, Hector büyük oğlunu yakalayıp ata bindirir gibi bacağına oturtuyor, bütün gücüyle hoplatarak,</p>

  <p>“İşte önümüzdeki pazar baban böyle at koşturacak,” diyordu.</p>

  <p>Çocuk da bütün gün, bacaklarını iki yana sarkıtarak iskemlelere biniyor, odada sürükleyip duruyor, “Baba ata bindi!” diye bağırıyordu.</p>

  <p>Hizmetçi bile, pazar günü arabaya atıyla eşlik g2 edeceğini düşünerek beyefendiye hayranlıkla bakıyor, her yemekte binicilikten konuşmasını, eskiden babasının evinde yaptıklarını anlatışını dinliyordu. Çok iyi öğrenmişti bu işleri, bir kez hayvanın üstüne atladıktan sonra hiçbir şeyden korkmazdı!</p>

  <p>Ellerini ovuşturuyor, karısına yineleyip duruyordu:</p>

  <p>“Şöyle çetin bir hayvan verseler, çok sevinirdim doğrusu. Ben nasıl ata binerim, göreceksin; ha, istersen Bois’dan dönerken Champs-Elysees’den geçeriz. Parlak bir görünüşünüz olacağına göre, bakanlıktan birilerine rastlarsak, hiç de üzülmem. Müdürlerin saygısını kazanmak için bundan iyisi yoktur.”</p>

  <p>Söylenen gün, araba ile at aynı zamanda kapının önüne geldi. Adam bineğini incelemek için hemen aşağıya indi. Pantolonuna ayak kayışları diktirmişti, bir gün önce satın alınmış bir kırbacı deniyordu. Hayvanın dört ayağını birbiri ardından kaldırıp elledi, başını, kaburgalarını, dizlerini yokladı, böğürlerini denedi, ağzını açtı, dişlerini gözden geçirdi, yaşını söyledi; bütün aile aşağıya inerken, genel olarak at, özel olarak da bu at üzerinde kurumsal ve uygulayımsal bir ders verdi.</p>

  <p>Bütün aile arabaya yerleşince, eyerin kolanlarını denetledi, sonra bir üzenginin üzerinde havalanarak atın üzerine düştü, hayvan yükün altında hoplayıp zıpladı, binicisini düşürecekti neredeyse.</p>

  <p>Hector heyecanlanmış, onu yatıştırmaya çalışıyordu:</p>

  <p>“Yavaş ol, dostum, yavaş ol.”</p>

  <p>Sonra hayvan yeniden yatışıp da onu sağlamca taşıyınca, bizimki sordu:</p>

  <p>“Hazır mısınız?”</p>

  <p>Herkesin yanıtı birden geldi:</p>

  <p>“Evet.”</p>

  <p>O zaman komutu verdi:</p>

  <p>“İleri!”</p>

  <p>Atlılar uzaklaştılar.</p>

  <p>Bütün gözler kendisine dikilmişti. Sıçrayışlarda abartmaya kaçarak İngilizler gibi tırısa sürüyor, eyerin üstüne düşmesiyle boşlukta yükselmek ister gibi yeniden zıplaması bir oluyordu. Çoğu zaman yelenin üstüne düşmek üzereymiş gibi görünüyordu. Yüzü buruşuk, yanakları solgundu, gözlerini hiç oynatmadan önüne dikiyordu.</p>

  <p>Çocuklardan birini kucağına oturtan karısıyla, öbür çocuğu tutan hizmetçi de yineleyip duruyordu: “Babanıza bakın! Babanıza bakın!”</p>

  <p>Yumurcaklar devinimden, sevinçten, açık havadan sarhoş olmuşlar, tiz çığlıklar koparıyorlardı. At bu patırtıdan ürktü, dörtnala koşmaya başladı en sonunda, binici atı durdurayım derken şapkası yere yuvarlandı. Şapkayı almak için, arabacının aşağı inmesi gerekti. Hector şapkayı aldıktan sonra karısına,</p>

  <p>“Çocukları bağırtma böyle; at beni alıp götürecek,” diye seslendi.</p>

  <p>Vesinet Korusu’nda, küçük sandıklardan azıklarını çıkardılar, otlar üzerinde bir öğle yemeği yediler.</p>

  <p>Arabacı atlara bakıyordu, ama Hector da duramıyor, kendi atının bir eksiği olup olmadığını anlamak için ikide bir kalkıyordu; boynunu okşuyor, ekmek, pasta, şeker yediriyordu.</p>

  <p>“Çetin bir tırıs atı doğrusu,” dedi. “İlk sıralar beni biraz sarstı, ama çabuk düzeldim, gördün ya; binicisini tanıdı, mızıkçılık etmez artık.”</p>

  <p>Kararlaştırdıkları gibi, Champs-Elysees’den döndüler.</p>

  <p>Geniş caddede arabalar karınca gibi kaynaşıyordu. Yanlarda da geziciler öylesine çoktu ki Zafer Anıtı’ndan Concorde Alam’na kadar sağılan iki uzun, kara şerit derdi insan. Bütün bu kalabalığın üzerine bir güneş sağanağı boşanıyor, koşumların çeliğini, kapıların tokmaklarını kıvılcımlandırıyordu.</p>

  <p>Bu insanlar, arabalar, hayvanlar bir devinim çılgınlığına, bir yaşam sarhoşluğuna tutulmuş gibiydiler. Karşıda Dikilitaş, bir altın sis içinde yükseliyordu.</p>

  <p>Hector’un atı Zafer Anıtı’nı geçer geçmez, yeni bir coşkuya kapıldı, tekerlekler arasından var hızıyla, ahıra doğru koşuyor, binicisinin tüm yatıştırma çabaları boşa gidiyordu.</p>

  <p>Araba uzaktaydı şimdi, çok gerilerde kalmıştı, işte Endüstri Sarayı’nın önünde, hayvan alanı boş bulup, sağa dönerek dörtnala kalktı.</p>

  <p>Önlüklü bir kadın, sakin bir yürüyüşle, yolun bir yanından bir yanma geçiyordu; son hızla gelen Hector’un yolu üzerindeydi. Hayvanı durdurmaya gücü yetmediği için, Hector var gücüyle bağırmaya başladı:</p>

  <p>“Hey! Hey! Heyt!”</p>

  <p>Kadın sağırdı anlaşılan, öyle ya, yoluna devam etti, lokomotifler gibi ileri atılmış atın göğsü üzerinde şaklayıp da etekleri havada, başının üstünde üç takla atarak on adım öteye yuvarlanıncaya kadar.</p>

  <p>“Durdurun şunu!” diye bağıran sesler vardı.</p>

  <p>Hector kendinden geçmiş, “İmdat!” diye uluyarak atın yelesine yapışıyordu.</p>

  <p>Korkunç bir sarsıntı oldu, bir mermi gibi, atının kulakları üzerinden geçti, karşısına fırlayan bir belediye çavuşunun kollarına düştü.</p>

  <p>Bir saniye geçmeden, el kol sallayan, bağırıp çağıran, kızgın bir topluluk sarmıştı çevresini. Hele yaşlı bir bey, büyük, yuvarlak bir nişanı, ak bıyıkları olan bir bey, çok öfkelenmişe benziyordu.</p>

  <p>“Hay Allah, hay Allah!” diye yineleyip duruyordu. “İnsan böyle beceriksiz oldu muydu evinde kalır! Ata binmesini bilmeyince sokaklarda insanları öldürmez.”</p>

  <p>Dört adam göründü, yaşlı kadını taşıyorlardı. Sarı yüzü, kaymış başlığıyla bir ölüyü andırıyordu, tozdan bomboz olmuştu.</p>

  <p>“Bu kadını bir eczacıya götürün,” diye buyurdu yaşlı bey, “biz de polis komiserine gidelim.”</p>

  <p>Hector iki memur arasında yola çıktı. Üçüncü bir memur atı tutuyordu. Bir kalabalık geliyordu arkadan; birdenbire araba göründü. Karısı ileri atıldı, hizmetçi ne yapacağını bilmiyor, yumurcaklar ciyak ciyak bağırıyorlardı. Az sonra döneceğini, bir kadını yere yıktığını, önemli bir şey olmadığını söyledi. Karısı çılgın gibi uzaklaştı.</p>

  <p>Komiserlikte, açıklama kısa sürdü. Adını verdi, Hector de Gribelin, Denizcilik Bakanlığı’nda görevli. Yaralıdan haber beklendi. Yollanan memur döndü. Kadın kendine gelmişti, ama içerisinin fena ağrıdığını söylüyordu. Altmış beş yaşında, Bayan Simon adında bir gündelikçi kadındı.</p>

  <p>Hector, kadının ölmediğini öğrenince umutlandı, bakım masraflarını ödeyeceğine söz verdi. Sonra eczaneye koştu.</p>

  <p>Kapının önüne bir kalabalık toplanmıştı; kadıncağız bir koltuğa çökmüş, elleri kımıltısız, yüzünde bir aptallık, inliyordu. İki hekim hâlâ muayene ediyordu. Kırığı çıkığı yoktu, ama bir iç incinmeden korkuluyordu.</p>

  <p>Hector hastayla konuştu:</p>

  <p>“Çok mu acı çekiyorsunuz?”</p>

  <p>“Ya, evet!”</p>

  <p>“Nerenizden?”</p>

  <p>“Midemde bir ateş yanıyor sanki.”</p>

  <p>Hekimin biri yaklaştı,</p>

  <p>“Kazaya neden olan siz misiniz, efendim?” diye sordu.</p>

  <p>“Evet, efendim.”</p>

  <p>“Bu kadını bir hastaneye yollamak gerek; günlüğü altı franklık bir yer biliyorum. Üzerime alayım mı bu işi?”</p>

  <p>Hector memnunlukla teşekkür etti, yüreği ferahladı, evine döndü.</p>

  <p>Karısı gözyaşları içinde onu bekliyordu; Hector yatıştırdı:</p>

  <p>“Bir şey yok, bir şey yok, Simon kadın şimdiden düzeldi, üç güne kadar bir şeyciği kalmaz; hastaneye yolladım; bir şey yok!”</p>

  <p>Bir şey yok!</p>

  <p>Ertesi gün daireden çıkınca, Bayan Simon’dan haber almaya gitti. Keyifli keyifli bol yağlı bir et suyu içer buldu onu.</p>

  <p>“Ne haber?” diye sordu.</p>

  <p>“Ah, beyciğim, geçmiyor,” dedi kadın. “Hemen hemen her tarafımı kaplamış gibi. Bir iyileşme yok.” Hekim, herhangi bir sorun çıkabileceğini, bunun için biraz beklemek gerektiğini söyledi.</p>

  <p>Üç gün bekledi, sonra gene geldi. Yaşlı kadının yüzü aydınlık, gözleri duruydu, onu görünce inlemeye başladı.</p>

  <p>“Kımıldayamıyorum, beyciğim, kımıldayamıyorum. Ölünceye kadar böyle kalacağım galiba.”</p>

  <p>Hector’un kemiklerinin içinde bir titreme dolaştı. Hekimden sordu. Hekim kollarını havaya kaldırdı, “Ne yapalım, efendim, ben de bilmiyorum,” dedi. “Kaldırmaya kalktık mı bağırıyor. Koltuğunun yerini değiştirirken bile iç parçalayıcı çığlıklar koparıyor. Söylediğine inanmak zorundayım, efendim; içinde değilim. Yürüdüğünü görmedikçe yalan söylediğine inanmaya hakkım yok.”</p>

  <p>Yaşlı kadın kımıldamadan, içinden pazarlıklı gözlerle dinliyordu.</p>

  <p>Sekiz gün geçti, sonra on beş gün, sonra bir ay. Bayan Simon koltuğundan ayrılmıyordu. Sabahtan akşama kadar yiyor, içiyor, şişmanlıyor, keyifli keyifli öbür hastalarla konuşuyor, elli yıldır merdiven inip çıktıktan, şilteler çevirdikten, kattan kata kömür çıkardıktan, süpürge, fırça salladıktan sonra, bir dinlenmeye hak kazanmışçasına, kımıltısızlığa alışmışa benziyordu.</p>

  <p>Hector, deli gibi, her gün geliyordu; her gün onu sakin, rahat, “Kımıldayamıyorum, beyciğim, olmuyor,” der buluyordu.</p>

  <p>Her akşam, Bayan de Gribelin, sıkıntı içinde soruyordu:</p>

  <p>“Bayan Simon’dan ne haber?”</p>

  <p>Hector da her seferinde umutsuz bir kederle yanıt veriyordu:</p>

  <p>“Değişen bir şey yok, hiçbir şey!”</p>

  <p>Aylığı pek ağır gelmeye başlayan hizmetçiye yol verildi. Dişlerinden tırnaklarından daha çok kestiler, tüm ödül bu işe gitti.</p>

  <p>Hector dört büyük hekim getirdi bunun üzerine, kocakarının çevresinde toplandılar. Kadın kendini muayene ettirdi, ellettirdi, yoklattırdı, bir yandan da kurnaz gözlerle bakıyordu.</p>

  <p>“Yürütmeli!” dedi biri.</p>

  <p>“Yapamam, beyciklerim, yapamam!” diye haykırdı kadın. Tutup kaldırdılar, birkaç adım sürüklediler; ama kadın ellerinden sıyrıldı, döşemeye yığıldı,</p>

  <p>öyle korkunç çığlıklar kopardı ki, bin bir özenle yerine götürdüler.</p>

  <p>Gizlice düşüncelerini söylediler ya çözümün olanaksız olduğu sonucunu çıkardılar.</p>

  <p>Hector bu haberi karısına götürdüğü zaman, kadıncağız bir iskemleye yığıldı.</p>

  <p>“Buraya almak daha iyi olacak, böylesine pahalıya mal olmaz o zaman,” dedi.</p>

  <p>Adam yerinden sıçradı,</p>

  <p>“Buraya, bize mi?” dedi. “Öyle şey olur mu?” Ama kadın her şeye razıydı artık, yaşlı gözlerle yanıt verdi,</p>

  <p>“Ne yapalım, dostum,” dedi, “suç bende mi!”</p>

  <p style="text-align: right;"><span style="font-style:italic;">1883</span></p>

  <p><a id="bookmark3"></a></p>
</body>
</html>
