<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style%28p%29.css" rel="stylesheet" type="text/css" />
</head>

<body>
  <h1>PIERROT</h1>

  <p>Bayan Lefevre bir köy hanımı, bir dul, şu giysisi bol şeritli, şapkaları farbalalı, yarı köylü kadınlardan, konuşmaları yanlışlarla dolu olan, kalabalık içinde büyüklük taslayan, kaba, kırmızı ellerini ham ipekten eldivenler altında sakladıkları gibi, gülünç, cicili bicili dış görünüşler altında, kendini beğenmiş bir cahil ruhu saklayan kimselerdendi.</p>

  <p>Hizmetçisi iyi, basit bir köy kadınıydı, adı Rose’du.</p>

  <p>İki kadın Normandiya’da Caux bölgesinin merkezinde bir yol kıyısında, yeşil panjurlu bir küçük evde otururdu.</p>

  <p>Evlerinin önünde daracık bir bahçe vardı, bir-iki sebze yetiştirirlerdi.</p>

  <p>Bir gece bir düzine kadar soğanları çalındı.</p>

  <p>Rose bu hırsızlığı anlar anlamaz, koşup hanımına haber verdi, o da yün etekliğiyle aşağıya indi. Büyük bir kedere, bir dehşete neden oldu bu iş. Çalmışlardı, Bayan Lefevre’nin malını çalmışlardı! Demek ülkede hırsızlık vardı, sonra gene gelebilirlerdi de.</p>

  <p>Kadınlar şaşkınlık içinde ayak izlerini inceliyor, konuşuyor, varsayımlar yürütüyorlardı: “Bakın, şuradan geçmişler. Duvara basmışlar çiçeklerin içine atlamışlar.”</p>

  <p>İlerisini düşünüp ürperiyorlardı. Artık nasıl rahat uyurlardı!</p>

  <p>Hırsızlık dedikodusu yayıldı. Komşular gelip gördüler, onlar da konuyu tartıştılar; kadınlar her yeni gelene gözlemlerini, görüşlerini anlatıyorlardı.</p>

  <p>Yandaki bir köylü, şu öğüdü verdi: “Bir köpeğiniz olmalı.”</p>

  <p>Doğruydu bu söz; bir köpekleri olmalıydı, yalnızca hırsız geldiğini belirtmek için de olsa. İri bir köpek değil, hay Allah! Ne yapacaklardı iri köpeği! Yiyecek bakımından batırırdı onları. Küçük bir köpek, canım, havlayan bir minik köpek.</p>

  <p>Herkes gittikten sonra, Bayan Lefevre bu köpek sorununu uzun uzun tartıştı. Biraz düşününce, köpek almamak için bin bir neden geliyordu usuna, yal dolu bir çanak görüntüsü onu dondurmuştu; yollardaki dilencilere gözle görünür bir biçimde para vermek, kilisedeki kutuya pazar yardımını atmak için ceplerinde her zaman bozukluk bulunduran şu pinti köy hanımlarındandı.</p>

  <p>Rose hayvanları severdi, o da kendi nedenlerini anlattı, kurnazca savundu düşüncelerini. Böylece bir köpek, minicik bir köpek alınmasına karar verildi.</p>

  <p>Araştırma başladı, ama yalnız büyükleri, insanı ürpertecek derecede çorba yutucuları bulunuyordu.</p>

  <p>Rolleville bakkalında vardı bir tane, küçücük bir şey vardı ya, o da yetiştirme masraflarını kapatmak için iki frank istiyordu. Bayan Lefevre bir küçük köpek besleyebileceğini, ama parayla satın alamayacağını bildirdi.</p>

  <p>Fırıncı olanları biliyordu, bir sabah arabasında, timsah bedenli, tilki kafalı, sorguca benzeyen borazan kuyruğu bedeninin büyüklüğünde, neredeyse ayaksız, sarı, garip, küçük bir hayvan getirdi. Bir müşteri başından atmak istiyordu bunu. Bayan Lefevre bu yakışıksız finoyu pek beğendi, parasız veriyorlardı. Rose köpeği öptü, sonra da adını sordu. Fırıncı, “Pierrot,” diye yanıtladı.</p>

  <p>Eski bir sabun sandığına yerleştirildi, önce içecek su ikram edildi kendisine. İçti. Sonra bir parça ekmek verildi. Yedi. Bayan Lefevre kaygılıydı, parlak bir düşünce geldi usuna: “Eve iyice alıştıktan sonra serbest bırakırız. Ortalıkta dolaşırken yiyeceğini bulur.”</p>

  <p>Gerçekten de serbest bırakıldı ya bu iş acıkmasına engel olmadı. Hem ancak yiyeceğini istemek için havlıyordu ama bu durumda çok yaman havlıyordu.</p>

  <p>Kim girerse girsindi bahçeye. Pierrot gidip her yeni gelene sürtünüyor, hiç sesini çıkarmıyordu.</p>

  <p>Bununla birlikte, Bayan Lefevre bu hayvana alışmıştı. Hatta onu sevmeye, zaman zaman ona kendi eliyle, yahnisinin salçasına batırılmış ekmek lokmaları vermeye başlıyordu.</p>

  <p>Ama vergiyi hiç düşünmemişti, bu hiç havlamayan köpek parçası için sekiz frank -sekiz frank, Bayan!- istedikleri zaman, üzüntüden bayılmasına ramak kaldı.</p>

  <p>Pierrot’nun hemen baştan atılmasına karar verildi. Hiç kimse istemedi Pierrot’yu, on fersah ötelere kadar kime önerildiyse, geri çevrildi. O zaman, başka çıkar yol kalmadığından, “taşlı tarlaya yollanmasında” karar kılındı.</p>

  <p>Geniş bir ovanın ortasında, yere konmuş bir çeşit kulübe, daha doğrusu sapla kaplı bir küçücük çatı göze çarpar. Taşocağının giriş yeridir burası. Büyük bir kuyu, dikine, yirmi metre yeraltına iner, bir sürü uzun ocak geçidine gider.</p>

  <p>Yılda bir kez, topraklara kis karıştırıldığı zaman, bu taşocağma inilir. Geri kalan zamanlarda, ölmesine karar verilmiş köpeklere mezarlık eder burası; bu deliğin yanından geçilirken, sık sık acı ulumalar duyulur, acıklı çağrılar kulaklarınıza kadar yükselir.</p>

  <p>Avcı ve çoban köpekleri bu iniltili deliğin yakınlarından dehşetle kaçarlar; üzerine eğildiğiniz zaman, burnunuza iğrenç leş kokuları gelir.</p>

  <p>Karanlıkta korkunç dramlar olur.</p>

  <p>Kendinden öncekilerin iğrenç kalıntılarıyla beslenmiş bir hayvan, on-on iki gündür can çekişirken, daha iri, hem de hiç kuşkusuz daha güçlü bir hayvan düşmüştür birdenbire. Orada yalnızdırlar, açtırlar, gözleri parlak. Birbirlerini gözetler, izler, kaygıyla duralarlar. Ama açlık sıkıştırır durur, saldırıya geçerler, uzun zaman boğuşurlar, azgın; sonunda güçlü zayıfı yer, diri diri yutuverir.</p>

  <p>Pierrot’nun da “taşlı tarlaya yollanması” kararlaştırılınca bir cellat arandı. Yolu çapalayan yol bekçisi on kuruş istedi. Çılgıncasına abartılı göründü bu Bayan Lefevre’e. Komşunun uşağı beş kuruşa razıydı; bu da fazlaydı; Rose elleriyle götürmelerinin daha iyi olacağını, böylece yolda kendisine sert davranılmamış ve yazgısını öğrenmemiş olacağını söyleyince, karanlık çökerken birlikte götürmeleri kararlaştırıldı.</p>

  <p>O akşam bir parmak tereyağıyla iyi bir çorba sunuldu köpeğe. Son damlasına kadar mideye indirdi, sonra memnun memnun kuyruk sallarken, Rose tulup önlüğüne koydu onu.</p>

  <p>Yemiş hırsızları gibi, geniş adımlarla yürüyorlardı ovada. Az sonra kuyuyu görerek gelip ağzına dikildiler, Bayan Lefevre inleyen bir hayvan var mı diye eğildi. Hayır, yoktu; Pierrot yalnız olacaktı. Rose ağlayıp duruyordu, Pierrot’yu öptü, sonra da deliğe attı; ikisi de eğilip kulak verdiler.</p>

  <p>Önce boğuk bir gürültü duydular; sonra yaralı bir hayvanın tiz, yürekler parçalayıcı dert yanışını, sonra birbiri ardından hafif, acı çığlıklar, sonra umutsuz çağrılar, başını deliğe doğru uzatmış bir köpeğin yalvarışları.</p>

  <p>Havlıyordu, of! Havlıyordu!</p>

  <p>Pişmanlığa, dehşete, çılgınca, anlatılmaz bir korkuya kapıldılar, tabana kuvvet kaçtılar. Rose daha hızlı gidiyor, Bayan Lefevre, “Beni bekle, Rose, beni bekle!” diye bağırıyordu.</p>

  <p>Geceleri tüyler ürpertici karabasanlarla doldu.</p>

  <p>Bayan Lefevre bir düş gördü, çorbasını içmek için sofraya oturuyor, ama çorba kâsesini açtığı zaman, Pierrot içinde oluyordu. Fırlayıp burnunu ısırıyordu.</p>

  <p>Uyandı, gene havladığını duyar gibi oldu. Dinledi; aldanmıştı.</p>

  <p>Yeniden uyudu, büyük, sonu gelmez bir yolda buldu kendini. Birdenbire, yolun ortasında bir sepet, terk edilmiş bir sepet gördü; bu sepet korkutuyordu onu.</p>

  <p>Gene de açıyordu sonunda; içinde büzülü duran Pierrot elini yakalıyor, bir daha da bırakmıyordu; kolunun ucunda, ağzını iyice sıkmış köpeği sallaya sallaya, deli gibi kaçıyordu.</p>

  <p>Şafakta kalktı, deli gibiydi, taşocağma koştu.</p>

  <p>Havlıyordu; gene havlıyordu; bütün gece havlamıştı. Bayan Lefevre hıçkırmaya başladı, binlerce gönül alıcı adla seslendi; o da köpek sesinin bütün tatlı incelikleriyle karşılık verdi.</p>

  <p>Onu ölünceye dek mutlu yaşatmaya söz verdi, yeniden görmek istedi.</p>

  <p>Ocaktan kis çıkarma işini yapan kuyucuya koştu, durumu anlattı. Adam bir şey söylemeden dinliyordu. Bitirince, “İtinizi mi istiyorsunuz?” dedi. “Dört frank vereceksiniz.”</p>

  <p>Bayan Lefevre yerinden sıçradı, kederi uçuverdi hemen.</p>

  <p>“Dört frank ha! Olur şey değil! Dört frank!”</p>

  <p>Adam da yanıtını verdi: “Lanetli köpeğinizi size geri getireceğim diye iplerimi, manivelalarımı, çırağımı alıp oraya gideceğimi, üstüne üstlük elimi ayağımı ısırtacağımı mı sandınız? Atmasaydınız.”</p>

  <p>Bayan Lefevre öfkeyle uzaklaştı oradan. Dört frank!</p>

  <p>Döner dönmez Rose’u çağırdı, kuyucunun sözlerini anlattı. Her zaman hanımına boyun eğen Rose, “Dört frank! Az para değil, hanımefendi!” diye yineleyip duruyordu.</p>

  <p>Sonra, “Bu zavallı köpekçiğe yiyecek atsak da ölmese?” dedi.</p>

  <p>Bayan Lefevre sevinçle benimsedi bu öneriyi, kocaman bir tereyağlı ekmek parçası alıp yeniden yola çıktılar.</p>

  <p>Lokma lokma böldüler ekmeği, Pierrot’yla sırasıyla konuşarak birbiri ardından atmaya başladılar.</p>

  <p>Köpek parçayı bitirir bitirmez havlıyor, sonrakini istiyordu.</p>

  <p>Akşam gene geldiler, sonra ertesi gün, her gün. Ama günde bir kezden fazla yolculuk etmiyorlardı.</p>

  <p>Bir sabah, ilk lokmayı atacakları sırada, birdenbire korkunç bir havlama duydular kuyuda. Köpek sayısı ikiye çıkmıştı. Bir başka köpek daha atmışlardı, hem de kocaman bir köpek.</p>

  <p>Rose, “Pierrot!” diye seslendi. Pierrot da havladı, havladı. Yiyecek atmaya başladılar ama iyice duyuyorlardı: Her seferinde korkunç bir itişme oluyor, daha büyük olduğu için her şeyi yiyen arkadaşı tarafından ışınlan Pierrot haykıra hay kıra dert yanıyordu.</p>

  <p>“Pierrot, bu sana!” diye vurgulamaları boşunaydı. Hiçbir şey geçmiyordu Pierrot’nun eline.</p>

  <p>Kadınlar şaşırmışlar, birbirlerine bakıyorlardı, Bayan Lefevre ekşi bir sesle, “Kuyuya atılacak bütün köpekleri besleyecek değilim ya! Bu işten vazgeçmeli,” dedi.</p>

  <p>Bütün bu köpeklerin kendi sırtından geçineceğini düşünmüş de soluğu kesilmişti, kalan ekmeği de alıp yürüdü, yürürken yemeye başladı.</p>

  <p>Rose arkasından geliyor, mavi önlüğünün ucuyla gözlerini kuruluyordu.</p>

  <p><a id="bookmark2"></a></p>
</body>
</html>
