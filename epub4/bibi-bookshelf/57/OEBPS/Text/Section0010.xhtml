<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style%28p%29.css" rel="stylesheet" type="text/css" />
</head>

<body>
  <h1>KRALİÇE HORTENSE</h1>

  <p>Argenteuil’de Kraliçe Hortense derlerdi ona. Kimseler bilmezdi neden olduğunu. Komut veren bir subay kadar sert olduğu için mi? Yoksa kemikli, iri, kurumlu olduğu için mi? Bir evcil hayvan kitlesine, tavuklara, kedilere, köpeklere, kanaryalara, dudu kuşlarına, yaşlı kızların çok sevdiği bu hayvanlara hükmettiği için mi yoksa? Ama bu ev hayvanlarını ne şımartır, ne tatlı sözcükler söyler, ne de kadınların dudaklarından kedilerin kadife tüylerine akar gibi olan çocuksu sevgiyi gösterirdi. Büyük bir yetkeyle yönetirdi hayvanlarını, bayağı hüküm sürerdi.</p>

  <p>Yaşlı bir kızdı, sesi tok, devimleri soğuktu, sert ruhlu görünen yaşlı kızlardandı. Çelişkiyi, yanıta yanıt yetiştirmeyi, duralamayı, gevşekliği, tembelliği, yorgunluğu hiçbir zaman hoş görmezdi. Hiçbir zaman dert yandığı, herhangi bir kimseyi kıskandığı duyulmamıştı. Yazgıcı bir görüşü vardı. "Herkese kendi payı" derdi. Kiliseye gitmez, papazları sevmez, Tanrı'ya da inanmazdı, "gözü yaşlıların işi" derdi dinle ilgili şeylere.</p>

  <p>Sokağa doğru uzanan bir bahçenin ardındaki küçük evine yerleşeli beri otuz yıl geçmişti de alışkanlıklarından bir tekini bile değiştirmemişti, hizmetçilerini değiştirirdi yalnız, yirmi bir yaşma geldiler mi acımadan yol verirdi onlara kedileri, köpekleri, kuşları, yaşlılıktan ya da bir kazadan öldüler mi gözleri yaşarmaz, içi sızlamaz, yerlerine yenilerini alırdı, ölen hayvanı bir küçük belki çiçekliğe gömer, sonra da ayağıyla, umursamazlıkla toprak yığardı üzerlerine.</p>

  <p>Kentte bazı tanıdıkları vardı, erkekleri her gün Paris’e giden memur aileleriydi bunlar. Zaman zaman, akşam çayına çağırırlardı onu. Bu toplantılarda hep uyur, evine dönmesi için uyandırılması gerekirdi. Gece de, gündüz de korkmadığı için, hiçbir zaman bir kimsenin kendisine eşlik etmesine izin vermezdi. Çocukları sevmez gibiydi.</p>

  <p>Bir sürü erkek işiyle doldururdu zamanını, marangozluk, bahçıvanlık eder, testere ya da baltayla odun keser, eskimiş evini onarır, gerektiği zaman sıvardı.</p>

  <p>Yılda iki kez kendisini görmeye gelen akrabaları. vardı; Cimmelerle Colombeller, yani kız kardeşlerinin aileleriydi bunlar, iki kız kardeşinin biri bir kürkçü, öbürü de küçük bir gelirle yaşayan bir adamda evlenmişti. Cimmelerin çocuğu yoktu; Colombellerin üç çocuğu vardı. Henri yirmi, Pauline on yedi yaşındaydı, Joseph annesinin döl vermesinin olanaksız göründüğü bir dönemde dünyaya gelmişti, üç yaşındaydı.</p>

  <p>Yaşlı kız hiç de öyle sevgiyle bağlı değildi akrabalarına.</p>

  <p>1882 yılının ilkbaharında Kraliçe Hortense birdenbire hastalandı. Komşular hekim getirdiler, hekimi kovdu. Bir papaz yanına gidince, papazı dışarı atmak için yarı çıplak yatağından fırladı.</p>

  <p>Küçük hizmetçi kız kederler içindeydi, ona ilaç yapıyordu.</p>

  <p>Üç gün sonra durum öyle kötüleşti ki yandaki fıçıcı, zorla eve giren hekimin sözü üzerine, iki aileyi çağırma işini üzerine aldı.</p>

  <p>Akrabalar, sabah saat on sularında, aynı trenle geldiler, Colombeller küçük Joseph’i de getirmişlerdi.</p>

  <p>Bahçenin kapısına geldikleri zaman, önce duvarın dibinde, bir iskemlede ağlayan hizmetçi kızı gördüler.</p>

  <p>Köpek giriş kapısının paspası üstüne yatmış, yakıcı güneşin altında uyuyordu; iki kedi, iki pencerenin önüne, ayaklarını, kuyruklarını upuzun uzatıp yatmış, gözlerini kapamışlardı, görenler ölü sanırdı.</p>

  <p>İri bir tavuk, ipek gibi hafif, sarı tüylerle örtülü bir civciv sürüsünü bahçenin içinde dolaştırıyor, “gurk gurk” ediyordu; duvara asılı fare kulaklarıyla kaplı, büyük bir kafesin içinde bir sürü kuş, bu sıcak bahar aydınlığı içinde ötüşüp duruyordu.</p>

  <p>Köşk biçimi bir küçük kafeste iki ayrılmaz, çubuklarının üzerinde, yan yana, sakin sakin duruyorlardı.</p>

  <p>Bay Cimme çok şişman ve tıknefes bir adamdı, her yere ilk baştan o girer, gerektiği zaman kadınları, erkekleri iterdi.</p>

  <p>“Ne haber, Céleste, işler kötü mü?” diye sordu.</p>

  <p>Hizmetçi kız gözyaşları içinde inledi:</p>

  <p>“Beni tanımıyor artık. Hekim de işi bitik, dedi.”</p>

  <p>Bayan Cimme’le Bayan Colombel, tek sözcük bile söylemeden, birdenbire kucaklaşıverdiler. Her zaman düz baş sargıları, kırmızı şallar taşıdıkları, közler gibi göz alıcı Fransız kaşmirleri giydikleri için, birbirlerine pek benziyorlardı.</p>

  <p>Çimme bacanağına döndü, bacanağı solgun, sarı, zayıf, bir mide hastalığı yüzünden eriyip bitmiş, korkunç topallayan bir adamdı, ciddi bir sesle,</p>

  <p>“Hay Allah! Vakti gelmiş,” dedi.</p>

  <p>Ama alt katta bulunan ölümcül hastanın odasına girmeyi kimsecikler göze alamıyordu. Çimme bile çekiniyordu. İlk kararı Colombel verdi, gemi direkleri gibi sallana sallana, bastonunun demirini döşeme taşlarında çınlata çınlata içeriye girdi.</p>

  <p>Sonra iki kadın, en sonra da Bay Çimme girdi içeri.</p>

  <p>Küçük Joseph, köpeği görünce aklı başından gitmiş, dışarıda kalmıştı.</p>

  <p>Bir güneş çizgisi, sinirli sinirli oynayıp durmadan açılıp kapanan ellerin tam üzerine düşüyor, yatağı ikiye bölüyordu. Parmaklar, bir düşünceyle canlanıyor, bazı şeyler belirtiyor, düşünler gösterirmiş, bir akla uyarmış gibi oynuyordu. Bedenin geri yanı, çarşafın altında kımıltısızdı. Sert çizgili yüzde bir titreme yoktu. Gözler hep kapalıydı.</p>

  <p>Akrabalar yarım daire biçiminde açıldılar, göğüsleri sıkılmış, solukları kısık, tek sözcük bile söylemeden bakmaya başladılar. Küçük hizmetçi kız arkalarından gelmişti, hep ağlıyordu.</p>

  <p>En sonunda Cimme sordu:</p>

  <p>“Hekim ne söyledi?”</p>

  <p>Hizmetçi kız kekelemeye başladı:</p>

  <p>“Rahat bırakılmasını, yapılacak bir şey kalmadığını.”</p>

  <p>Ama birden, yaşlı kızın dudakları kıpırdamaya başladı. Sessiz sözler, ölümcül hasta kafasında gizli kalmış sözler söyler gibiydi, ellerin o garip devinileri de hızlanıyordu.</p>

  <p>Birdenbire, kendisine yabancı olan hafif, zayıf bir sesle, uzaklardan, belki de bu her zaman kapalı yüreğin derinliklerinden gelen bir sesle konuştu.</p>

  <p>Cimme bu görüntüyü acıklı bularak ayaklarının ucuna basarak uzaklaştı. Sakat bacağı yorulan Colombel oturuyordu.</p>

  <p>İki kadın ayaktaydı.</p>

  <p>Kraliçe Hortense hızlı hızlı konuşuyordu şimdi, hiçbir şey anlaşılmıyordu sözlerinden. Adlar birçok adlar söylüyor, düşsel kişilere sevgiyle sesleniyordu.</p>

  <p>“Gel buraya, minik Philippe’im, anneni öp. Anneni çok seviyorsun, değil mi, yavrum? Bana bak, Robe, dışarıda küçük kardeşine sen göz kulak olacaksın. Sakın onu yalnız bırakma, anlıyor musun? Kibritlere dokunmaca da yok!”</p>

  <p>Birkaç saniye susuyor, sonra daha yüksek bir sesle, sanki çağırırcasına, “Henriette!” diyordu. Biraz bekliyor, sonra yeniden başlıyordu: “Babana söyle de yazıhanesine gitmeden önce gelsin, benimle konuşsun.” Sonra birden, “Bugün biraz hastayım, sevgilim; geç dönmeyeceğine söz ver. Müdürüne benim hasta olduğumu söylersin. Ben yataktayken çocukları yalnız bırakmak tehlikeli olur, anlarsın. Akşam yemeğine sütlaç yapacağım sana. Çocuklar çok seviyor. Claire ne kadar sevinecek!” diyordu.</p>

  <p>Gülmeye başlıyordu, genç, ateşli bir gülüşle, hiç gülmemişçesine: “Jean’a bak, Jean’a, ne de tuhaf bir başı var. Her yanını reçele bulamış, pis yumurcak! Baksana, sevgilim, ne kadar tuhaf, baksana!”</p>

  <p>Colombel, yolculuktan yorulmuş bacağının yerine değiştiriyordu ikide bir, mırıldandı:</p>

  <p>“Çocukları ve kocası olduğunu sayıklıyor, can çekişme başlıyor.”</p>

  <p>İki kız kardeş hiç kımıldamıyordu, şaşkın, şapşal.</p>

  <p>Küçük hizmetçi kız,</p>

  <p>“Şallarınızı, şapkalarınızı çıkarın, salona geçmek ister misiniz?” dedi.</p>

  <p>Tek sözcük olsun söylemeden çıktılar. Colombel de topallaya topallaya arkalarından gitti, yeniden yalnız bıraktılar hastayı.</p>

  <p>Kadınlar yol giysilerini çıkarıp oturdular. Bir kedi penceresinden ayrıldı, gerindi, odaya atladı, sonra Bayan Cimme’in, Bayan Cimme kediyi okşamaya başladı.</p>

  <p>Can çekişen hastanın sesi geliyordu yandan. Ömrünce beklediği yaşamı sürdürüyordu bu son saatinde, kendisi için her şeyin bittiği sırada düşlerini yaşıyordu.</p>

  <p>Çimme bahçede, küçük Joseph ve köpekle oynuyordu, çok eğleniyordu, kırlarda bir koca adam neşesiyle, can çekişen kadını aklına bile getirmeden.</p>

  <p>Ama birdenbire eve döndü.</p>

  <p>“Bana baksana kızım,” dedi hizmetçi kıza, “bize yemek hazırlayacak mısın? Ne yiyeceksiniz, bayanlar?”</p>

  <p>Maydanozlu, tarhunlu bir omlet, taze patatesli bir fileto, peynir ve birer fincan kahvede karar kılındı.</p>

  <p>Bayan Colombel, cüzdanını çıkarmak için cebini karıştırıyordu, Çimme onu durdurdu, sonra hizmetçiye döndü,</p>

  <p>“Sende para vardır, değil mi?” diye sordu.</p>

  <p>“Evet, efendim.”</p>

  <p>“On beş frank.”</p>

  <p>“Yeter. Çabuk ol, kızım, ben acıkmaya başlıyorum.”</p>

  <p>Bayan Cimme dışarıda, güneşte yunan sarmaşık çiçeklere, karşı çatıdaki iki tutkun güvercine baktı, üzgün üzgün,</p>

  <p>“Böyle acı bir şey için gelmiş olmak kötü,” dedi. “Bugün kırda gezmek çok hoş olurdu.”</p>

  <p>Kız kardeşi yanıt vermeden içini çekti. Yürüme düşüncesi Colombel’in keyfini kaçırmışa benziyordu. “Bacağım fena sızlıyor,” diye mırıldandı.</p>

  <p>Küçük Joseph’le köpek müthiş gürültü ediyorlardı: Biri sevinç çığlıkları koparıyor, biri kendinden geçmişçesine havlıyordu. Üç çiçekliğin çevresinde deliler gibi koşarak kovalamaca oynuyorlardı.</p>

  <p>Ölümcül hasta, çocuklarına seslenmesini sürdürerek, her biriyle konuşuyor, onları giydirdiğini, okşadığını, onlara okuma öğrettiğini düşlüyordu: “Hadi, Simon, bir daha söyle: A, B, C, D. İyi söyleyemiyorsun, a canım, D D D, duyuyor musun? Bir daha söyle bakalım...”</p>

  <p>“Bu anlarda söylenenler çok tuhaftır,” dedi Çimme.</p>

  <p>O zaman Bayan Colombel,</p>

  <p>“Yanma dönmek iyi olmaz mı?” diye sordu. Ama Çimme hemen caydırıverdi onu, “Durumunda hiçbir şey değiştiremeyeceğine göre ne diye gitmeli? Burası da hiç fena değil,” dedi.</p>

  <p>Hiç kimse üstelemedi. Bayan Çimme “ayrılmaz” diye adlandırılan iki yeşil kuşa baktı. Bu eşsiz bağlılığı birkaç tümceyle övdü, bu hayvanlara özenmedikleri için insanları ayıpladı. Çimme gülmeye başladı, alaycı bir tavırla, “Tra-la-la! Tra-la-la” diye bir şarkı mırıldandı, bağlılığı, kendi bağlılığı hakkında birçok şeyler sezdirmek ister gibiydi.</p>

  <p>Colombel mide sancılarına tutulmuştu şimdi, bastonunu yere vuruyordu.</p>

  <p>Öbür kedi, kuyruğu havada, içeri girdi.</p>

  <p>Ancak saat birde oturuldu sofraya.</p>

  <p>Colombel’e yalnız seçme Bordeaux şaraplarını içmesini salık vermişlerdi, şarabı tadar tatmaz, hizmetçiyi yeniden çağırdı,</p>

  <p>“Bana bak, kızım,” dedi, “bundan daha iyi bir şey yok mu mahzende?”</p>

  <p>“Evet, efendim, geldiğiniz zamanlarda sunulan şaraptan var.”</p>

  <p>“İyi ya! Git, üç şişe getir ondan bize.”</p>

  <p>Bu şarabın tadına baktılar, pek beğendiler iyi bir üründen yapıldığı için değil, on beş yıldır mahzende durduğu için.</p>

  <p>“Tam hasta şarabı işte,” dedi Cimme.</p>

  <p>Colombel, bu şarabı ele geçirmek için ateşli bir arzuya tutulmuştu.</p>

  <p>“Bu şaraptan ne kadar kaldı kızım?” diye sordu hizmetçiye.</p>

  <p>“Hemen hepsi duruyor efendim,” dedi hizmetçi. “Hanım hiç içmezdi. Dipteki şaraplar hep bundan.” Colombel bacanağına döndü o zaman, “İsterseniz başka bir şeye karşılık bu şarabı ben alayım, Çimme,” dedi, “mideme çok iyi gelir.”</p>

  <p>Tavuk da civciv sürüsüyle odaya girmişti; kadınlar onlara ekmek kırıntıları atarak eğleniyorlardı.</p>

  <p>Joseph’le köpeği gene bahçeye yolladılar, yeteri kadar doyurmuşlardı.</p>

  <p>Kraliçe Hortense hep konuşuyordu, ama alçak sesle konuşuyordu artık, sözleri anlaşılmıyordu.</p>

  <p>Kahveler içildikten sonra, hep birlikte hastaya bakmaya gittiler. Sakin görünüyordu.</p>

  <p>Gene dışarı çıktılar, yediklerini sindirmek için, bahçede halka olup oturdular.</p>

  <p>Birdenbire, köpek iskemlenin çevresinde var hızıyla koşmaya başladı, ağzında bir şey vardı. Çocuk da kendinden geçmişçesine ardından koşuyordu. İkisi de evin içinde görünmez oldu.</p>

  <p>Cimme, göbeğini güneşe verip uyudu.</p>

  <p>Hasta gene yüksek sesle konuşmaya başladı. Sonra birden bağırdı.</p>

  <p>İki kadınla Colombel, nesi olduğunu anlamak için koştular. Çimme de uyanmıştı, ama yerinden kımıldamadı, sevmezdi böyle şeyleri.</p>

  <p>Kraliçe Hortense oturmuştu, gözleri yabansıydı. Köpeği, küçük Joseph’in kovalaması sonucu yatağa atlamış, hastanın üzerinden geçmişti; yastığın ardına çekilmiş, oyuna yeniden başlamaya hazır, parlak gözlerle arkadaşına bakıyordu. Hanımın terliklerinden birini tutuyordu ağzında, bir saattir dişleriyle oynaya oynaya yırtmıştı.</p>

  <p>Çocuk, birdenbire karşısına dikilen bu kadından korkarak sinmiş, yatağın önünde kımıldamadan duruyordu.</p>

  <p>Tavuk da içeriye girmiş, gürültüden ürkerek bir iskemlenin üzerine atlamıştı; iskemlenin dört ayağı arasında telaşlı telaşlı cıvıldaşan civcivlerini umutsuzca çağırıyordu.</p>

  <p>Kraliçe Hortense, yürek parçalayan bir sesle bağırıyordu: “Hayır, hayır, ölmek istemiyorum! İstemiyorum! Kim büyütecek benim çocuklarımı? Kim bakacak onlara? Hayır, istemiyorum!.. İst...”</p>

  <p>Sırtüstü devriliverdi. Ölmüştü.</p>

  <p>Köpek iyice coşmuştu, odada atlayıp zıpladı.</p>

  <p>Colombel pencereye koştu, bacanağını çağırdı: “Çabuk gelin, çabuk. Öldü galiba.”</p>

  <p>Çimme de kalktı o zaman, odaya geldi.</p>

  <p>“Umduğumuzdan da kısa sürdü,” diye söylendi.</p>

  <p style="text-align: right;"><span style="font-style:italic;">1883</span></p>
</body>
</html>
