<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style%28p%29.css" rel="stylesheet" type="text/css" />
</head>

<body>
  <h1>İŞTE GELDİM</h1>

  <p>Kısa, tekdüze dalgalarıyla deniz kıyıyı kamçılıyor. Mavi gökte küçük, ak bulutlar hızlı hızlı geçiyor, yel birer kuş gibi alıp götürüyor onları; köy, okyanusa doğru inen küçük vadinin bir büklümü içinde, güneşleniyor.</p>

  <p>Martin-Levesquelerin evi hemen uçta, tek başına yolun kıyısında. Küçücük bir balıkçı evi, duvarları kilden, sap çatısı mavi süsen çiçekleriyle sorguçlanmış. Kapının önünde mendil genişliğinde bir bahçe, bahçede soğanlar, birkaç lahana, maydanoz, frenkmaydanozu.</p>

  <p>Adam balıkta. Karısı evin önünde, duvara kocaman bir örümcek ağı gibi gerilmiş, büyük, kahverengi bir ağın ilmiklerini onarıyor. Bahçenin giriş yerinde, on dört yaşında bir kız, hasır bir iskemleye oturup geriye yaslanmış, çamaşır yamıyor, yoksul çamaşırı, daha önce de yamamış, parça parça. Ondan bir yaş küçük başka bir kız, kollarında daha konuşmayan, yürümeyen bir çocuğu sallıyor, arkada da iki-üç yaşlarında iki yumurcak, yerde burun buruna vermişler, beceriksiz elleriyle toprağı karıştırıyor, birbirlerinin yüzüne avuç avuç toprak atıyorlar.</p>

  <p>Hiç konuşan yok. Yalnız, hiç ara vermeden, kekre, zayıf bir sesle, uyutulmaya çalışılan yumurcak ağlıyor. Pencerede bir kedi uyukluyor duvarın dibinde şebboyların ak çiçekleri güzel bir yastık oluşturmuş, üzerinde bir sinek sürüsü vızıldıyor.</p>

  <p>Giriş yerinde dikiş diken kız birdenbire sesleniyor:</p>

  <p>“Ana!”</p>

  <p>Anası da karşılık veriyor:</p>

  <p>“Ne var?”</p>

  <p>“Gene geldi.”</p>

  <p>Sabahtan beri kaygı içindeler, çünkü bir adam dolanıyor evin çevresinde: dilencilere benzeyen, yaşlı bir adam. Babalarını uğurlamak üzere kayığına götürürken gördüler onu. Kapılarının karşısına, yolun kıyısına oturmuştu. Sonra, kıyıdan döndükleri zaman, onu gene orada bulmuşlardı, eve bakıyordu.</p>

  <p>Hem hasta, hem de çok düşkün görünüyordu. Bir saatten fazla bir süre boyunca yerinden kımıldamamıştı; sonra, kötülük edecek bir adammış gibi baktıklarını görünce kalkmış, bacaklarını sürükleye sürükleye gitmişti.</p>

  <p>Ama çok geçmeden, o ağır, o yorgun yürüyüşüyle yeniden geldiğini görmüşlerdi; gene oturmuştu, bu kez biraz daha uzağa, gözcülük edecekmiş gibi.</p>

  <p>Ana ile kızlar korkuyorlardı. Ana hepsinden daha fazla kaygılanıyordu, çünkü korkak yaratılışlıydı, erkeği, yani Lévesque de ancak karanlık çökerken dönecekti denizden.</p>

  <p>Kocasının adı Lévesque’ti; kendisine de Martin derlerdi; sonra Martin-Lévesqueler demişlerdi. Nedeni şu: İlkin Martin adında bir tayfayla evlenmişti, Martin her yaz Terre-Neuve’e, morina avına giderdi.</p>

  <p>İki yıl evlilikten sonra, bir kızı olmuştu ondan, altı aylık da gebeydi; bu sıralarda, kocasını götüren üç direkli gemi, <span style="font-style:italic;">Deux-Soeurs</span> kaybolmuştu.</p>

  <p>Hiçbir haber alınamamıştı; gemideki denizcilerin hiçbiri dönmemişti; tümüyle yok olduğu düşünülmüştü.</p>

  <p>Martin kadın iki çocuğunu güçlükle büyütmüş, erkeğini on yıl boyunca beklemişti; sonra, sağlam, iyi bir kadın olduğu için, memleketten bir çocuklu, dul bir balıkçı, Lévesque onunla evlenmek istemişti. O da evlenmişti, ondan da üç yıl içinde iki çocuk getirmişti dünyaya.</p>

  <p>Çalışıp didiniyor, güçlükle yaşıyorlardı. Evde ekmek pek değerli, etse nerdeyse hiç bilinmeyen bir şeydi. Kışın, kasırga ayların da, bazı bazı fırıncıya borçlamrlardı. Gene de çocukların sağlığı yerindeydi.</p>

  <p>“Martin-Lévesqueler iyi insanlardır,” derlerdi. “Martin kadın işe, yokluğa dayanıklı, Lévesque’in de balıkçılıkta eşi yok.”</p>

  <p>Tahta perdenin yanında oturan genç kız gene konuştu,</p>

  <p>“Sanki bizi tanıyor,” dedi. “Belki de Eprévilleli ya da Auzebosclu bir dilencidir.”</p>

  <p>Ama ana aldanmıyordu. Yok, yok, buralı değildi bu adam, bundan kuşkusu yoktu.</p>

  <p>Kazık gibi hiç yerinden kımıldamadığı, gözlerini de inatla Martin-Lévesque’lerin evine diktiği için, Martin kadın hiddetlendi, korku onu yüreklendirdi,</p>

  <p>bir kürek kapıp kapının önüne çıktı.</p>

  <p>“Ne yapıyorsun orada?” diye bağırdı serseriye. O da kısık bir sesle yanıt verdi:</p>

  <p>“Hava alıyorum! Size bir kötülüğüm var mı?” Martin kadın gene konuştu:</p>

  <p>“Ne diye casus gibi duruyorsun evin önünde?” “Kimseye bir kötülüğüm yok,” diye yanıt verdi adam. “Yolda oturmak yasak mı?”</p>

  <p>Martin kadın verecek yanıt bulamadı, evine döndü.</p>

  <p>Gün ağır ağır geçti. Adam, öğleye doğru gözden silindi. Saat beş sularında gene geldi. Akşam ortalarda görünmedi.</p>

  <p>Karanlık çökünce Levesque döndü. Olanları anlattılar. Levesque sonuca bağladı.</p>

  <p>“Belki de bir meraklı,” dedi, “belki de yaramaz adamın biri.”</p>

  <p>Kaygısızca yattı, ama eşi kendisine öylesine garip gözlerle bakmış olan serseriyi düşünüyordu.</p>

  <p>Sabahleyin zorlu bir yel esiyordu; denizci, balığa çıkamayacağını anlayınca, ağların onarımında karısına yardım etti.</p>

  <p>Saat dokuza doğru, ekmek almaya giden büyük kız, bir Martin, koşa koşa geri döndü, telaşla, korkuyla, “Ana, gene geldi!” diye bağırdı.</p>

  <p>Anası heyecanlandı, sapsarı kesildi,</p>

  <p>“Git, şununla bir konuş, Levesque,” dedi erkeğine, “bizi böyle gözetlemesin, allak bullak ediyor kafamın içini.”</p>

  <p>Levesque sık, kırmızı sakallı, mavi gözleri kara bir noktayla delinmiş, tuğla renkli, iri bir tayfaydı, kalın boynuna yelin, açıkların yağmurunun korkusuyla bir yün sarardı her zaman, sakin sakin dışarıya çıktı, serseriye yaklaştı.</p>

  <p>Konuşmaya başladılar.</p>

  <p>Ana ile çocuklar, titrek, heyecanlı, uzaktan onlara bakıyorlardı.</p>

  <p>Birdenbire yabancı ayağa kalktı, Levesque’le birlikte eve doğru geldi.</p>

  <p>Martin kadın şaşırmış, geri geri gidiyordu. “Biraz ekmekle bir bardak elma şırası ver ona,” dedi erkeği. “İki gündür bir şey yememiş.”</p>

  <p>İki erkek, arkalarında kadın ve çocuklar, eve girdiler. Serseri oturdu, bunca bakış altında başını eğdi, yemeye başladı.</p>

  <p>Ana, ayakta, onu süzüyordu; iki büyük kız, Martinler, birinin kucağında bebek, suratlarını kapıya vermişler, aç gözlerini adama dikmişlerdi. Ocağın külleri içinde oturan iki yumurcak da kara tencereyle oynamayı bırakmışlardı, onlar bile bu yabancıyı seyretmek istiyorlardı sanki.</p>

  <p>Levesque bir iskemle çekip oturdu.</p>

  <p>“Uzaktan mı geliyorsunuz?” diye sordu.</p>

  <p>“Cette’den geliyorum.”</p>

  <p>“Yaya mı, böyle?..”</p>

  <p>“Evet, yaya. Başka çare olmayınca ne yaparsın.” “Peki, nereye gidiyorsunuz?”</p>

  <p>“Buraya geliyordum.”</p>

  <p>“Tanıdığınız mı var?”</p>

  <p>“Olabilir.”</p>

  <p>Sustular. Adam açtı, ama ağır ağır yiyordu, her ekmek lokmasından sonra bir yudum elma şırası içiyordu. Yıpranmış, kırışıklarla dolmuş, her yanı çökük bir yüzü vardı, çok acı çekmişe benziyordu. Levesque birdenbire,</p>

  <p>“Adınız ne?” diye sordu.</p>

  <p>Adam başını bile kaldırmadan,</p>

  <p>“Adım Martin,” diye yanıtladı.</p>

  <p>Garip bir titreyiş anayı sarstı. Serseriyi daha yakından görmek ister gibi, bir adım ilerledi, sonra kolları sarkık, ağzı açık, öylece kaldı. Kimse bir şey söylemiyordu artık. En sonunda Levesque,</p>

  <p>“Buralı mısınız?” diye sordu.</p>

  <p>Adam da yanıtladı:</p>

  <p>“Buralıyım.”</p>

  <p>Başını kaldırdığı zaman, gözleri kadının gözleriyle karşılaştı, birbirine takılmış gibi, öyle kıpırtısız, karışık, kalakaldı bakışları.</p>

  <p>Sonra kadın, birdenbire, değişmiş, alçak, titrek, bir sesle,</p>

  <p>“Sen misin, erkeğim?” dedi.</p>

  <p>Adam,</p>

  <p>“Evet, benim,” dedi ağır ağır.</p>

  <p>Kımıldamadı, ekmeğini çiğnemesini sürdürdü. Levesque üzgün olmaktan çok şaşkındı.</p>

  <p>“Sen misin, Martin?” diye kekeledi.</p>

  <p>Öteki yalın bir biçimde,</p>

  <p>“Evet, benim,” dedi.</p>

  <p>İkinci koca sordu:</p>

  <p>“Nereden geliyorsun peki?”</p>

  <p>Birincisi de anlattı:</p>

  <p>“Afrika kıyısından. Bir kayalığa çarpmıştık. Üç kişi kurtulduk; Picard, Vatinel, bir de ben. Sonra vahşilerin içine düştük, on iki yıl tuttular bizi. Picard’la Vatinel öldü. Bir İngiliz yolcusu geçerken beni aldı, Cette’e getirdi. Şimdi de buradayım işte.” Martin kadın, yüzü önlüğünün içinde, ağlamaya başladı.</p>

  <p>“Şimdi ne yapacağız?” dedi Levesque.</p>

  <p>Martin sordu:</p>

  <p>“Kocası sen misin?”</p>

  <p>Levesque,</p>

  <p>“Evet, benim,” diye yanıtladı.</p>

  <p>Bakıştılar, sonra sustular.</p>

  <p>Martin, çevresinde halka olmuş çocukları gözden geçirdi, başıyla iki kızı gösterdi.</p>

  <p>“Bunlar benimkiler mi?”</p>

  <p>Levesque,</p>

  <p>“Seninkiler,” dedi.</p>

  <p>Kalkmadı, onları öpmedi.</p>

  <p>“Allahım, ne kadar büyümüşler!” dedi yalnız. Levesque,</p>

  <p>“Ne yapacağız?” diye yineledi.</p>

  <p>Martin kararsızdı, ne yapacağını şaşırmıştı. En sonunda kararını verdi,</p>

  <p>“Ne dersen o olsun,” dedi. “Sana karşı haksızlık etmek istemem. Gene de tatsız bir durum, çünkü ev var ortada. Benim iki çocuğum var, senin üç, herkese kendi çocuğu. Anaları sende mi kalacak, yoksa bende mi? Sen ne dersen razıyım ben; ama ev benim, öyle ya, babamdan kaldı, içinde doğdum, noterde de belgeler var.”</p>

  <p>Martin kadın hep ağlıyordu, önlüğünün mavi bezinde saklı ufak hıçkırıklarla. Büyük kızlar yaklaşmışlar, babalarına kaygıyla bakıyorlardı. Yemeğini bitirmişti.</p>

  <p>“Ne yapacağız?” dedi o da.</p>

  <p>Levesque’in aklına bir düşünce geldi,</p>

  <p>“Papaza gidelim, o bilir,” dedi.</p>

  <p>Martin kalktı, karısına doğru ilerlerken, karısı hıçkıra hıçkıra göğsüne atıldı.</p>

  <p>“Erkeğim! İşte geldin! Martin, zavallı Martin’im, işte geldin!”</p>

  <p>Kollarının arasında tutuyordu onu, birdenbire bir eski zaman esintisi yirmi yaşını, ilk sarılışlarını anımsatan büyük bir anı sarsıntısı getirmişti içine.</p>

  <p>Martin de duygulanmıştı, başlığının üzerinden öpüyordu onu. İki çocuk, analarının ağladığını duyunca, bir arada ulumaya başladılar ocağın içinde, Martin'in ikinci kızının kucağındaki bebek de falsolu bir kaval gibi, tiz bir sesle çığlığı bastı.</p>

  <p>Levesque ayakta bekliyordu,</p>

  <p>“Hadi,” dedi, “işi bitirmeli.”</p>

  <p>Martin karısını bıraktı, iki çocuğuna bakıyordu, anaları,</p>

  <p>“Babanızı öpün bari,” dedi.</p>

  <p>İkisi de yaklaştı, gözleri kuru, şaşkın, biraz korkak. O da birbiri ardından, iki yanaklarından, kaba bir köylü öpüşüyle öptü kızlarını. Yabancının yaklaştığını görünce, ufak çocuk öylesine tiz çığlıklar kopardı ki, neredeyse bayılıverecekti.</p>

  <p>Sonra erkekler çıktılar.</p>

  <p>Commerce kahvesinin önünden geçiyorlardı. Levesque,</p>

  <p>“Bir„damla bir şey içsek mi?” diye sordu.</p>

  <p>“Beri içerim,” dedi Martin.</p>

  <p>Girdiler. Kahve daha boştu, oturdular.</p>

  <p>“Hey! Chicot, iki şarap ver bize, en iyisinden, Martin bu, döndü, Martin, karımın kocası, bilirsin, <span style="font-style:italic;">Deux-Soeurs’ün</span> Martin’i, kaybolmuştu ya hani.” Meyhaneci, bir elinde üç bardak, öbür elinde bir küçük sürahiyle geldi, göbekli, kanlı canlı, yağla şişmiş bir adamdı, sakin bir sesle,</p>

  <p>“Vay, Martin, demek geldin ha?” diye sordu. Martin de yanıtını verdi:</p>

  <p>“Geldim!”</p>

  <p><a id="bookmark3"></a></p>
</body>
</html>
