<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuz Üçüncü Bölüm</h1>

  <p>Böylece arabaya atladım ve kasabaya doğru yola çıktım, daha yolu yeni yarılamıştım ki bir baktım karşıdan bir araba geliyor. Tom Sawyer’i hemen tanıdım, olduğum yerde durdum ve yaklaşıncaya kadar bekledim. “Durun!” diye seslenince arabacı benim hizamda dizginlere asıldı. Tom ağzı açık bakakaldı, sonra iki-üç kez boğazı kurumuş gibi yutkunduktan sonra konuşabildi:</p>

  <p>“Sana hiçbir kötülük etmemiştim. Bunu biliyorsun. Niye geri gelip <em>bana</em> musallat oldun ki şimdi?”</p>

  <p>“Geri gelmedim,” dedim, “çünkü hiç <em>gitmemiştim.”</em></p>

  <p>Sesimi duyunca biraz aklı başına geldi, ama hâlâ tam anlamıyla ikna olmamıştı.</p>

  <p>“Benimle oyun oynama, ben sana hiç oynadım mı? Doğruyu söyle, hayalet misin, değil misin?”</p>

  <p>“Doğru söylüyorum, değilim,” dedim.</p>

  <p>“Peki o zaman… ben… ben… şimdi inandım elbette; ama yine de anlayamıyorum. Sen öldürülmemiş miydin yani?”</p>

  <p>“Yoo. Öldürülmedim… her şeyi ben ayarlamıştım. İnanmıyorsan gel de bana bir dokun.”</p>

  <p>Gelip dokununca nihayet inandı, beni tekrar gördüğüne o kadar sevinmişti ki ne yapacağını şaşırdı. Derhal her şeyi anlatmamı istedi, çünkü müthiş ve gizemli bir macera yaşamıştım ki bu tam ona göre bir şeydi. Ama konuşma işini sonraya bırakmak gerektiğini söyledim; sürücüden biraz beklemesini istedim ve Tom’u alıp biraz uzaklaştım. Ona nasıl bir belanın içinde olduğumuzu anlattım ve en iyi çözümün ne olacağını sordum. Onu bir dakika yalnız bırakmamı, hiç rahatsız etmememi istedi. Bir süre derin derin düşündükten sonra bana döndü:</p>

  <p>“Tamamdır, buldum. Eşyalarımı senin arabana koyalım, senin eşyalarınmış gibi davranacaksın. Şimdi geri dön ve yavaş yavaş eve doğru git, kaçta dönmen gerekiyorsa o saatte dönmelisin çünkü. Ben de önce kasabaya döneceğim, oradan tekrar yola çıkıp senin on beş dakika ya da yarım saat arkandan geleceğim. İlk başta sakın beni tanıdığını belli etme.”</p>

  <p>“Olur, ama dur bir dakika,” dedim. “Bir mesele daha var… Benden başka <em>hiç kimsenin</em> bilmediği bir mesele. Burada kölelikten kurtarmaya çalıştığım bir zenci var… Adı da <em>Jim…</em> bizim Bayan Watson’ın zencisi.”</p>

  <p>“Ne dedin? Ama Jim…”</p>

  <p>Birden sustu ve tekrar düşünmeye başladı.</p>

  <p>“Ne diyeceğini biliyorum,” dedim. “Bunun çok pis ve adice bir iş olduğunu söyleyeceksin, ama ne olursa olsun… Adiliği kabul ediyorum ve onu muhakkak kurtaracağım, o yüzden sessiz kalmanı ve kimseye bir şey sezdirmemeni istiyorum. Bunu yapar mısın?”</p>

  <p>Tom’un gözleri parladı.</p>

  <p>“Onu kurtarmana <em>yardım edeceğim!”</em></p>

  <p>Şaşkınlıktan küçük dilimi yutacaktım neredeyse. O güne kadar Tom’un ağzından çıkan en şaşırtıcı sözlerdi bunlar… Ayrıca Tom Sawyer’in epeyce gözümden düştüğünü de söylemek zorundayım. Ama öte yandan inanamıyordum. <em>Zenci hırsızı</em> Tom Sawyer!</p>

  <p>“Yok canım, şaka yapıyorsun,” dedim.</p>

  <p>“Hiç de şaka yapmıyorum.”</p>

  <p>“Neyse, ister şaka olsun ister olmasın, kaçak bir zenciden bahsedildiğini duyarsan sakın bir şeyler bildiğini belli etme, unutma ben de bir şey bilmiyorum.”</p>

  <p>Ondan sonra sandığı alıp benim arabama koyduk, o yoluna gitti, ben de yoluma gittim. Ama yavaş sürmekle ilgili söylediklerini unutup gitmiştim elbette, çok mutluydum ve kafamın içi düşüncelerle doluydu çünkü; eve o yolculuk için fazla kısa bir zamanda dönüverdim. Yaşlı adam kapıda duruyordu:</p>

  <p>“İşte bu harika, değil mi? Bu kısrağın böyle bir iş başarabileceğini kim tahmin ederdi. Artık yaşlandığını düşünüyordum. Üstelik terlememiş bile, vay canına. Şahane doğrusu. Ben artık bu atı elimi öpene yüz dolara veririm; halbuki daha bu sabah on beş dolar bile etmez diye hayıflanıyor, daha fazlasını isteyemeyeceğimi sanıyordum.”</p>

  <p>Başka bir şey demedi. O güne dek gördüğüm en temiz yürekli, en iyi niyetli adamdı. Ama bu şaşırtıcı değildi, çünkü sadece bir çiftçi değil, aynı zamanda rahipti ve plantasyonun arka tarafında minik bir kilisesi vardı. Kilisenin ve dersliğin masraflarını kendi cebinden vermişti ve çok iyi vaazlar vermesine rağmen kimseden beş kuruş almıyordu. Güney’de onun gibi pek çok çiftçi-rahip var ve hepsi aynı şekilde davranıyor.</p>

  <p>Yaklaşık yarım saat sonra Tom’un arabası ön taraftaki yolda göründü ve yol sadece elli metre kadar uzakta olduğundan Sally Teyze hemen fark etti:</p>

  <p>“Aaa, biri geliyor! Kim acaba? Yabancı biri galiba. Jimmy (çocuklarından birinin adıydı) koş Lize’ye söyle masaya bir tabak daha koysun.”</p>

  <p>Herkes ön kapıya hücum etti, çünkü çiftliğe yabancı birinin gelmesi <em>sık rastlanan</em> bir şey değildi. O yüzden yabancının gelmesi sarıhummanın gelişinden daha büyük heyecan uyandırıyordu. Tom çitleri geçmiş eve doğru geliyordu, araba dönmüş kasabaya doğru gidiyordu ve biz de ön kapıya yığılmıştık. Tom’un üzerinde yepyeni giysiler; karşısında da bol seyirci vardı… İşte ona gün doğmuştu. Böyle koşullarda nasıl hava basacağını hayal etmek bile güçtü. Öyle kuzu gibi uysal uysal değil, koç gibi dimdik geliyordu. Karşımıza geçip öyle bir şapkasını çıkararak selam verişi vardı ki, şapkanın altında uyuyan narin kelebekleri rahatsız etmemeye çalıştığını sanırdınız.</p>

  <p>“Bay Archibald Nichols’la mı müşerref oluyorum?” dedi.</p>

  <p>“Hayır; oğlum,” dedi yaşlı adam, “ne yazık ki arabacı seni kandırmış; Nichols’ın evi üç mil aşağıda. İçeri gel. İçeri gel.”</p>

  <p>Tom dönüp omzunun üstünden bir baktı. “Çok geç… gözden kayboldu,” dedi.</p>

  <p>“Evet, gitti, oğlum, gelip bizimle yemek yemelisin; ondan sonra benim arabama bineriz ve seni Nichols’lara kadar götürürüm.”</p>

  <p>“Şey, o kadar zahmet vermek istemem; katiyen olmaz. Ben yürürüm… Çok uzak değil.”</p>

  <p>“Ama ben yürümene <em>izin veremem</em>… Güneyli konukseverliğine yakışmaz. Hemen içeri gel.”</p>

  <p>“Lütfen <em>içeri gel</em>,” dedi Sally Teyze; “bizim için hiç zahmet olmaz, alt tarafı ne ki. Biraz <em>kalmalısın</em>. Yol üç mil ama her yer toz içinde, yürümene izin veremeyiz. Zaten geldiğini görünce masaya bir tabak daha koymalarını söylemiştim, bizi kırma. İçeri gel ve kendini evinde say.”</p>

  <p>Tom onlara içtenlikle ve zarifçe teşekkür etti, daha fazla nazlanmadan içeri girdi; girdikten sonra Ohio, Hicksville’den bir yabancı olduğunu, adının William Thompson olduğunu söyledi ve yeniden eğilerek selam verdi.</p>

  <p>Böylece anlattı da anlattı, Hicksville ve orada yaşayanlar hakkında bir sürü şey uydurdu; artık gerilmeye başlamıştım. Tüm bunların içinde bulunduğumuz duruma ne çözüm getireceğini merak ediyordum; nihayet hiç konuşmasını kesmeden uzanıp Sally Teyze’yi ağzından öpüverdi, sonra da tekrar sandalyesine oturup iyice yerleşti ve sözlerine devam edecekti ki Sally Teyze bir anda sıçrayıp dudaklarını elinin tersiyle silerken haykırdı:</p>

  <p>“Seni arsız köpek!”</p>

  <p>Tom ona incinmiş gibi baktı:</p>

  <p>“Beni çok şaşırttınız bayan.”</p>

  <p>“Şaşırmak mı? Ben mi şaşırttım seni? Şimdi ben sana gününü… Ne yapmaya çalışıyorsun?”</p>

  <p>Tom mütevazı bir edayla cevapladı:</p>

  <p>“Hiçbir şey, bayan. Kötü bir niyetim yoktu. Hoşunuza gideceğini düşünmüştüm.”</p>

  <p>“Ya, seni küçük aptal!” Çıkrık değneğini kaptı, ona bir tane patlatmamak için kendini zar zor tutuyor gibiydi. “Nereden çıkardın hoşuma gideceğini?”</p>

  <p>“Bilmem. Ama bana… bana hoşunuza gideceğini söylediler.”</p>

  <p>“Demek öyle <em>dediler.</em> Kim dediyse o da delinin <em>tekiymiş.</em> Hiç böyle bir şey duymadım. <em>Kimden</em> bahsediyorsun?”</p>

  <p>“Şey… herkes. Hepsi öyle dedi, bayan.”</p>

  <p>Sally Teyze kendini kaybetmek üzereydi, gözleri pörtlemişti, parmakları onu tırmalamak istermiş gibi açılmıştı.</p>

  <p>“‘Herkes’ dediğin de kim? Çabuk adlarını ver; yoksa bu dünyadan bir beyinsiz eksilecek.”</p>

  <p>Tom keyifsizce ayağa kalktı, şapkasıyla oynayarak konuştu:</p>

  <p>“Özür dilerim, hiç beklemiyordum. Bana öyle dediler. Hepsi öyle dedi. Onu öpersen hoşuna gider; dediler. Hepsi söyledi… hem de hepsi. Ama çok özür dilerim, bayan, bir daha yapmam… yemin ederim.”</p>

  <p>“Yapmaz mısın, yapmaz mısın? Hele bir yap da görelim!”</p>

  <p>“Hayır; yemin ettim, bir daha asla yapmayacağım. Tabii siz istemezseniz.”</p>

  <p>“Ben <em>istemezsem</em> mi? Ömrümde böyle bir terbiyesizlik görmedim! Tekrar isteyeceğimi sanıyorsan gelmiş geçmiş en mankafa çocuk sensin demektir… hem de senin gibilerden!”</p>

  <p>“Gerçekten çok şaşırdım,” dedi Tom. “Doğrusu bir türlü anlayamıyorum. Hoşunuza gideceğini söylediler; ben de hoşunuza gideceğini düşündüm. Ama…” Durdu ve ağır ağır etrafına bakındı, dostça bir yüz arar gibiydi; sonra da yaşlı beye sordu: <em>“Siz</em>de onu öpmemden hoşlanacağını düşünmediniz mi, efendim?”</p>

  <p>“Yoo, ben… hiç zannetmem.”</p>

  <p>Yine aynı ifadeyle çevresine bakındı, bu kez bana sordu:</p>

  <p>“Tom, Sally Teyze’nin kollarını açıp ‘Sid Sawyer’ diyeceğini düşünmüyor muydun?”</p>

  <p>Sally Teyze “Ya Rabbim!” diye haykırarak ona doğru atıldı, “seni küçük edepsiz maskara, beni nasıl böyle kandırırsın?” ona sarılmak istedi ama Tom geri çekildi:</p>

  <p>“Olmaz, sen istemeden olmaz.”</p>

  <p>Sally Teyze daha fazla oyalanmadan onu öpmesini istedi; sonra ona sarıldı, tekrar tekrar öptü, ardından yaşlı adama verdi ve geri kalanı da o aldı. Biraz sakinleştikten sonra şöyle dedi:</p>

  <p>“Hay Allah, bu ne güzel bir sürpriz böyle. Biz sadece Tom’u bekliyorduk, <em>senin</em> geleceğinden haberimiz yoktu. Ablam ondan başkasının geleceğinden hiç bahsetmedi.”</p>

  <p>“Çünkü gerçekten de Tom’un yanında birinin daha gelmesi <em>hesapta yoktu”</em> dedi bizim Tom, “ama onu bıktırıncaya kadar yalvardım ve son dakikada benim de gelmeme izin verdi; sonra Tom’la birlikte nehir aşağı gelirken ilk önce onun gelmesinin, sonra da benim gelip yabancıymış gibi davranmamın on numara sürpriz olacağını düşündük. Ama hata etmişiz, Sally Teyze. Burası bir yabancının gönül rahatlığıyla gelebileceği bir yer değil.”</p>

  <p>“Hayır… edepsiz enikleri rahat ettirecek halim yok, Sid efendi. Edebinle oturmayı bileceksin, ne kadar zamandır bu kadar tepem atmamıştı. Ama önemli değil, nasıl geldiğini umursamıyorum… Seni burada görmek için daha binlerce şakaya gık demeden katlanabilirim. Ne kadar da numaracıymışsın! Beni öpünce şaşkınlıktan neredeyse kalbimin durduğunu inkâr edemem.”</p>

  <p>Ev ile mutfak arasındaki geniş açık geçitte yemeğimizi yedik; masanın üstünde yedi aileye yetecek kadar yiyecek vardı – üstelik hepsi de sıcaktı; bütün gece nemli bir mahzendeki dolapta bekleyip pörsüyen, sabahleyin yamyam artığına benzeyen yiyeceklerden değildi. Silas Enişte yemekten önce epeyce uzun bir dua etti, ama değerdi doğrusu; üstelik yemek de hiç soğumadı, yoksa daha önce kaç kez dua yüzünden yemeğin soğuduğuna şahit olmuştum. Öğlenden sonra neredeyse hiç susulmamıştı; Tom ve ben kulaklarımızı dört açsak da faydası olmadı, kaçak bir zenciyle ilgili hiçbir şey söylemediler ve biz de konuyu açmaya korktuk. Ama akşam, yemekte küçük çocuklardan biri sordu:</p>

  <p>“Tom, Sid ve ben gösteriye gidebilir miyiz baba?”</p>

  <p>“Hayır,” dedi yaşlı adam, “hem zaten gösteri filan olmayacak; olsaydı da gidemezdiniz; çünkü kaçak zenci bana ve Burton’a o rezil gösteri hakkında her şeyi anlattı, Burton da kasabadakilere anlatmaya gitti; herhalde şimdiye o arsız serserileri kasabadan atmışlardır.”</p>

  <p>İşte Jim’den bahsedilmişti! Ama o an yapacak bir şey yoktu. Tom ve ben aynı odada ve aynı yatakta uyuyacaktık; yemekten hemen sonra çok yorgun olduğumuzu söyleyerek herkese iyi geceler dileyip odamıza gittik, derhal pencereden çıkıp paratonerden aşağı kaydık ve hızla kasabaya yöneldik; çünkü krala ve düke kimsenin haber vermediğini düşünüyordum, o halde acele edip onlara olanları anlatmazsak başları büyük belaya girecekti.</p>

  <p>Tom yolda bana cinayete kurban gittiğimin sanıldığım, babamın kısa süre sonra kaybolup bir daha hiç geri dönmediğini ve Jim kaçınca nasıl bir patırtı çıktığını filan anlattı; ben de Tom’a vakit yettiği kadarıyla bizim Sarayda Curcuna dolandırıcıları hakkındaki her şeyi ve sal yolculuğumuzu anlattım; kasabaya varıp ortasına kadar geldiğimizde öfkeli bir kalabalığın geldiğini gördük; ellerinde meşaleler vardı, korkunç naralar ve feryatlarla geliyorlardı, kimisi tava çalıyor kimisi boru öttürüyordu; geçsinler diye hemen kendimizi bir kenara attık; kalabalık geçerken kralın ve dükün de birer sırığa oturtulmuş olduğunu gördüm –daha doğrusu onların kral ve dük olduklarını anlamıştım, ama her tarafları katran ve tüyle kaplıydı, bu dünyadaki insanlara benzer hiçbir yanları kalmamıştı– daha ziyade devasa boyutlarda bir çift asker sorgucunu andırıyorlardı. Onları görünce altüst oldum. Bu acınası sefil haydutların haline üzülmüştüm, bundan böyle onlara karşı asla katı yürekli olamayacak gibiydim. Halleri gerçekten tüyler ürperticiydi. İnsanlar birbirlerine karşı nasıl da zalim <em>olabiliyor.</em></p>

  <p>Çok geç kaldığımızı anlamıştık – yapabileceğimiz hiçbir şey yoktu. Gelip geçenlere neler olduğunu sorduk, anlattıklarına göre herkes gayet masum pozlarda gösteriye gitmiş, zavallı ihtiyar kral sahnedeki maskaralıklarının ortasına gelene kadar bir şey belli etmemişlerdi; sonra birisi işaret verince bütün izleyiciler ayaklanıp onların üstüne çullanmıştı.</p>

  <p>Eve geri döndük, artık kendimi ilk baştaki gibi neşeli değil, adi, aşağılık ve suçlu hissediyordum – halbuki hiçbir şey yapmamıştım. Ama hep böyle değil midir; sizin doğru mu yanlış mı yapmanız hiçbir şeyi değiştirmez, vicdanın hiç mantığı yoktur <em>her halükârda</em> sızlar durur. Vicdanım kadar akılsız bir köpeğim olsa hemen zehirlerdim. Bu meret insanın içindeki geri kalan her şeyden daha fazla yer kaplıyor ve hiçbir işe de yaramıyor. Tom Sawyer da aynı şeyi düşünüyordu.</p>
</body>
</html>