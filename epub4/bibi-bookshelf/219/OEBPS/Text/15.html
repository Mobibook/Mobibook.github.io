<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>On Beşinci Bölüm</h1>

  <p>Üç gece daha gidersek Illinois’un en dibindeki Cairo’ya, Ohio Nehri’nin ağzına varacağımızı hesaplıyorduk, gitmek istediğimiz yer tam olarak orasıydı. Salı satıp bir vapura binecek ve Ohio’dan yukarı çıkıp özgür eyaletlere geçecektik, o zaman sorunlarımız sona erecekti.</p>

  <p>İkinci gece sis bastırdı ve biz de salı bağlamak için bir kıyıya yanaştık, çünkü sisin içinde kaçmaya çalışmanın anlamı yoktu; ama hızlanmak için sala bağladığım kanoyla önden kürek çekerken halat atmak için ince fidanlar dışında hiçbir şeye rastlamadım. Halatı fırlatıp kıyıdaki bir fidana bağladım, ama akıntı çok kuvvetliydi ve biraz arkada olan sal beni geçip halatı o kadar hızlı çekti ki fidanı kökünden söküp uzaklaştı. Sis giderek de yoğunlaşıyordu. Çok fena oldum, o kadar korkmuştum ki neredeyse yarım dakika boyunca parmağımı bile kıpırdatamadım… sonra da salı gözden kaybettim, yirmi metre ötesini bile görmek mümkün değildi. Tekrar kanoya atlayıp kıç tarafına gittim, küreklere asıldım, ama kano hareket etmedi. O kadar acele etmiştim ki küreğin ipini çözmeyi unutmuştum. Hemen kalkıp ipi çözmeye çalıştım, ama heyecandan ellerim titrediği için hiçbir şey yapamaz haldeydim.</p>

  <p>Kıyıyı takip ederek nehir aşağı salın peşine takıldım. Kıyıdan uzaklaşmadığım sürece mesele yoktu, ama adacık sadece altmış metre uzunluğundaydı ve sonuna ulaştıktan birkaç saniye sonra kendimi bembeyaz sisin içinde buldum, nereye gittiğim konusunda en ufak bir fikrim bile yoktu.</p>

  <p>Kürek çekmenin bir işe yaramayacağı aklıma geldi, başlar başlamaz kıyıya ya da sığlığa çakılabilirdim; kıpırdamadan durmalı ve akıntıyla gitmeliydim. Böyle bir zamanda ellerinizi hareket ettirmemek gerçekten çok zor bir işti. İleriye doğru seslendim ve cevap bekledim. Uzaktan bir yerlerden birinin belli belirsiz seslendiğini duyunca moralim yerine geldi. Hemen sese doğru gitmeye başladım, bir yandan da kulak kabartmış tekrar duymayı bekliyordum. İkinci kez duyduğumda sese doğru değil, sesin geldiği yerin sağına doğru gittiğimi fark ettim. Bir sonraki sefer de sesin geldiği yerin sol tarafına gidiyordum – ve pek fazla yaklaşamamıştım, çünkü ben kürekle ya sağa ya sola doğru gidiyordum, ama ses dosdoğru karşıdan geliyordu.</p>

  <p>Bizim sersem Jim’in aklına bir tavaya vurmak filan gelir diye umdum, hiç durmadan vurmalıydı; ama bunu yapmadığı için seslenmeleri arasındaki sessizlikler başıma bela oldu. İleriye doğru bütün gücümle kürek çektim ve biraz sonra sesi arkamda duydum. Artık iyice şaşkına dönmüştüm. Ya başka biri sesleniyordu ya da ters yönde gidiyordum.</p>

  <p>Küreği kayığın içine fırlattım. Sesi tekrar duydum, yine arkamdaydı ama farklı bir yerdeydi; ses sürekli geliyordu ve sürekli yer değiştiriyordu, ben de cevap vermeye devam ediyordum; en sonunda sesi tekrar önümde duymaya başladım ve akıntının kanonun başını aşağı çevirdiğini ve işlerin yoluna girdiğini anladım, tabii eğer bana seslenen kişi başka biri değil de Jim ise. Siste gelen sesleri kesinlikle ayırt edemiyordum; çünkü sisin içinde hiçbir şey doğal görünmüyor, sesler doğal gelmiyordu.</p>

  <p>Sesler devam etti ve bir dakika kadar sonra sisler içinde büyük ağaç hayaletlerinin bulunduğu sarp bir kıyı boyunca kayıyordum. Akıntı beni tuttuğu gibi sola doğru fırlattı ve su bitkilerinin arasından geçerken su çağlıyor, akıntı bitkileri hırpalıyordu.</p>

  <p>Birkaç saniye sonra her şey yeniden bembeyaz oldu ve sesler kesildi. Hiç kıpırdamadan yüreğimin atışını dinliyordum, herhalde ben tekrar nefes alana kadar yüz kez atmıştır.</p>

  <p>Ondan sonra çabalamaktan vazgeçtim. Meselenin ne olduğunu anlamıştım. Az önceki kıyı bir adaya aitti ve Jim adanın öbür tarafındaydı. Burası on dakikada yanından geçip gidebileceğiniz bir kıyı değildi. Normal adalar gibi büyük ağaçları vardı; beş-altı mil uzunluğunda ve en az yarım mil enindeydi.</p>

  <p>Hiç ses çıkarmadan on beş dakika boyunca kulak kabarttım. Bu arada saatte dört-beş mil hızla gidiyordum elbette, ama bunu hiç düşünmüyordum bile. Hayır, insana suyun üzerinde hiç hareket etmiyormuş <em>gibi geliyordu;</em> şayet geçen bir dal parçası gözünüze çarparsa, <em>kendinizin</em> ne kadar hızlı gittiğini düşünmüyor; nefesinizi tutup, hayret, şu dal parçası nasıl da hızlı gidiyor; diye düşünüyorsunuz. Sisin içinde gece vakti böyle tek başınıza kaybolduğunuzda tasalanmayacağınızı, yalnızlık hissetmeyeceğinizi sanıyorsanız bir kez olsun deneyin – o zaman görürsünüz.</p>

  <p>Sonra yarım saat boyunca zaman zaman seslendim; en sonunda da uzaklardan birinin bağırarak cevap verdiğini duydum ve sesi izlemeye çalıştım, ama beceremedim. Tam o sırada kumlukların arasına girdiğimi anladım, çünkü her iki tarafımda da belli belirsiz kumluklar görüyordum, kimi zaman arada sadece dar bir kanal oluyordu ve bazen kumlukları göremesem de orada olduklarını anlıyordum, çünkü akıntının ölü dallara ve kıyıya yığılı ıvır zıvıra çarptığını duyabiliyordum. Çok geçmeden kumlukların arasında sesleri kaybettim ki zaten kısa bir süre takip etmeye çalışmıştım, çünkü bataklık yalazlarını takip etmekten beterdi. Bir sesin bu kadar çok yerden gelebileceğini ve bu kadar sık yer değiştirebileceğini hiç düşünmemiştim.</p>

  <p>Dört-beş kere kumluk kıyılarından bütün gücümle küreğe asılarak açılmak zorunda kaldım, çünkü nehrin orasında burasındaki adalara çarpmak istemiyordum; herhalde sal da zaman zaman kıyıdaki bazı yerlere takılıyor olmalıydı, yoksa çoktan nehir aşağı gitmiş ve duyulamayacak kadar uzaklaşmış olurdu – sadece benden biraz daha hızlı ilerliyordu.</p>

  <p>Anlaşılan yine nehrin serbest akan bir yerine ulaşmıştım, ama etraftan seslenen hiç kimseyi duymuyordum. Belki de Jim bir dala filan takılmıştı ki o zaman işi bitmiş demekti. Artık iyice yorulmuştum ve kanoya uzanıp her şeyi oluruna bırakasım geldi. Uyumak istemiyordum elbette, ama o kadar uykum gelmişti ki elimde değildi, o yüzden biraz şekerleme yapmaya karar verdim.</p>

  <p>Anlaşılan şekerlemeden daha uzun sürmüştü uykum, çünkü uyandığımda tepemde yıldızlar parıldıyordu, sis tamamen gitmişti ve nehrin geniş bir dönemecine kanomla ters olarak girmiştim. İlk başta nerede olduğumu anlayamadım; rüya görüyorum sandım; sonra uyumadan önce olup bitenleri yavaş yavaş hatırlamaya başladım, ama sanki hepsini biraz önce değil de, geçen hafta yaşamışım gibi hayal meyal hatırlıyordum.</p>

  <p>Nehir burada inanılmaz genişliyordu ve her iki kıyısında da çok uzun ve sık ağaçlar vardı; yıldız ışığında gördüğüm kadarıyla dümdüz bir duvar gibi duruyorlardı. Nehrin aşağısına baktığımda suyun üzerinde kara bir benek gördüm. Hemen oraya doğru ilerledim, ama yakınına gelince birbirine bağlanmış birkaç tomruktan başka bir şey olmadığını gördüm. Sonra bir benek daha gördüm ve onun peşine düştüm, ardından bir başkasını takip ettim ve bu sefer doğru yere gelmiştim. Sal karşımdaydı.</p>

  <p>Sala bindiğimde Jim oturur vaziyette başı dizlerinin arasında uyuyordu ve sağ eli de dümen küreğine dayalıydı. Diğer kürek kopup gitmişti ve salın her yanı dallar, yapraklar ve çamurla kaplıydı. Anlaşılan o da çok zor anlar yaşamıştı.</p>

  <p>Hiç vakit kaybetmeden salın üzerinde Jim’in burnunun dibine yattım ve Jim’e doğru dönüp esnemeye, yumruklarımı germeye başladım.</p>

  <p>“Selam, Jim, uyuyakalmışım değil mi? Niye beni uyandırmadın?”</p>

  <p>“Yüce Tanğım, sen misin, Huck? Üstelik ölmemişsin… boğulmamışsın… geği mi döndün sen? Yok canım, geğçek olamaycak kadağ güzel be. Duğ sana biğ bakiim, evlat, biğ dokuniim sana. Yok, ölmemişsin! Yine geği dönmüşsün, sesin tıpkı bizim Huck’ın sesi, göğüntün de öyle… bizim Huck, şüküğ yağabbi!”</p>

  <p>“Senin neyin var, Jim? İçiyor muydun yoksa?”</p>

  <p>“İçmek mi? Ben mi içmek? Yani içecek fığsat mı oldu?”</p>

  <p>“İyi ama o zaman niye böyle delice şeyler söylüyorsun?”</p>

  <p>“Nasıl delice yahu?”</p>

  <p><em>“Nasıl mı?</em> Geri döndüğümden ve başka şeylerden bahsediyordun, sanki yokmuşum gibi!”</p>

  <p>“Huck… Huck Finn, gözüme bak benim; gözüme bak. Sen zaten gitmemiş miydin?”</p>

  <p>“Gitmek mi? Ne demek istiyorsun Tanrı aşkına? Hiçbir yere gitmedim. Nereye gidecektim ki?”</p>

  <p>“Hey, buğaya bak, patron, garip biğ şeyler dönüyoğ. Ben <em>ben</em> miyim, yoksa <em>kimim</em>? Ben buğada mıyım, buğada değilsem <em>neğedeyim?</em> İşte bunu bilmem geğek.”</p>

  <p>“Bence burada olduğun gayet açık, ama kafası karmakarışık bir budala olduğunu da eklemeliyim Jim.”</p>

  <p>“Öyleyim, di mi? Peki şuna cevap veğ: Sen halatı alıp kanoyla uzaklaştın, kanoyu biğ sığlığa bağladın, doğğu?”</p>

  <p>“Yok öyle bir şey. Ne sığlığı? Ben sığlık falan görmedim.”</p>

  <p>“Demek sığlık falan göğmedin? Buğaya bak, halat kopunca sal nehiğ aşağı gitti, sen de kanoyla sisin içinde geğide kalmadın mı?”</p>

  <p>“Ne sisi yahu?”</p>

  <p>“Sis işte. Bütün gece kalkmayan sis. Sen bana seslendin, ben sana seslendim, en sonunda kumluklağ ve adalağ ağasında yolumuzu şaşığdık ve biğimiz kaybolduk, diğeğimiz de neğede olduğunu bilmiyoğdu, o halde kaybolmuştu. Sonğa ben yine adalağ ağasından geçtim, çok zoğ anlağ yaşadım ve neğedeyse boğuluyoğdum. Böyle olmadı mı, patğon… ha, böyle olmadı mı? Söylesene!”</p>

  <p>“Pekâlâ, ama hepsi birden fazla geldi Jim. Sis filan görmedim, adaları da görmedim, başımız dertte filan da değildi. Burada oturup seninle bütün gece muhabbet ettik, on dakika önce de uyudun, galiba ben de aynısını yaptım. Bu kadar kısa sürede sarhoş olamayacağına göre, hiç şüphem yok ki rüya görüyordun.”</p>

  <p>“Olmaz öyle şey? On dakikada o kadağ ğüyayı nasıl göğüğüm?”</p>

  <p>“Fark etmez ki, rüyanda görmüşsün işte, çünkü bunların hiçbiri olmadı.”</p>

  <p>“Ama Huck, hepsi de kafamda o kadağ pığıl pığıl ki…”</p>

  <p>“Ama berrak olması neyi değiştirir, gerçekle hiç alakası yok. Bundan eminim, çünkü hep buradaydım.”</p>

  <p>Jim beş dakika boyunca hiçbir şey demedi, kafasında taşları yerine oturtmaya çalışıyordu.</p>

  <p>“Demek ki ben ğüya göğdüm, Huck,” dedi sonunda. “Göğdüğüm en kanlı canlı ğüya diilse adam diilim. Ayğıca hiçbiğ ğüya beni bu kadağ yoğmamıştı.”</p>

  <p>“Tamam canım, olur öyle şeyler; bazen rüyalar da insanı yorar. Ama bu seferki şahane bir rüyaymış… Hepsini anlatsana Jim.”</p>

  <p>Jim hemen başladı ve baştan sona her şeyi olduğu gibi anlattı, ama epeyce de süslüyordu. Ondan sonra rüyayı yorumlamaya başlaması gerektiğini söyledi, çünkü rüya bir uyarıydı. Birinci adacık bize iyilik etmeye çalışacak biriydi, ama akıntı da bizi ondan uzaklaştıracak başka bir adamdı. Seslenmeler her an başımıza gelebileceklere dair bir uyarıydı, onları anlamak için çok çabalamazsak bizi kötü şanstan korumak yerine doğrudan kötü şans getireceklerdi. Bir sürü kumluk kavgacı insanlarla ve her türden adi kişiyle başımızın derde gireceği anlamına geliyordu; ama kendi işimize bakar, cevap verip onları kışkırtmazsak paçayı sıyıracak ve sisten kurtulup kocaman berrak nehre ulaşacaktık ki orası da özgür eyaletlerdi. İşte o zaman hiç derdimiz kalmayacaktı.</p>

  <p>Ben sala bindikten sonra hava bulutlanmış ve etraf iyice kararmıştı, ama şimdi bulutlar dağılıyordu.</p>

  <p>“Pekâlâ, gayet iyi yorumladın, Jim,” dedim. “İyi ama <em>bunlar</em> ne anlama geliyor; söyler misin?”</p>

  <p>Salın üzerindeki yaprakları, döküntüleri ve kırık küreği gösteriyordum. Artık hepsi apaçık görünüyordu.</p>

  <p>Jim onlara şöyle bir baktı, sonra bana baktı, sonra tekrar onlara baktı. Rüya gördüğüne o kadar ikna olmuştu ki şimdi bu fikirden sıyrılamıyor, gerçekleri tekrar yerli yerine oturtamıyordu. Ama sonra her şeyi kafasında doğru yere koyduğunda bana hiç gülümsemeden dimdik baktı.</p>

  <p>“Ne anlama geliyoğ? Söyliim sana. Salı kuğtağmak ve sana seslenmek beni yoğgunluktan öldüğdü, kahğoldum sen kayboldun diye. Kendimi de, salı da umuğsamıyoğdum ağtık. Ne zaman ki uyandım ve seni tekğağ sağ salim göğdüm, o zaman gözleğim yaşağdı, o kadağ şükğettim ki diz çöküp ayaklağını öpecektim. Ama senin tek düşüncen, zavallı Jim’e yalan söyleyip, onu kandığmaktı. İşte bu <em>döküntüleğ</em> senin oyunun; döküntü, dostuna kiğli oyunlağ oynayan, onu utandığan kişileğe deniğ.”</p>

  <p>Sonra ağır ağır yerinden kalkıp barınağa girdi. Başka hiçbir şey söylemedi. Ama bu kadarı da yeterdi zaten. O kadar utandım ve pişman oldum ki yaptıklarımı geri almak için o an ayaklarına kapanabilirdim.</p>

  <p>Bir zencinin gönlünü almak için kendimi küçük düşürmeye ikna olmam on beş dakika kadar sürdü – ama sonunda yaptım ve asla da yaptığıma pişman olmadım. Ona bir daha böyle adice oyunlar oynamadım, kendini böyle hissedeceğini bilsem ilk seferinde de böyle şeyler yapmazdım zaten.</p>
</body>
</html>