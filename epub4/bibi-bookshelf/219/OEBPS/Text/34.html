<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuz Dördüncü Bölüm</h1>

  <p>Konuşmayı kesip düşünmeye koyulduk. Çok geçmeden Tom şöyle dedi:</p>

  <p>“Huck, nasıl daha önce aklımıza gelmedi? Amma aptalmışız. Jim’in nerede olduğunu çok iyi biliyorum.”</p>

  <p>“Yok ya! Neredeymiş?”</p>

  <p>“Kül silosunun oradaki kulübede. Hatırlasana, biz akşam yemeğini yerken bir zencinin elinde tepsiyle oraya gittiğini görmedin mi?”</p>

  <p>“Gördüm ya.”</p>

  <p>“Sence o tepsi nereye gidiyordu?”</p>

  <p>“Bir köpeğe herhalde.”</p>

  <p>“Ben de öyle sanmıştım. Ama köpeğe gitmiyordu işte.”</p>

  <p>“Niye?”</p>

  <p>“Çünkü üstünde karpuz da vardı.”</p>

  <p>“Tabii ya… ben de görmüştüm. Akıl diye buna derler işte, köpeklerin karpuz yemediği hiç aklıma gelmemişti. İnsan evladının bakarkörlüğüne bundan iyi kanıt var mıdır acaba?”</p>

  <p>“Zenci asma kilidi açıp içeri girdi, çıktığında da kilidi tekrar yerine taktı. Biz masadan kalkarken de enişteme bir anahtar getirdi… işte o anahtardı, eminim buna. Karpuz orada insan olduğunu, kilit de hapsedildiğini gösteriyor; bu kadar küçük bir plantasyonda iki mahkûm yoktur herhalde, zira buradaki insanların hepsi de gül gibi geçinip gidiyor. Mahkûm bizim Jim’in ta kendisi. Tamam… Bunu detektifler gibi bulduğumuza memnunum, yoksa hiçbir keyfi olmazdı. Şimdi saksıyı çalıştır ve Jim’i kurtarmak için bir plan yap, ben de bir plan yapacağım, hangisini daha çok beğenirsek onu uygularız.”</p>

  <p>Küçücük bir oğlanda böyle bir kafa olması! Tom Sawyer’ınki kadar kafam olsaydı, dük yaparız deseler vermezdim, hatta vapur kaptanı yapsalar, sirk palyaçosu ya da aklıma gelen neyi yapsalar vermezdim. Bir plan yapmaya başladım, ama sadece iş olsun diye yapıyordum; doğru planın hangi kafadan çıkacağını gayet iyi biliyordum. Çok geçmeden Tom bana döndü:</p>

  <p>“Hazır mısın?”</p>

  <p>“Evet,” dedim.</p>

  <p>“Tamam… anlat bakalım.”</p>

  <p>“Benim planım şöyle,” dedim. “Jim’in orada olup olmadığını rahatça anlayabiliriz. Yarın gece gidip kanomu alırım, adaya gidip salı getiririz. İlk aysız gece yaşlı adamın uyumasını bekler, ardından cebinden anahtarı çalarım, Jim’le birlikte nehir aşağı salla gideriz, gündüzleri saklanır geceleri yolculuk ederiz, zaten Jim ve ben daha önce de öyle yapıyorduk. Bu plan işe yarar mı sence?”</p>

  <p>“İşe <em>yaramak</em> mı? Kesinlikle yarar tereyağından kıl çeker gibi kaçırırız onu. Ama fazla basit, hiçbir güçlüğü yok. Bundan daha fazla zorluk yaratmayan bir planın ne faydası var ki? Kaz sütü gibi durgun. Bir sabun fabrikasına gizlice girmekten daha zor değil bu plan, Huck.”</p>

  <p>Bir şey demedim, çünkü ondan başka bir tavır beklemiyordum. Ama kendi planını hazırladığı zaman hiç itiraz edilecek bir yanı olmayacağını gayet iyi biliyordum.</p>

  <p>Gerçekten kusursuz bir plandı. Bana anlatır anlatmaz kendi planımdan on beş kat daha iyi olduğunu anladım, üstelik racona uygundu ve sonuçta Jim en az benim kadar özgür olacaktı, üstelik hepimizin ölmesi ihtimali de vardı. Planı çok tatmin edici buldum ve derhal uygulamayı önerdim. Burada planı anlatmaya gerek duymuyorum, çünkü işlerin plana uygun gitmeyeceğinden emindim. Harekete geçtiğimizde planı herhangi bir yöne doğru değiştireceğini ve her fırsat yakaladığında yeni icatlar çıkaracağını biliyordum. Zaten tam da öyle yaptı.</p>

  <p>Kesin olan tek bir şey vardı, o da Tom Sawyer’in ciddi olduğu ve sahiden o zenciyi çalmama yardım edeceğiydi. Açıkçası, bana göre bu çocuk çizmeyi aşmıştı. İşte karşımda iyi yetiştirilmiş, saygın bir çocuk vardı; kesinlikle karakterli bir insandı; evindeki diğer insanlar da karakterliydi; keskin zekâlıydı, mankafa değildi; bilgiliydi, hiç cahil değildi; alçak değil, iyi kalpliydi; gelgelelim böyle berbat bir işe bulaşmaktan çekinmiyor sanki hiç şanını, şerefini, namını düşünmüyormuş gibi hem kendisini hem de ailesini herkesin karşısında utandırmayı göze alıyordu. Bu yaptığına kesinlikle aklım <em>ermiyordu</em>. Çirkin bir işe girişmişti ve ona bunu söylemem gerekiyordu; gerçek bir dost gibi davranmalı, yol yakınken dönmesini ve kendini kurtarmasını sağlamalıydım. Tam söze <em>başlamıştım</em> ki bir işaretle beni susturdu ve şöyle dedi:</p>

  <p>“Sence ben ne yaptığını bilmeyen biri miyim? Genellikle ne yaptığımı bilerek hareket etmez miyim?”</p>

  <p>“Evet.”</p>

  <p>“Sana o zenciyi kurtarmanda yardım edeceğimi söylemedim mi?”</p>

  <p>“Evet.”</p>

  <p><em>“Tamam</em> o zaman.”</p>

  <p>Başka bir şey demedi, ben de artık sesimi çıkarmadım. Başka bir şey söylemenin anlamı yoktu, çünkü bir şeyi kafasına koyduysa muhakkak yapardı. Ama bu işi yapmaya nasıl gönüllü olduğunu bir türlü anlayamıyordum; bu yüzden işi oluruna bıraktım ve bir daha bu meseleyi düşünmedim. Böyle yapmak kaderinde yazılıysa benim yapabileceğim bir şey yoktu.</p>

  <p>Eve ulaştığımızda karanlık ve sessizdi; bu yüzden doğrudan kül silosunun oradaki kulübeye yöneldik, şöyle bir bakmak istiyorduk. Köpeklerin ne yapacağını anlamak için doğrudan avludan geçtik. Bizi tanıyorlardı ve geceleyin insan gören çoban köpekleri ne kadar ses çıkarırsa onlar da o kadar çıkarıyordu. Kulübeye vardığımızda önünü ve iki tarafını kolaçan ettik; daha önce görmediğim tarafında –yani kuzey tarafında– yüksekçe sayılabilecek kare şeklinde bir pencere gördük, üzerine sadece bir tane kalın tahta çakılmıştı.</p>

  <p>“İşte çıkış bileti,” dedim. “Tahtayı sökersek bu delik Jim’in geçebileceği bir hale gelecektir.”</p>

  <p>“Üç taş oynamak kadar kolay,” dedi Tom. “Okuldan kaçmak kadar kolay. <em>Umarım bundan</em> biraz daha karmaşık bir yol bulabiliriz, Huck Finn.”</p>

  <p>“Tamam o zaman,” dedim, “Duvarı testereyle keserek onu çıkarmaya ne dersin? Öldürülmeden önce öyle yapmıştım ben.”</p>

  <p>“Bu daha iyi,” dedi. “Gerçekten gizemli, zorlu ve iyi,” dedi. “Ama en az iki kat daha uzun sürecek bir yol bulabileceğimizden eminim. Hiç acelemiz yok, haydi etrafa bakmaya devam edelim.”</p>

  <p>Çit ile kulübenin arasında, arka tarafta kulübenin çatısının saçaklarıyla birleşen, kalaslardan yapılmış bir ardiye vardı. Kulübe kadar uzundu, ama dardı… sadece iki metre genişliğindeydi. Kapısı güney uçtaydı ve üzerinde bir asma kilit vardı. Tom sabun kazanının oraya gidip biraz ortalığı araştırdıktan sonra kapağı kaldırmak için kullanılan demir çubukla geri döndü; bu çubukla zorlayarak çivilerden birini söktü. Zincir yere düştü ve biz de kapıyı açıp içeri girdik. Kapıyı arkamızdan kapattıktan sonra etrafı görmek için bir kibrit yaktık. Ardiye sadece kulübenin duvarına yapılmıştı ve arada bağlantı yoktu; ardiyenin zemini topraktı, içinde de sadece birkaç paslı çapa, kürek, kazma ve kırık bir saban vardı. Kibrit sönünce dışarı çıkıp çiviyi yerine taktık, kapı yine eskisi gibi kilitli duruyordu. Tom neşelenmişti.</p>

  <p>“Tamam, işte şimdi oldu,” dedi. “Onu <em>kazarak</em> çıkaracağız. Yaklaşık bir hafta sürecek!”</p>

  <p>Çıkıp eve doğru gittik, ben arka kapıdan girdim –sadece deriden bir kayışı çekmeniz gerekiyor kapıları kilitlemiyorlar– ama Tom Sawyer için bu yeterince romantik değildi: İlla ki paratonerden yukarı tırmanacaktı. Ama üç kez yarı yola kadar çıkıp düştükten, üstelik son seferinde kafasını patlatmaktan kıl payı kurtulduktan sonra vazgeçmek zorunda kalacağını düşünmeye başladı; ama bir süre dinlendikten sonra, belki şansı döner diye son bir kez daha denemeye karar verdi ve bu sefer başardı.</p>

  <p>Sabahleyin gün ışırken kalktık ve hem köpekleri sevmek hem de Jim’e yemek veren zenciyle –yani yemek verilen zenci Jim’se– arkadaş olmak için zenci kulübelerinin oraya gittik. Zenciler yeni kahvaltı etmiş tarlalara doğru yola çıkmaya hazırlanıyorlardı; Jim’e yemek veren ise bir tepsiye ekmek, et ve başka şeyler koyuyordu; diğerleri giderken anahtar da evden geldi.</p>

  <p>Bu zenci iyi huylu ve güleç yüzlüydü, saçını ince tutamlar halinde iplerle bağlamıştı. Bunu cadıları uzak tutmak için yapıyordu. Cadıların birkaç gecedir onu çok rahatsız ettiğini, tuhaf şeyler görmesine, tuhaf sözler ve gürültüler duymasına sebep olduğunu söyledi; cadıların daha önce hiç bu kadar uzun süre musallat olduğunu hatırlamıyordu. İyice gaza gelip hiç durmadan dertlerini sayıp dökmeye başladı, yapmakta olduğu işi tümden unutmuştu. Tom hatırlattı:</p>

  <p>“Bu yiyecekler ne için? Köpekleri mi besleyeceksin?”</p>

  <p>Zencinin yüzüne yavaş yavaş bir gülümseme yayıldı, tıpkı bataklığa bir tuğla attığında dalgaların yayıldığı gibi.</p>

  <p>“Evet, Sahip Sid, köpeği besleyeceğim. Hem de acayip bir köpek. Gelip ona bir bakmak ister misiniz?”</p>

  <p>“Evet.”</p>

  <p>Tom’a bir dirsek vurup fısıldadım:</p>

  <p>“Gün doğarken doğrudan kulübeye mi gireceksin? Planımız <em>böyle</em> değildi.”</p>

  <p>“Değildi… ama <em>şimdi</em> plan bu.”</p>

  <p>Lanet olsun, zencinin peşinden yürüdük, ama bundan pek hoşlanmamıştım. İçeri girdiğimizde önce hiçbir şey göremedik, çok karanlıktı; ama Jim kesinlikle oradaydı ve bizi görebiliyordu, heyecanla seslendi:</p>

  <p>“Hey, <em>Huck!</em> Sevgili dostum! Yanındaki de Bay Tom değil mi?”</p>

  <p>Neler olacağını gayet iyi biliyordum, tam beklediğim gibiydi. Ne yapacağımı şaşırdım, şaşırmasam bile yapabileceğim bir şey yoktu, çünkü zenci araya girdi:</p>

  <p>“Tanğı aşkına! Bu zenci sizi tanıyoğ mu yoksa?”</p>

  <p>Artık içeriyi gayet iyi görebiliyorduk. Tom başını zenciye çevirdi ve merakla ona baktı:</p>

  <p><em>“Kim</em> bizi tanıyor mu?”</p>

  <p>“İşte şuğadaki kaçak zenci.”</p>

  <p>“Tanıdığını hiç zannetmiyorum, iyi ama nereden çıkardın ki?”</p>

  <p>“Neğeden mi çıkağdım? Az önce sizi tanıyoğmuş gibi seslenmedi mi?”</p>

  <p>Tom şaşırmış gibi yaparak cevap verdi:</p>

  <p>“İşte bu tuhaf. <em>Kim</em> seslendi? <em>Ne zaman</em> seslendi? <em>Ne</em> dedi?” Gayet soğukkanlı bir halde bana döndü: “Kimsenin seslendiğini duydun mu?”</p>

  <p>Elbette bu soruya verilebilecek tek bir cevap vardı.</p>

  <p>“Hayır; kimsenin bir şey dediğini duymadım.”</p>

  <p>Bunun üzerine Jim’e döndü ve ona daha önce hayatında hiç görmediği biriymiş gibi bakarak sordu:</p>

  <p>“Sen bize mi seslendin?”</p>

  <p>“Yok, sahip,” dedi Jim, “ağzımdan tek söz çıkmadı, sahip.”</p>

  <p>“Tek söz bile çıkmadı mı?”</p>

  <p>“Yok, sahip, tek söz bile çıkmadı.”</p>

  <p>“Bizi daha önce gördün mü?”</p>

  <p>“Yok, sahip, ben hiç hatığlamıyoğum daha önce sizi göğdüğümü.”</p>

  <p>Bunun üzerine Tom, şaşkınlık ve endişe içindeki zenciye dönerek gayet ciddi sordu:</p>

  <p>“Senin neyin var acaba? Birinin seslendiğini de nereden çıkardın?”</p>

  <p>“Ah, o kahğolası cadılağ, sahip, Tanğı canımı alsa da kuğtulsam. Bunu hep yapıyoğ, beni öldüğüyoğlağ, çok koğkutuyoğlağ. Ne oluğ kimseye bundan bahsetmeyin, sahip, yoksa Sahip Silas bana kızağ, çünkü cadı diye biğ şey yok diyoğ. Tanğım, keşke o da buğada olmak… o <em>zaman</em> ne değ acaba? Heğhalde bu kez onlağın vağlığını inkağ edemezdi. Ama hep böyle oluyoğ işte, inanmak istemeyen inanmaz; kendileği ağaştığıp işin aslını öğğenmezleğ; sen onlağa anlatınca da, hayatta inanmazlağ.”</p>

  <p>Tom ona on sent verdi ve kimseye bir şey anlatmayacağımızı söyledi; saçlarına bağlamak için biraz daha ip almasını öğütledikten sonra Jim’e bakarak şöyle dedi:</p>

  <p>“Silas Enişte bu zenciyi asacak mı acaba? Ben kaçacak kadar vefasız bir zenci yakalasam asla affetmez, oracıkta asıverirdim.” Zenci on sente bakmak için dışarıdaki aydınlığa çıkıp, gerçek mi diye parayı ısırırken, Tom da eğilip Jim’e fısıldadı:</p>

  <p>“Bizi tanıdığını sakın belli etme. Geceleri kazma sesleri duyarsan biziz: Seni kurtaracağız.”</p>

  <p>Jim ancak ellerimizi yakalayıp sıkmaya vakit bulabildi, diğer zenci geri geldi ve biz de ona eğer isterse yine gelebileceğimizi söyledik; özellikle karanlık olduğunda gelmemizi istedi, çünkü cadılar çoğunlukla geceleri geliyordu ve birileri yanında dursa iyi olurdu.</p>
</body>
</html>