<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuzuncu Bölüm</h1>

  <p>Sala çıktıklarında kral hemen boğazıma sarılıp beni sarsmaya başladı:</p>

  <p>“Demek bizden kurtulmaya çalışıyordun, köpoğlu köpek seni! Sıkıldın mı yoksa bizden, ha?”</p>

  <p>“Hayır; majesteleri,” dedim. “Sizden sıkılmadık… <em>Ne olur</em> yapmayın majesteleri!”</p>

  <p>“O zaman aklında <em>ne</em> vardı, çabuk söyle, yoksa ciğerini sökerim senin!”</p>

  <p>“Tamam, tamam, size her şeyi olduğu gibi, dürüstçe anlatacağım majesteleri. Beni tutan adam bana çok iyi davranıyor, benim yaşlarımda bir oğlu olduğunu ama geçen sene öldüğünü söyleyip duruyordu, bir çocuğu böyle tehlikeli bir durumda gördüğü için çok üzgündü; altın bulunup da herkes tabuta doğru hamle edince beni bıraktı ve şöyle fısıldadı: “Hemen topukla şimdi, yoksa seni kesin asarlar!” Ben de kaçtım. Orada durmamın bir anlamı yoktu – hiçbir şey yapamazdım ve kaçabilecekken kalıp asılmak istemedim. O yüzden bir kano buluncaya kadar koştum; buraya geldiğim zaman da Jim’e acele etmesini, yoksa beni yakalayıp asacaklarını söyledim, sizin ve dükün de artık hayatta olmadığını söyledim, çok da üzülmüştüm, Jim de üzüldü, sizin geldiğinizi görünce sevincimizden ne yapacağımızı şaşırdık, bana inanmıyorsanız Jim’e sorun.”</p>

  <p>Jim de beni doğruladı, ama kral ona çenesini kapatmasını söyledi ve tekrar bana döndü: “Tabii ya ben de inandım!” Sonra beni yine sarsmaya başladı ve en iyisinin beni boğmak olduğunu söyledi. Ama dük araya girdi:</p>

  <p>“Çocuğu bırak, seni yaşlı ahmak! <em>Sen</em> farklı mı davranırdın sanki? Serbest kaldığında <em>onun</em> nerede olduğuna baktın mı? Hiç hatırlamıyorum.”</p>

  <p>Kral beni bıraktı, kasabaya ve kasabadaki herkese sayıp sövmeye başladı. Ama dük yine karşı çıktı:</p>

  <p>“Sen asıl <em>kendine</em> sövsen iyi edersin, çünkü sövgüyü en çok hak eden sensin. Baştan itibaren akla mantığa sığacak hiçbir şey yapmadın, tek işe yarar hareketin soğukkanlılıkla ve arsızlıkla o hayali mavi ok işaretini uydurmaktı. Parlak bir <em>fikirdi</em> – gerçekten harikaydı; bizi kurtaran o oldu. Yoksa İngiliz’in eşyaları gelene kadar bizi bir yere kapatırlardı, sonra da hapsi boylardık! Ömür boyu orada kalırdık Allah bilir. Ama o numara sayesinde mezarlığa kadar gittiler ve altın torbası da bize daha büyük bir iyilik yaptı; çünkü o budalalar heyecandan bizi bırakıp mezara doğru hücum etmeseydi bu gece boyun bağımızla yatıyorduk –zorunlu takılanlarla hem de– üstelik ihtiyacımız olandan çok daha uzun süre takacaktık onları.”</p>

  <p>Bir an durup düşündüler, sonra kral dalgın dalgın şöyle dedi:</p>

  <p>“Biz de altını <em>zenciler</em> çaldı sanmıştık!”</p>

  <p>Bunu duyunca irkildim!</p>

  <p>“Evet ya,” dedi dük, tane tane, manalı ve alaylı bir edayla. “Öyle <em>sandık.”</em></p>

  <p>Kral yarım dakika kadar düşündükten sonra tekrar konuştu:</p>

  <p>“En azından… ben öyle sandım.”</p>

  <p>Dük de aynı tarzda cevap verdi:</p>

  <p>“Aksine… ben öyle sandım.”</p>

  <p>Kral birden diklendi:</p>

  <p>“Bana bak, Bridgewater, sen ne demek istiyorsun?”</p>

  <p>Dük de hemen cevabı yapıştırdı:</p>

  <p>“Aslını istersen bunu benim sormam lazım, <em>sen</em> ne demek istiyordun?”</p>

  <p>“Allah aşkına!” dedi kral alayla; “Hiç bilemiyorum… Belki de uyurgezersin ve ne yaptığının farkında değildin.”</p>

  <p>Dük birden köpürdü:</p>

  <p>“Bu lanet saçmalıklarını kendine sakla; sen beni aptal mı sanıyorsun? Parayı tabuta kimin sakladığını bilmiyor muyum sanıyorsun?”</p>

  <p><em>“Evet</em>, bayım! <em>Bildiğinin</em> farkındayım, çünkü parayı saklayan sensin!”</p>

  <p>“Kuyruklu yalan!” Dük bir anda onun üstüne atladı. Kral bağırmaya başladı:</p>

  <p>“Çek ellerini üzerimden!.. Gırtlağımı sıkmasana!.. Tüm söylediklerimi geri alıyorum!”</p>

  <p>“Önce suçunu kabul et,” dedi dük. “Parayı oraya <em>sakladığını</em>, birkaç gün sonra benden ayrılıp geri dönmeyi ve parayı kazıp çıkarmayı planladığını söyle.”</p>

  <p>“Dur biraz, Dük… Sadece tek bir soruma dürüstçe cevap ver; sen parayı oraya koymadıysan söyle, ben de sana inanacağım ve tüm söylediklerimi geri alacağım.”</p>

  <p>“Seni kocamış üçkâğıtçı, koymadım tabii ki, sen de gayet iyi biliyorsun. Tamam mı?”</p>

  <p>“Tamam, ben de sana inanıyorum. Ama bir soruma daha cevap ver… ama <em>sinirlenmeden</em> ver; parayı alıp saklamak hiç mi aklından geçmedi?”</p>

  <p>Dük bir süre cevap veremedi; sonra şöyle dedi:</p>

  <p>“Aklımdan <em>geçirdiysem</em> de fark etmez, <em>yapmadım</em> sonuçta. Ama sen aklından geçirmekle kalmadın, <em>yaptın</em> da.”</p>

  <p>“Eğer yaptıysam hiç can veremeyeyim, dük, doğruyu söylüyorum. Yapmayı aklımdan geçirmedim demiyorum, çünkü <em>geçirdim</em>; ama sen…Yani başka biri… Benden önce davrandı.”</p>

  <p>“Yine yalan söylüyorsun! Sen yaptın ve yaptığını <em>söyleyeceksin</em>, yoksa…”</p>

  <p>Kral hırıltılar çıkarmaya başlamıştı, nihayet soluk soluğa konuştu:</p>

  <p>“Tamam!.. <em>Ben yaptıml”</em></p>

  <p>Bunu söylediğini duymak beni çok mutlu etmişti, daha öncesine nazaran kendimi çok daha hafiflemiş hissediyordum. Böylece dük de ellerini çekip şöyle dedi:</p>

  <p>“Bir daha suçunu inkâr edersen seni suda boğarım. Burada oturup bebek gibi zırlamayı <em>hak ettin</em> sen… Yaptıklarından sonra bu sana az bile. Senin gibi her şeyi silip süpürme peşinde kocamış devekuşu görmemiştim hiç – oysa ben sana hep güveniyordum, öz babam yerine koymuştum seni. Senin yerinde olsam, yer yarılsa da içine girsem, diye düşünürdüm. Suçunun zavallı zencilere yıkılmasına itiraz etmeyecek kadar gaddarmışsın. O saçmalıklarına <em>inanacak</em> kadar saf olduğum için enayilik bende. Lanet olsun sana, açığı kapatmaya niye o kadar meraklı olduğunu şimdi anlıyorum… Curcuna’dan ve diğer işlerden kazandığım paraya da göz dikmiştin, <em>hepsine</em> konmanın peşindeydin!”</p>

  <p>Kral hâlâ burnunu çekerek çekingence lafa girdi: “İyi ama eksiği tamamlamayı öneren sendin, dük, ben değildim.”</p>

  <p>“Kes sesini! Artık daha fazla konuştuğunu duymak istemiyorum!” dedi dük. “<em>Şimdi</em> eline ne <em>geçti</em> görüyor musun? Bütün paralarını geri aldılar yetmiyormuş gibi <em>bizim</em> üç kuruşluk varlığımızın üzerine de kondular. Git yat artık… Bana artık bir daha ömrün boyunca eksik tamamlamaktan filan bahsetme!”</p>

  <p>Kral sessizce içki şişesini alıp barınağa girdi; çok geçmeden dük de kendi şişesinden kafayı çekmeye başladı; yaklaşık yarım saat sonra tekrar sıkı fıkı olmuşlardı, hatta aralarındaki bağlar daha da güçlenmiş, daha sevgi dolu olmuşlardı; kucak kucağa uyuyup kaldılar ve horlamaya başladılar. Her ikisinin de keyfi yerinde görünüyordu, ama kral para torbasını sakladığını bir daha inkâr edecek kadar kafayı bulmadı. Bu da kendimi daha rahat ve mutlu hissetmemi sağladı. Onlar horlamaya başlayınca biz de Jim’le uzun süre sohbet ettik elbette, ona her şeyi anlattım.</p>
</body>
</html>