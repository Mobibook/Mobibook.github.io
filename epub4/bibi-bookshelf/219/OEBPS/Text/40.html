<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Kırkıncı Bölüm</h1>

  <p>Kahvaltı sonrasında kendimizi çok iyi hissediyorduk, öğlen yemeğimizi yanımıza alıp benim kanomla nehre balık tutmaya gittik, çok iyi vakit geçirdik, gidip salı kontrol ettik ve iyi durumda olduğunu gördük, sonra geç vakitte akşam yemeği için geri döndüğümüzde onları ne yapacağını bilemez halde, endişeli ve kaygılı bulduk. Yemekten hemen sonra bizi yataklarımıza gönderdiler ve sorunun ne olduğunu kesinlikle söylemediler. Son mektuptan da hiç bahsedilmedi, ama buna gerek yoktu, çünkü biz de herkesin bildiği kadarını biliyorduk, merdivenleri yarıya kadar çıktıktan sonra Sally Teyze arkasını döndüğünde sessizce mahzendeki dolaba gittik, epeyce yiyecek alıp odamıza çıktık ve yataklarımıza yattık; saat on bir buçukta tekrar kalktık, Tom hemen Sally Teyze’den çaldığı elbiseyi giydi ve tam yiyeceklerle beraber çıkacakken durdu:</p>

  <p>“Tereyağı nerede?”</p>

  <p>“Bir kalıp almıştım,” dedim, “mısır ekmeğinin üzerine koymuştum.”</p>

  <p>“Demek ki çıkarmışsın ama torbaya <em>koymamışsın,”</em> dedi, “çünkü burada değil.”</p>

  <p>“Tereyağı olmadan da idare ederiz,” dedim.</p>

  <p>“Tereyağı <em>olsa</em> daha iyi idare ederiz,” dedi; “tek yapman gereken mahzene inip onu almak. Sonra sen de paratonerden inip gelirsin. Ben şimdi gidip kılık değiştirmiş annesini temsilen Jim’in elbiselerine saman dolduracağım, oraya geldiğinde koyun gibi melemeye ve hemen kaçmaya hazır ol.”</p>

  <p>Böylece o dışarı çıktı, ben de mahzene indim. Yumruk büyüklüğündeki tereyağı kalıbı bıraktığım yerde duruyordu, altındaki ekmekle birlikte aldım, ışığımı söndürdüm ve sessizce merdivenleri çıkmaya başladım. Zemin kata sorunsuz ulaştım, ama orada aniden Sally Teyze bir mumla ortaya çıktı, elimdekileri hemen şapkama tıkıştırıp şapkayı kafama geçirdim. Tam o anda beni gördü:</p>

  <p>“Mahzene mi inmiştin?”</p>

  <p>“Evet.”</p>

  <p>“Ne yapıyordun orada?”</p>

  <p>“Hiçbir şey.”</p>

  <p><em>“Hiçbir şey,</em> demek!”</p>

  <p>“Evet.”</p>

  <p>“Pekâlâ, gecenin bu vakti aklına ne geldi de aşağı indin bakalım?”</p>

  <p>“Bilmiyorum.”</p>

  <p><em>“Bilmiyor</em> musun? Bana böyle cevaplar verme, Tom, aşağıda ne <em>yaptığını</em> bilmek istiyorum.”</p>

  <p>“Hiçbir şey yapmıyordum, Sally Teyze, yemin ederim, bir şey yapmıyordum.”</p>

  <p>Başka zaman olsa herhalde beni bırakırdı, ama galiba ortada çok fazla tuhaf şey döndüğü için yolunda görünmeyen en ufak şey bile onu endişelendiriyordu; bu yüzden gayet kararlı bir ifadeyle şöyle dedi:</p>

  <p>“Doğruca oturma odasına git ve ben gelinceye kadar bekle. Bir yaramazlık yaptığın kesin, ben ne olduğunu buluncaya kadar bir yere gidemezsin.”</p>

  <p>Ben kapıyı açıp oturma odasına girerken o da uzaklaştı. Tanrım, içerisi ne kalabalıktı öyle! On beş çiftçi vardı ve hepsinin elinde birer tüfek duruyordu. Aniden fenalaştım, güçbela bir sandalyeye çöktüm. Odanın içinde oturmuş beklerken bazıları kısık sesle sohbet ediyordu, hepsi de huzursuz ve sinirliydi, ama öyle değilmiş gibi görünmeye çalışıyorlardı; ikide bir şapkalarını çıkarıp geri taktıkları, kafalarını kaşıdıkları, yerlerini değiştirdikleri ve düğmeleriyle oynadıkları için ne halde olduklarını anlamıştım. Ben de hiç rahat değildim, ama şapkamı çıkaramadım.</p>

  <p>Keşke Sally Teyze hemen içeri girip benimle işini bitirseydi, istiyorsa beni dövebilirdi de, ama bir an önce çıkmama izin vermeliydi, çünkü Tom’a ne kadar ileri gittiğimizi, nasıl bir eşekarısı yuvasına çomak soktuğumuzu anlatmam gerekiyordu; artık oyalanmayı bırakmalı, bu adamlar daha fazla sabredemeyip kulübeyi basmadan önce Jim’i alıp toz olmalıydık.</p>

  <p>Nihayet Sally Teyze geldi ve bana sorular sormaya başladı, ama sorularına doğru düzgün cevap <em>veremiyordum,</em> aklım başka yerdeydi, çünkü adamlar iyice huzursuzlanmışlardı, bazıları <em>hemen</em> başlamak ve haydutların işini bitirmek istiyor gece yarısına sadece birkaç dakika kaldığını söylüyorlardı; diğerleri de onları tutmaya ve koyun melemesini bekletmeye çalışıyorlardı; Sally Teyze ise yağmur gibi sorular yağdırıyordu. Tir tir titremeye başlamıştım ve korkudan ödüm patlıyordu. Bu arada evin içi gittikçe ısınıyordu. Tereyağı erimeye başlamış, boynumdan ve kulaklarımın arkasından akıyordu. Biraz sonra adamlardan biri, “Ben gidip kulübeye <em>önce</em> biz girelim derim, hemen <em>şimdi</em> çıkalım ve gelince onları yakalayalım” deyince neredeyse bayılacaktım. O anda erimiş tereyağı alnımdan aşağı akmaya başladı ve Sally Teyze bunu görünce kâğıt gibi bembeyaz oldu:</p>

  <p>“Tanrı aşkına bu çocuğa ne <em>oldu</em> böyle! Beyin humması geçirdiğinden eminim, üstelik beyni akmaya başladı!”</p>

  <p>Herkes koşup geldi, Sally Teyze şapkamı çıkarınca ekmek ve tereyağının geri kalanı pat diye düşüverdi. Sally Teyze bunu görünce bana sarılarak şöyle dedi:</p>

  <p>“Ah, beni nasıl da korkuttun! Kötü bir şey olmadığına çok sevindim, Tanrı’ya şükürler olsun; bugünlerde başımızda korkunç bir uğursuzluk var. Alnından sızan şeyi görünce korkudan öleyazdım, çünkü rengini ve kıvamını görünce beynin akıyormuş gibime geldi… Canımın içi, mahzene niye indiğini bana neden söylemedin, sana kızmazdım. Şimdi git yatağına yat, sabaha kadar bir daha seni buralarda görmeyeyim!”</p>

  <p>Bir saniyede merdivenlere ulaştım, ikincisinde paratonerden aşağı kaydım ve karanlıkta hızla ardiyeye yetiştim. O kadar endişeliydim ki kelimeler ağzımdan zorlukla çıkıyordu, ama Tom’a her şeyi dilim döndüğünce hızlı anlattım, hemen kaçmalıydık, kaybedecek bir dakika bile yoktu… Evin içi adamlarla doluydu, hepsi de tüfekliydi!</p>

  <p>Tom’un gözleri parladı.</p>

  <p>“Yok canım!.. Gerçekten mi? Harika <em>değil mi</em>? Bir daha yapma fırsatı bulsam iki yüz adam getirebilirdim, Huck! Aslında biraz daha bekleyip…”</p>

  <p>“Çabuk ol! <em>Çabuk!</em> dedim. “Jim nerede?”</p>

  <p>“Tam dirseğinin ardında, kolunu uzatırsan ona dokunabilirsin. Elbisesini giydi, her şey hazır. Şimdi dışarı çıkalım da sen koyun gibi mele.”</p>

  <p>Ama tam o anda adamların kapıya doğru yaklaştıklarını duyduk, el yordamıyla asma kilidi açmaya çalışırlarken bir adamın konuşması duyuldu:</p>

  <p>“Size erken geldiğimizi <em>söylemiştim</em>; daha <em>gelmemişler…</em> kapı hâlâ kilitli. Bazılarınızı kulübenin içine kilitleyeceğim ve karanlıkta onları bekleyip geldiklerinde öldüreceksiniz; geri kalanlar etrafa dağılsın ve kulak kesilsin.”</p>

  <p>İçeri girdiler, ama karanlıkta bizi göremediler. Biz yatağın altına kaçarken neredeyse üstümüze basacaklardı. Ama başımıza bir şey gelmeden yatağın altına girdik, hızla delikten çıktık – Tom’un emirlerine uygun olarak ilk Jim çıktı, sonra ben, sonra da Tom. Şimdi ardiyenin içindeydik, dışarıda birilerinin dolaştığını duyabiliyorduk. Kapıya doğru emekleyerek ilerledik, Tom bizi durdurdu ve gözünü bir çatlağa uydurup dışarıya baktı, ama hiçbir şey göremedi, ortalık çok karanlıktı; bunun üzerine bize dönüp ayak seslerinin uzaklaşmasını bekleyeceğini fısıldadı; o işaret verince önce Jim, en son da kendisi çıkacaktı. Bu kez kulağını çatlağa uydurup dinledi, dinledi, dinledi, ama dışarıda sürekli olarak birileri yürüyordu; en sonunda bize işaret verdi ve sessizce çıkıp nefes bile almadan, çıt çıkarmadan eğilerek gizlice çitlere doğru yöneldik. Tek sıra halinde ilerleyip çite ulaştık, ben ve Jim çiti aştık, ama Tom’un pantolonu son anda çitin üstündeki bir kıymığa takıldı, o anda birilerinin yaklaştığını işittik, bunun üzerine Tom pantolonu zorlayınca kıymık çat diye kırıldı; o da arkamıza takılıp ilerlemeye başladığında birinin bağırdığını duyduk:</p>

  <p>“Kim var orada? Cevap ver; yoksa ateş ederim!”</p>

  <p>Ama cevap vermedik, onun yerine pergelleri açıp hızla kaçmaya başladık. Arkamızda bir patırtı oldu, bam, bam, bam! ve kurşunlar vızıldayarak etrafımızda dolaştı! Bir tanesinin bağırdığı duyuldu:</p>

  <p>“İşte oradalar! Nehre doğru gidiyorlar! Peşlerine takılın, beyler! Köpekleri salın!”</p>

  <p>Hepsi birden peşimizden geliyordu. Ayaklarında çizmeler olduğu ve bağrıştıkları için onları duyuyorduk, ama bizim çizmemiz yoktu, ayrıca bağırmıyorduk. Değirmene giden yoldaydık ve bize iyice yaklaştıklarında çalıların arasına dalıp onların geçmesini bekledik, sonra arkalarından yola devam ettik. Soyguncuları kaçırmasınlar diye köpekleri susturmuşlardı, nihayet şimdi birileri onları bırakmıştı ve işte çılgınca havlayarak geliyorlardı, ama onlar bizim köpeklerimizdi; o yüzden bize yetişmelerini bekledik ve geldiklerinde bizi görünce bütün heyecanları söndü; bir iki mırıldandıktan sonra ileride bağrışan ve koşanlara doğru havlayarak yollarına devam ettiler; biz de onların peşinden koşmaya başladık ve neredeyse değirmene kadar ilerledik, bir noktada çalıların arasına dalıp kanomun bağlı olduğu yere girdik, kanoya bindik ve canımızı dişimize takarak nehrin ortasına doğru kürek çekmeye başladık, ama kesinlikle gerekenden fazla gürültü çıkarmıyorduk. Salımın saklı olduğu adaya doğru rahatça ilerledik; peşimizdekilerin kıyıda bağırdığını ve havladığını duyabiliyorduk, ama sonra epeyce uzaklaştık ve sesler giderek kesildi. Salın üzerine çıktığımızda şöyle dedim:</p>

  <p><em>“Şimdi tekrar</em> özgür bir adam oldun, koca Jim, bir daha da kimseye kölelik etmeyeceksin.”</p>

  <p>“Çok iyi biğ iş beceğdiniz, Huck. Çok güzel biğ plandı, heğ şey çok güzel gitti; bu kadar kağışık ve hağika biğ planı başka <em>hiç kimse</em> yapamaz.”</p>

  <p>Hepimiz halimizden çok memnunduk, ama aramızda en çok memnun olan Tom’du, çünkü baldırından bir kurşun yemişti.</p>

  <p>Jim ve ben bunu duyunca kurtulduğumuz için duyduğumuz sevinç kursağımızda kaldı. Canı çok yanıyordu ve kanaması vardı; onu barınağın içine yatırdık, yarasını sarmak için dükün gömleklerinden birini yırttık.</p>

  <p>“Bezleri bana verin, kendim yapabilirim,” dedi. “Siz durmayın; burada daha fazla oyalanmanın anlamı yok, bu ricat haberi artık her yanda yankılanacak; dümen başına, salı çözün! Çok şık bir iş yaptık, çocuklar!.. Gerçekten çok şıktı. XVI. Louis’nin kaçışının sorumluluğunu da keşke <em>bize</em> verselerdi, “Saint Louis’nin oğlu cennete yükseldi!” yazmazdı o zaman biyografisinde; hayır, efendim, onu hop diye <em>sınırdan</em> geçirirdik… işte böyle ricat ettirirdik <em>onu</em>… hem de tereyağından kıl çeker gibi. Dümen başına… Dümen başına!”</p>

  <p>Ama ben ve Jim bir yandan konuşuyor, bir yandan da düşünüyorduk.</p>

  <p>“Söyle, Jim,” dedim bir dakika kadar sonra.</p>

  <p>Konuşmaya başladı:</p>

  <p>“Ben sana bu işi kendi gözümden anlatayım, Huck. Eğeğ biz Tom’u kuğtağsaydık ve bizden biği vuğulsaydı, o zaman ‘Haydi beni kuğtağmanız geğek ve doktoğ bulmak için vakit hağcamayın,’ değ miydik? Bu, Sahip Tom Sawyeğ’in söyleyeceği biğ şey mi? Böyle biğ şey söyleğ mi? Hayatta söylemez! Peki o zaman <em>Jim</em> böyle biğ şey söyleğ mi? Yok, sahip… doktoğ bulunmazsa, o zaman şuğadan şuğaya adımımı atmam, geğekiğse kığk yıl bekleğim!”</p>

  <p>Onun içten içe beyaz olduğunu biliyordum ve böyle söyleyeceğini de tahmin etmiştim – bu durumda yapacak bir şey yoktu, Tom’a gidip bir doktor getireceğimi söyledim. Çok itiraz etti, bağırıp çağırdı, ama ben ve Jim kesinlikle fikrimizi değiştirmedik; bunun üzerine kendisi emekleyerek gidip salı çözmeye kalktı, ama buna da izin vermedik. Bize öğüt vermeye kalktı – ama bu da hiçbir işe yaramadı.</p>

  <p>Kanoyu hazırladığımı görünce yattığı yerden seslendi:</p>

  <p>“Madem gideceğim diyorsun, sana kasabaya vardığında ne yapacağını anlatayım. İçeri girince kapıyı kapat ve hemen doktorun gözünü bağla, sonra da sırrımızı mezara kadar götüreceğine yemin ettir ve avucuna bir kese altın bırak, ardından onu karanlık arka sokaklardan ve ıssız yollardan geçirerek kıyıya indir, kanoya bindirip adaların arasından dolaştırarak buraya getir, üzerini ara ve cebinden tebeşir çıkarsa al, onu kasabaya geri götürene kadar da geri verme, yoksa daha sonra bulabilmek için bu salı tebeşirle işaretler. Hep böyle yaparlar.”</p>

  <p>Bunları aynen yapacağımı söyleyerek uzaklaştım, Jim de doktorun geldiğini görünce ağaçların arasına saklanacak, o gidince tekrar ortaya çıkacaktı.</p>
</body>
</html>