<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Yirmi Dokuzuncu Bölüm</h1>

  <p>Yanlarında çok şık bir yaşlı beyefendiyi getiriyorlardı, bir de sağ kolu askıda olan, yine şık daha genç bir adam vardı. Tanrım, insanlar nasıl da bağırıyor; gülüyor ve şamata çıkarıyordu. Ama ben durumu hiç komik bulmuyordum, dükün ve kralın da onları görünce korkacağını düşünmüştüm. İkisi de bembeyaz kesilir sanıyordum. Ama yok, hiç de bembeyaz kesilmediler. Dük neler olduğunu anladığını hiç çaktırmadı, etrafta mutlu mesut dolanmaya ve etrafa krema saçan süt güğümü gibi uuu-uuu yapmaya devam etti; kral ise dünyada böyle sahtekârlar ve alçaklar olması onu derinden yaralamış gibi acılı ve üzüntülü bir ifadeyle oraya baktı. Ah, gerçekten hayran olunacak bir oyunculuktu. Kasabadaki insanların çoğu kralın etrafına toplanarak onun yanında olduklarını göstermeye çalıştılar. Yaşlı beyefendi şaşkınlıktan küçük dilini yutmuş bir halde geldi. Çok geçmeden de konuşmaya başladı, doğrusu tam bir İngiliz <em>gibi</em> konuşuyordu, kralın konuşmasından çok farklıydı, ama kralın konuşması da bir taklit için epeyce iyiydi doğrusu. Yaşlı adamın nasıl konuştuğunu anlatamam, onu taklit de edemem; ama kalabalığa dönerek aşağı yukarı şöyle bir şey söyledi:</p>

  <p>“Burada hiç beklemediğim, çok şaşırtıcı bir durumla karşılaştım; dürüstçe söylemeliyim ki böyle bir şeyi göğüslemeye ve mücadele etmeye de pek hazırlıklı değilim; zira kardeşim ve ben bazı talihsizlikler yaşadık, o kolunu kırdı, eşyalarımız dün gece yanlışlıkla buradan yukarıda bir kasabaya indirildi. Ben Peter Wilks’in ağabeyi Harvey’yim, bu da kardeşi William, kendisi sağır ve dilsizdir – üstelik şimdi bir kolu askıda olduğundan işaret dilini bile kullanamayacak halde. Biz söylediğimiz kişileriz ve bir-iki gün içinde eşyalarım gelince bunu kanıtlayacağım. Ama o zamana kadar başka bir şey demeyeceğim ve otele gidip bekleyeceğim.”</p>

  <p>Böylece yanında yeni sağır-dilsizle birlikte yürüyüp gitti, kral da arkasından bir kahkaha atarak seslendi:</p>

  <p>“Kolunu kırmış… ona <em>ne şüphe!</em> Tam da zamanında kırmış doğrusu, işaret dilini kullanması gereken, ama nasıl kullanacağını öğrenememiş üçkâğıtçılar için çok uygun bir zamanda. Eşyalarını kaybetmişler! Bu <em>daha da</em> şahane!.. Üstelik çok zekice… Yani <em>koşullar</em> düşünülürse!”</p>

  <p>Yine bir kahkaha attı; diğerleri de ona katıldılar, ama üç-dört kişi, belki de altı kişi filan gülmedi. Bunlardan biri doktordu; diğeri kilimden yapılmış eski moda bir bez çanta taşıyan sert görünüşlü bir beydi. Vapurdan yeni inmişti ve doktorla fısıldaşıyordu; arada krala bakıyor ve başlarını sallıyorlardı – bu adam Levi Bell’di, yani Louisville’e gitmiş olan avukat; bir de gelip yaşlı beyefendinin söylediği her şeyi dinleyen iriyarı başka bir adam daha vardı, şimdi de kralın söylediklerini dinliyordu. Kral sözlerini bitirdiğinde iriyarı adam yüksek sesle ona seslendi:</p>

  <p>“Bana baksana sen, eğer Harvey Wilks sensen kasabaya ne zaman geldin?”</p>

  <p>“Cenazeden bir gün önce geldim, dostum,” dedi kral.</p>

  <p>“Peki saat kaç gibi geldin?”</p>

  <p>“Akşam geldim… Güneş batmadan bir-iki saat kadar önce.”</p>

  <p>“Nasıl geldin?”</p>

  <p>“Cincinnati’den Susan Powell’la geldim.”</p>

  <p>“Peki o zaman <em>sabahleyin</em> yukarıda Pint’te ne işin vardı… Niçin bir kanodaydın?”</p>

  <p>“Sabahleyin Pint’te değildim ki.”</p>

  <p>“Yalan söylüyorsun.”</p>

  <p>Birkaç kişi hemen yanına gidip yaşlı bir adamla ve bir rahiple böyle konuşmaması için ona yalvardılar.</p>

  <p>“Yemişim rahibini, sahtekârın ve yalancının teki o. Sabahleyin Pint’teydi. Orada oturduğumu bilmiyor musunuz? Ben evin önündeyken o da oradaydı. Onu gördüğümden eminim. Bir kanodaydı, yanında Tim Collins ve bir oğlan vardı.”</p>

  <p>Doktor araya girip sordu: “O oğlanı tekrar görsen tanır mısın, Hines?”</p>

  <p>“Tanırım herhalde, tam bilemiyorum. Ama durun, işte şurada. Hemen tanıdım.”</p>

  <p>Beni işaret etmişti. Doktor diğerlerine döndü:</p>

  <p>“Yeni gelenlerin sahtekâr olup olmadığını bilmiyorum, dostlarım; ama <em>bu</em> ikisi sahtekâr değilse ben aptalın tekiyim demektir. Bence bu iş bir çözüme kavuşuncaya kadar bir yere kaçmalarını engellemek en başta gelen görevimiz. Haydi yürü, Hines; geri kalanlar da gelsin. Bu adamları hana götürelim ve diğer ikisiyle yüzleştirelim, belki o zaman <em>bir şeyler</em> öğrenebiliriz.”</p>

  <p>Kalabalığı bir heyecan sarmıştı, gerçi kralın dostları pek memnun olmamıştı herhalde; yine de hep beraber yola koyulduk. Güneş batmak üzereydi. Doktor yol boyunca beni elimden tutup götürdü, gayet iyi davranıyordu ama elimi kesinlikle bırakmıyordu.</p>

  <p>Hepimiz otelin büyük salonuna toplandık, kandiller yakıldı ve yeni çift getirildi. Önce doktor konuştu:</p>

  <p>“Bu iki adama haksızlık etmek istemiyorum, ama bana kalırsa onlar dolandırıcı, üstelik bizim bilmediğimiz suç ortakları da olabilir. Suç ortakları varsa Peter Wilks’in altınlarıyla torbayı alıp çoktan tüymüşlerdir? Buna izin veremeyiz. Bu ikisi sahtekâr değilse, o parayı getirtmeye ve doğruyu söylediklerini ispat edinceye kadar parayı bizim saklamamıza karşı çıkmayacaklardır… Haksız mıyım?”</p>

  <p>Herkes buna katıldı. Artık bizim çetenin köşeye sıkıştığına karar vermiştim. Daha baştan kaybetmişlerdi. Ama kral kederle cevap verdi:</p>

  <p>“Beyler; para keşke evde olsaydı, çünkü bu pis işin adilce, açıkça ve ayrıntısıyla soruşturulmasının önüne herhangi bir engel çıkarmaya niyetim yok; ama ne yazık ki para orada değil; isterseniz birilerini gönderip bakabilirsiniz.”</p>

  <p>“Peki nerede para?”</p>

  <p>“Yeğenim parayı saklamam için bana vermişti, burada en fazla birkaç gün kalacağız diye hepsini bankaya yatırmaya gerek görmeyip yatağımın altındaki saman şiltenin içine yerleştirdim; yatağın güvenli bir yer olduğunu düşünmüştüm, zencilere pek alışkın değiliz, İngiltere’deki dürüst hizmetkârlar gibi olduklarını düşünmüştük. Ertesi sabah ben merdivenlerden iner inmez zenciler parayı çalmış; onları sattığımda paranın gittiğinden henüz haberim yoktu, o yüzden onları yakalayamadık. Hizmetkârım bu söylediklerimi doğrulayabilir.”</p>

  <p>Doktor ve birkaç kişi daha, “Saçmalık!” dediler ve kimsenin krala tam anlamıyla inanmadığını gördüm. Adamlardan biri bana dönüp parayı zencilerin çalıp çalmadığını sordu. Görmediğimi söyledim, ama onları odadan sessizce çıkarken görmüştüm ve aklıma hiçbir şey gelmemişti, beyefendiyi uyandırmaktan korktuklarını ve başları derde gitmeden uzaklaşmaya çalıştıklarını düşünmüştüm. Bana sadece bunu sordular. Ardından doktor aniden bana dönüp sordu:</p>

  <p><em>“Sen</em> de mi İngilizsin?”</p>

  <p>Evet, dedim; doktor ve birkaç kişi daha kahkahalarla güldü, “Zırvalık!” dediler.</p>

  <p>Ardından genel soruşturmaya geri döndüler; sözü kâh biri kâh öteki aldı, saatler geçti ve kimse yemek yemekten bahsetmedi, yemek akıllarına bile gelmemiş gibi görünüyorlardı – tartıştıkça tartıştılar; görüp görebileceğiniz en karmaşık durumdu bu. Krala kendi hikâyesini anlattırdılar, yaşlı beyefendiye kendi hikâyesini anlattırdılar; yaşlı beyefendinin doğruyu söylediğini, kralın da yalan söylediğini önyargılı mankafalar dışında herkes <em>fark etti</em>. Bir ara benden de bildiğim her şeyi anlatmamı istediler. Kral göz ucuyla yan yan baktı, kendi tarafını tutmamı bekliyordu elbette. Sheffield’den ve orada nasıl yaşadığımızdan bahsetmeye başladım; İngiliz Wilks’lerden filan da bahsettim; ama çok fazla anlatamadım, çünkü Doktor gülmeye başladı ve avukat Levi Bell de şöyle dedi:</p>

  <p>“Otur şuraya, evlat. Yerinde olsam kendimi o kadar sıkmazdım. Herhalde yalan söylemeye alışkın değilsin, hemen kafadan atamıyorsun, biraz pratiğe ihtiyacın var. Çok kötü bir yalancısın.”</p>

  <p>Adamın övgüsünü umursayacak durumda değildim, rahat bırakıldığıma çok memnun olmuştum.</p>

  <p>Doktor bir şeyler anlatmaya başladı, ama sonra dönüp şöyle dedi:</p>

  <p>“Keşke kasabaya geldiklerinde sen de burada olsaydın, Levi Bell…”</p>

  <p>Kral hemen araya girip elini uzattı.</p>

  <p>“Zavallı müteveffa kardeşimin sık sık hakkında mektup yazdığı eski dostu siz değil misiniz?”</p>

  <p>Avukatla tokalaştılar, avukat gülümsedi, memnun olmuş görünüyordu. Bir süre konuştuktan sonra kenara geçip biraz fısıldaştılar. Nihayet avukat yüksek sesle şöyle dedi:</p>

  <p>“O zaman hallolur. Siz ve kardeşiniz yazılı talimat verirseniz hiç sorun kalmaz.”</p>

  <p>Böylece birer kâğıt ve kalem buldular; kral oturup başını bir yana kaydırdı, dilini yarım dışarı çıkardı ve bir şeyler karaladı; sonra da kalemi düke uzattı – dük ilk defa cidden diken üstünde görünüyordu. Ama yine de kalemi alıp yazdı. Avukat bu sefer yeni yaşlı beyefendiye döndü:</p>

  <p>“Siz ve kardeşiniz lütfen birer ikişer satır yazı yazın ve imzalarınızı atın.”</p>

  <p>Yaşlı beyefendi yazdı, ama kimse ne yazdığını okuyamadı. Avukat bu işe çok şaşırmıştı.</p>

  <p>“Pes doğrusu,” dedi – cebinden bir sürü eski mektup çıkarıp inceledi, sonra yaşlı adamların yazılarını inceledi: “Bunlar Harvey Wilks’ten gelen mektuplar; şunlar da bu ikisinin el yazıları, mektupları onların yazmadığı hemen anlaşılıyor” (kral ve dük avukatın kendilerini nasıl uyuttuğunu anlamış, enayi gibi bakakalmışlardı), “bu gördüğünüz de şu yaşlı beyefendinin el yazısı, mektupları onun da yazmadığı hemen anlaşılıyor… Daha doğrusu karaladığı şeyler doğru düzgün bir yazıya da benzemiyor. İşte bu mektuplar da…”</p>

  <p>Yeni yaşlı beyefendi lafa karıştı:</p>

  <p>“Müsaade ederseniz açıklayayım. Benim el yazımı kardeşimden başkası okuyamaz… Bu yüzden mektuplarımı temize çeker. Sizin mektuplarda gördükleriniz benim değil onun el yazısı.”</p>

  <p><em>“Pekâlâ!</em>” dedi avukat, “Makul bir iddiaya benziyor. William’in mektuplarından bazıları da yanımda; ona birkaç satır yazdırabilirseniz kesin bir sonuç alabi…”</p>

  <p>“Sol eliyle <em>yazamaz</em>,” diye sözünü kesti yaşlı beyefendi. “Sağ elini kullanabilseydi hem kendi mektuplarını hem de benimkileri onun yazdığını görebilirdiniz. Lütfen mektuplardaki el yazılarını karşılaştırın… Aynı olduklarını göreceksiniz.”</p>

  <p>Avukat mektupları karşılaştırdı ve şöyle dedi:</p>

  <p>“Gerçekten aynı kişi yazmış… Aynı kişi değilse bile, daha önce hiç dikkat etmediğim müthiş bir benzerlik var. Evet, mesele biraz karıştı! Aslında çözüme doğru yol aldığımı sanıyordum, ama yine duvara tosladık galiba. Yine de bir şey kesin <em>-bu ikisi</em> kesinlikle Wilks’ler değil”– başıyla kralı ve dükü işaret etti.</p>

  <p>Evet, bu durumda bizim katır beyinli yaşlı budala ne yapsa beğenirsiniz? Yine de vazgeçmez, diyorsunuz, değil mi? Gerçekten de vazgeçmedi. Bunun haksız bir sınav olduğunu söyledi. Kardeşi William’in dünyanın en uslanmaz maskarası olduğunu söyledi, doğru düzgün yazmaya bile <em>çalışmamıştı</em>… William’in önüne kalem kâğıt konduğu anda yine şakalarından birini yapacağını sezmişti aslında. Giderek açıldı ve zırvalamaya devam etti, en sonunda <em>kendisi</em> bile söylediklerine inanmaya başlamıştı – ama çok geçmeden yeni yaşlı beyefendi lafa girdi:</p>

  <p>“Aklıma bir şey geldi. Kardeşi… yani rahmetli Peter Wilks’i gömme işlemlerine yardım eden var mı aranızda?”</p>

  <p>Birisi, “Evet, ben ve Ab Turner yaptık,” dedi. “İkimiz de buradayız.”</p>

  <p>Bunun üzerine yaşlı adam krala dönerek sordu:</p>

  <p>“Belki bu beyefendi rahmetlinin göğsünde ne dövmesi olduğunu söyleyebilir ne dersiniz?”</p>

  <p>Kralın hafifçe sendelediğini gördüm, hemen toparlandı, yoksa nehrin altını oyduğu bir kıyı parçası gibi çöküverecekti. Darbeyi apansız yemişti, üstelik öyle bir darbeydi ki kime aniden indirilse onu dümdüz ederdi. Adamın göğsüne ne dövmesi yapıldığını nereden bilecekti ki? Biraz rengi soldu; elinde değildi; ortalıkta çıt çıkmıyordu ve herkes biraz öne eğilmiş ona bakıyordu. Bu sefer havlu atacak, dedim kendi kendime – artık yapacağı bir şey kalmamıştı. Teslim oldu mu peki? İnsanın inanası gelmiyor ama yine de teslim olmadı. Herhalde meseleyi insanları yoruncaya kadar uzatmayı planlıyordu, böylece kalabalık azalacaktı ve o da dükle birlikte fırlayıp kaçacaktı. Yine de orada oturmayı sürdürdü ve nihayet gülümseyerek cevap verdi:</p>

  <p>“Doğrusu zor bir soru bu, öyle değil mi! Size merhumun göğsünde ne dövmesi olduğunu söyleyeyim, bayım. Sadece küçük, ince bir mavi ok – işte dövme bu kadar; ama yakından bakmazsanız göremezsiniz. <em>Peki</em> sence ne var göğsünde… ha?”</p>

  <p>Bu yaşlı üçkâğıtçı kadar arsızını, kösele suratlısını görmemiştim doğrusu.</p>

  <p>Yeni yaşlı beyefendi hemen Ab Turner ile arkadaşına döndü. Bu sefer kralı enselediğini düşündüğü gözlerindeki parıltıdan anlaşılıyordu.</p>

  <p>“İşte, ne dediğini duydunuz!” dedi. “Peter Wilks’in göğsünde öyle bir işaret var mıydı?”</p>

  <p>Adamların ikisi birden cevap verdi:</p>

  <p>“Öyle bir işaret görmedik.”</p>

  <p>“Pekâlâ!” dedi yaşlı beyefendi. “Göğsünde gördüğünüz dövmede minik koyu renkli bir P ve bir B (gençken kullandığı baş harf buydu) ve bir W vardı, aralarına da tireler konmuştu: P – B – W” – ardından dövmenin kopyasını bir kâğıda yaptı. “Bakın… Gördüğünüz dövme böyle değil miydi?”</p>

  <p>Adamların yine ikisi birden cevapladı:</p>

  <p>“Hayır, <em>değildi.</em> Bu işaretleri hiç görmedik.”</p>

  <p>Bu sefer herkesin kafası karışmıştı; bağırmaya başladılar:</p>

  <p>“Bunların hepsi dolandırıcı! Onları bir güzel ıslatalım! Nehre atıp boğalım, bir direğe bağlayalım!” Herkes bir ağızdan bağırıp çağırdığı için epeyce gürültü çıkmıştı. Ama avukat masanın üzerine çıkıp bağırarak şöyle dedi:</p>

  <p>“Beyler… <em>beyler!</em> Beni biraz dinleyin, sadece <em>tek bir</em> şey söyleyeceğim – eğer isterseniz! Bunun bir yolu daha var… Haydi gidip cenazeyi çıkaralım ve bakalım.”</p>

  <p>İşte bunu sevmişlerdi.</p>

  <p>İnsanlar “Hurraa!” diye bağırarak salondan çıkmaya başladılar; ama avukat ve doktor onları durdurdu:</p>

  <p>“Bekleyin biraz! Önce şu dördünü ve oğlanı sıkıca tutun, <em>onları</em> da götürüyoruz!”</p>

  <p>“Evet tutalım!” diye bağırdı kalabalık, “Hiç dövme olmadığını görürsek hepsini birden linç ederiz!”</p>

  <p>İşte o zaman cidden korkmaya <em>başladım.</em> Ama bu işten yakayı sıyırmanın da bir yolu yoktu. Hepimizi sıkıca tuttular ve bizi nehrin bir buçuk mil aşağısındaki mezarlığa götürdüler. Kasabanın tamamı peşimize takılmıştı, çünkü çıkardığımız şamata bütün kasabayı tutmuştu ve daha saat akşamın dokuzuydu.</p>

  <p>Bizim evin oradan geçerken, Mary Jane’i kasaba dışına gönderdiğime pişman oldum; çünkü ona bir işaret çakarsam hemen dışarı çıkıp beni kurtarabilip sahtekârları da içeri artırabilirdi.</p>

  <p>Nehir kıyısındaki yolda vahşi hayvanlar gibi düzensiz bir güruh halinde ilerliyorduk. Sanki bu durum yeterince korkutucu değilmiş gibi, gökyüzü de kararmış, sağda solda şimşekler çakmaya başlamıştı ve yaprakların arasından geçen rüzgârın ıslığı kuvvetleniyordu. O ana kadar yaşadığım en korkunç ve tehlikeli durumdaydım; elim ayağım birbirine dolanmıştı; işler hesapladığımdan çok farklı bir hal almıştı. Güya kasabada istediğim gibi dolanacak, üstelik bir de olup bitenleri dışarıdan izleyecektim. Nasıl olsa Mary Jane arkamdaydı, kapana kısılırsam beni kurtarırdı. Oysa şimdi benimle ani ölüm arasında bir dövmedeki işaretlerden başka hiçbir şey yoktu. O da dövmeyi bulurlarsa…</p>

  <p>Konuyu düşünmeye katlanamıyordum; ama yine de başka hiçbir şey düşünemiyordum. Hava karardıkça karardı. Fırsatını bulsam fırlayıp kaçacaktım, ama o çam yarması –Hines– beni bileğimden yakalamıştı. Herhalde bir devin elinden kaçmaya çalışmak daha kolay olurdu. Beni adeta sürüklüyordu, çok heyecanlıydı; ona yetişmek için koşmak zorunda kalıyordum.</p>

  <p>Kalabalık mezarlığa vardığında içeriye doluştu ve taşkın gibi mezarların arasına yayıldı. Mezara varıldığında gerekenden yüz kat fazla kürek getirildiğini, ama hiç kimsenin fener getirmediğini fark ettiler. Yine de şimşeklerin ışığında kazmaya başladılar ve yarım mil ötedeki en yakın evden fener ödünç alması için birini gönderdiler.</p>

  <p>Onlar büyük bir gayretle kazarken hava iyice karardı, yağmur boşandı, rüzgâr uğuldamaya başladı, şimşekler gittikçe yaklaştı ve gök gürültüsü arttı; ama farkında bile değillerdi, hepsi dikkatini bu işe vermişti; bir anlığına o koca kalabalıktaki her şeyi ve her yüzü, mezardan dışarı atılan kürekler dolusu çamuru görüyordunuz, sonraki an karanlık hepsini siliyordu ve hiçbir şey göremiyordunuz.</p>

  <p>En sonunda tabuta ulaştılar ve kapağı sökmeye başladılar. Kalabalıkta yeni bir sıkışma, dirsekleşme ve itişme yaşandı; herkes yaklaşıp tabutu görmek istiyordu; o karanlıkta korkunç bir haldeydik. Hines bileğimi çekiştirirken canımı çok yakıyordu; herhalde benim var olduğumu bile unutacak kadar heyecanlanmış ve meraklanmıştı.</p>

  <p>Aniden bir şimşek çaktı ve her şey bembeyaz aydınlandı. Birisi bağırdı:</p>

  <p>“Yüce Tanrım, şuraya bakın, altın torbası burada göğsünün üstündeymiş!”</p>

  <p>Hines’dan tıpkı diğer herkes gibi bir hayret çığlığı yükseldi. Bileğimi bıraktı ve kalabalığı yarıp bir göz atmak için önündekileri itmeye başladı; benim hemen toz olduğumu ve karanlıkta yola doğru koştuğumu kimse görmedi.</p>

  <p>Yolda benden başkası yoktu, adeta uçuyordum – en azından yolda koyu karanlıktan, zaman zaman her yeri aydınlatan şimşekten, yağmurun şıkırtısından, rüzgârın uğultusundan ve gök gürültüsünden başka bir şey yoktu; ben de yolu tutturmuş çılgınca koşuyordum!</p>

  <p>Kasabaya vardığımda fırtına yüzünden sokaklarda kimsenin kalmadığını gördüm, o yüzden hiç arka sokaklara dolanmadım, doğrudan anacaddeden gittim ve bizim eve yaklaştığım zaman gözlerimi kısıp dikkatle baktım. Işık göremedim; ev karanlığa gömülmüştü – bunu görünce hüsrana boğulduğumu hissettim, neden bilmiyorum. Ama tam evi gözden kaybetmek üzereyken Mary Jane’in penceresinde bir ışık yandı! Aniden kalbim heyecanla çarpmaya başladı; aynı anda ev ve geri kalan her şey arkamdaki karanlıkta kaldı, bir daha hayatım boyunca o evi görmeyecektim. O güne kadar gördüğüm en iyi ve en mert kızdı Mary Jane.</p>

  <p>Kasabanın yukarısında bizim adacığı görebilecek kadar ilerledikten sonra, ödünç alacak bir kayık görebilmek için kıyıyı taramaya başladım; ilk şimşekte zincirlenmemiş bir kayık gördüm; hemen yakalayıp küreğini yerleştirdim. Bu bir kanoydu ve sadece bir halatla bağlanmıştı. Adacık epeyce uzakta, nehrin ortalarında bir yerdeydi, ama hiç vakit kaybetmedim; nihayet sala ulaştığımda o kadar bitkin düşmüştüm ki vaktim olsaydı hemen uzanıp bir süre nefesimi toparlamaya çalışırdım. Ama vaktim yoktu. Sala atlar atlamaz seslendim:</p>

  <p>“Hemen gidiyoruz Jim, halatları çöz! Tamı yardımcımız olsun, galiba onlardan kurtulduk!”</p>

  <p>Jim hemen ortaya çıktı ve neşeyle kollarını açarak bana doğru yaklaştı; ama şimşeğin ışığında onu görünce yüreğim ağzıma geldi ve geri geri gidip saldan düştüm; çünkü onun hem yaşlı Kral Lear hem de boğulmuş Arap kılığında olduğunu unutmuştum, korkudan neredeyse küçük dilimi yutacaktım. Neyse ki Jim beni sudan çıkardı, beni kucaklamak, dualar etmek istiyordu, döndüğüme ve kral ile dükten kurtulduğuma çok sevinmişti, ama onu durdurdum:</p>

  <p>“Jim, bunların hepsini sabaha sakla, her şeyi sabaha sakla! Halatı çöz de buradan gidelim!”</p>

  <p>İki saniye sonra nehir aşağı salınmaya başlamıştık, tekrar özgür olmak, koca nehirde kendi başımıza kalmak ve kimsenin bizi rahatsız etmemesi ne güzeldi. Sevincimden yerimde duramıyordum, salın üstünde dönmeye, hoplayıp havada topuklarımı birbirine vurmaya başladım, ama topuklarımı üçüncü kez birbirine vurduğumda gayet iyi bildiğim bir ses duydum –hemen nefesimi tuttum ve dinlemeye başladım– gayet açıktı, bir somaki şimşek suyun yüzünü aydınlattı, işte geliyorlardı! – küreklere bütün güçleriyle asılıyor, kayığı adeta uçuruyorlardı! Kral ve dük hemen arkamızdaydı.</p>

  <p>O anda dizlerimin bağı çözüldü, kalasların üzerine çöküp teslim oldum. Hüngür hüngür ağlamamak için büyük çaba harcadım.</p>
</body>
</html>