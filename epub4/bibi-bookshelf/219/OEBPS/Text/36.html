<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuz Altıncı Bölüm</h1>

  <p>O gece herkesin uyuduğunu düşündüğümüz bir anda paratonerden aşağı kaydık, ardiyeye girip kapıyı arkamızdan kapattık, tilki ateşi yığınımızı çıkardık ve çalışmaya başladık. En alttaki kütüğün ortalarında bir-bir buçuk santimlik bir yerin altını açmak için etrafındaki her şeyi kaldırdık. Tom tam olarak Jim’in yatağının arkasında olduğumuzu söyledi, tam yatağının altına doğru kazacaktık ve oraya vardığımızda kulübeye giren hiç kimse orada bir delik olduğunu anlayamayacaktı, çünkü Jim’in karyolasının örtüsü neredeyse yere kadar sarkıyordu ve altta delik olduğunu anlamak için örtüyü kaldırmanız gerekiyordu. Böylece çakılarımızla gece yarısına kadar kazdık da kazdık; en sonunda köpekler gibi yorulduk, avuçlarımız kabardı, ama yine de hemen hiçbir şey yapamamıştık. Sonunda şöyle dedim:</p>

  <p>“Tom Sawyer bu iş otuz yedi yıl değil, otuz sekiz yıl bile sürer.”</p>

  <p>Hiç sesini çıkarmadı. Ama bir of çekti ve biraz sonra da kazmayı bıraktı, ondan sonraki sessizlikte düşünmekte olduğunu hissedebiliyordum.</p>

  <p>“Hiç faydası yok, Huck,” dedi. “İşe yaramayacak. Mahkûm olsaydık, işe yarardı, çünkü o zaman istediğimiz kadar çok yılımız olurdu, acele etmezdik; üstelik günde sadece birkaç dakika, gardiyanlar nöbet değiştirirken kazabilirdik, böylece ellerimiz kabarmazdı; yıllar boyunca devam ettiğimiz için kuralına uyar, doğru şekilde bu işi yapardık. Ama <em>bizim</em> oyalanacak vaktimiz yok, acele etmeliyiz; bu iş çok geçmeden bitmeli. Bir gece daha böyle çalışırsak bir hafta boyunca ellerimiz iyileşsin diye beklememiz gerekecek… Çok geçmeden çakıyı tutamayacak hale geleceğiz.”</p>

  <p>“Peki, o zaman ne yapacağız, Tom?”</p>

  <p>“Söyleyeyim. Aslında doğru değil, ahlaklı da değil… Ağzımdan böyle sözler çıksın istemezdim; ama geriye tek bir yol kaldı; kazmayla kazacağız ve çakıyla <em>kazmış gibi</em> yapacağız.”</p>

  <p><em>“İşte şimdi oldul</em>” dedim, “Kafan her seferinde daha iyi çalışıyor, Tom Sawyer. Ahlaklı da olsa ahlaksız da olsa en iyisi kazmalar; ayrıca bana sorarsan, ahlaklılığı hiç ama hiç umursamıyorum. Zenci çalmaya, karpuz ya da ilahi kitabı çalmaya başladın mıydı, artık nasıl yaptığının bir önemi kalmaz bence. Ben zencimi istiyorum, karpuzumu istiyorum ya da ilahi kitabımı istiyorum; onu elde etmenin en kolay yolu kazmaysa, zenciyi, karpuzu ya da ilahi kitabını kazmayla çıkarıveririm; işin erbabının bu konuda ne dediğine de zerre kadar kıymet vermem.”</p>

  <p>“Kazma kullanmanın ve onları çakı farz etmenin burada haklı bir sebebi var,” dedi. “Öyle olmasaydı, asla onaylamazdım, ayrıca kurallar ihlal edilirken de durup seyredemem… Çünkü doğru doğrudur; yanlış da yanlıştır ve insan cahil değilse, yapmaması gerektiğini biliyorsa yanlış yapmaz. Hiç <em>-mış gibi</em> yapmadan Jim’i kazma kullanarak çıkarmak <em>senin</em> için çözüm olabilir, bu işleri o kadar biliyorsun işte, ama benim için çözüm değil, çünkü yanlış olduğunu biliyorum. Bana bir çakı ver.”</p>

  <p>Kendi çakısı elindeydi, ben de kendi çakımı verdim. Çakıyı yere fırlatıp tekrarladı:</p>

  <p>“Bana bir <em>çakı</em> ver diyorum.”</p>

  <p>Önce ne yapacağımı bilemedim… Ama sonra düşündüm. Eski aletlerin oraya uzandım, eski bir kazmayı alıp ona verdim, kazmayı alıp çalışmaya başladı ve tek kelime bile etmedi.</p>

  <p>İşte bu kadar titizdi. Prensiplerin adamıydı.</p>

  <p>Bunun üzerine ben de bir kürek aldım, ondan sonra nöbetleşe kazmayı ve küreği kullanarak toprağı kazdık. Yarım saat daha çalıştık, ondan sonra uykusuzluğa dayanamaz olduk; ama artık epeyce büyük bir delik açmıştık. Merdivenlerden üst kata çıktım, pencereden baktığımda Tom’un canla başla paratonere tırmanmaya çalıştığını gördüm, ama bir türlü çıkamıyordu, çünkü avuçları kabarmıştı.</p>

  <p>“Hiç faydası yok, bunu yapmak mümkün değil,” dedi sonunda. “Sence başka çarem var mı? Aklına bir yol geliyor mu?”</p>

  <p>“Geliyor,” dedim, “ama kurallara uygun değil galiba. Merdivenlerden çık ve paratonerden <em>çıkmış gibi</em> yap.”</p>

  <p>Aynen öyle yaptı.</p>

  <p>Sonraki gün Tom evden kalaylı bir kaşık ve pirinç bir şamdan çaldı; bunlarla Jim’e kalem yapacaktık, ayrıca altı tane de mum almıştı; ben de zenci kulübelerinin orada takıldım ve bir fırsatını bulup üç tane kalaylı tabak çaldım. Tom bunların yeterli olmadığını söyledi; ama ben de Jim’in attığı tabakları kimsenin görmeyeceğini, çünkü pencerenin altındaki köpek papatyaları ve alıçların arasına düşeceklerini söyledim – tabakları toplayıp yeniden kullanabilirdik. Tom tatmin olmuştu.</p>

  <p>“Şimdi de gerekli şeyleri Jim’e nasıl ulaştıracağımızı bulmamız gerek,” dedi.</p>

  <p>“Deliği tamamladıktan sonra onları delikten geçiririz,” dedim.</p>

  <p>Alaycı alaycı bakıp kimsenin bu kadar aptalca bir fikir duymadığını söyledikten sonra düşünmeye başladı. Bir süre sonra iki-üç yol bulduğunu, ama şimdilik herhangi birinde karar kılmanın gerekmediğini söyledi. İlkönce Jim’e ulaşmalıymışız.</p>

  <p>O gece saat ondan biraz sonra paratonerden indik ve mumlardan birini de yanımıza aldık; pencerenin altında durduğumuzda Jim’in horladığını duyduk; mumu içeri fırlattık, ama ona da uyanmadı. Kazma ve kürekle iki saat kadar uğraştıktan sonra işin yarısını tamamlamıştık. Önce Jim’in yatağının altına, oradan kulübenin içine çıktık, el yordamıyla etrafı arayıp mumu bulduk ve yaktık. Bir süre Jim’in tepesine dikildik, gayet dinç ve sağlıklı görünüyordu; onu yavaş yavaş uyandırdık. Bizi gördüğüne o kadar sevindi ki neredeyse ağlayacaktı; bize ciğerimin köşesi dedi, aklına gelen bütün sevgi sözcüklerini de söyledi; ayağındaki prangayı kesmek için bizden bir keski bulmamızı istedi, sonra da hiç vakit kaybetmeden tüyecektik. Ama Tom ona bunun kurallara ne kadar aykırı olduğunu söyledi, oturup planımızı baştan sona anlattı, ani bir durumda her şeyi bir dakikada değiştirebileceğimizi de söyledi; hiç korkmasına gerek yoktu, çünkü onun kaçmasını <em>kesinlikle</em> sağlayacaktık. Jim de sorun olmadığını söyledi, bir süre birlikte oturup eski günlerden bahsettik, ardından Tom birçok soru sordu. Jim ona Silas Enişte’nin hemen her gün gelip onunla birlikte dua ettiğini anlattı, ayrıca Sally Teyze de rahat mı ve bolca yiyeceği var mı diye bakmaya geliyordu; ikisi de ona gayet iyi davranıyorlardı.</p>

  <p><em>“Şimdi</em> bu işi halletmenin yolunu buldum,” dedi Tom. “Sana bazı şeyleri onlarla göndereceğiz.”</p>

  <p>“Böyle bir şey hayatta yapamayız,” dedim. “Bugüne kadar duyduğum en ahmakça fikir bu.” Ama beni dinlemedi bile, sözlerine devam etti. Planını yaptığı zamanlarda hep böyle olurdu.</p>

  <p>Jim’e ip merdiven böreğini ve diğer büyük şeyleri ona yemek getiren zenci Nat aracılığıyla göndermek zorunda olduğumuzu anlattı; Jim daima uyanık olmalı, şaşırmış görünmemeli, Nat’ın onları açmasına sebep olmamalıydı; bazı küçük şeyleri de eniştenin ceketinin ceplerine koyacaktık ve Jim de onları oradan çalacaktı; teyzenin önlüğünün bağcıklarına bazı şeyler bağlayacak ya da bazılarını fırsat bulursak önlük cebine koyacaktık; bunların neler olduğunu ve ne işe yarayacaklarını da söyledi. Ayrıca gömleğin üzerine kanıyla nasıl günlük tutacağını ve başka şeyleri de anlattı. Her şeyi bir bir saydı. Jim anlatılanların çoğunun sebebini anlayamadı, ama bizim beyaz olduğumuzu ve daha doğrusunu bileceğimizi söyledi; o da tatmin olmuştu ve her şeyi tam Tom’un dediği gibi yapacaktı.</p>

  <p>Jim’in bolca koçan piposu ve tütünü vardı; o yüzden muhabbet epeyce uzun sürdü; ardından delikten sürünerek çıktık, eve gidip yataklarımıza yattık, ellerimiz çiğnenip tükürülmüş gibi görünüyordu. Tom bir keyifliydi, bir keyifliydi sormayın. Bunun hayatındaki en eğlenceli ve en düşüncelleyici<a class="footnoteref" href="../Text/notlar.xhtml#n3" id="ref3">3</a> olay olduğunu söyledi; şayet yolunu bulabilseydi hayatımızın geri kalanını bu işe harcayabilir, sonra da Jim’i çıkarmayı çocuklarımıza bırakabilirdik, çünkü Jim’in bu işe alıştıkça daha çok seveceğini düşünüyordu. Belki de böylece kurtarma işini seksen yıla kadar uzatabilirdik ve bugüne kadarki en uzun süreyi tuttururduk. Üstelik bu işte parmağı bulunanların hepsi ünlü olurdu.</p>

  <p>Sabahleyin odun yığınının oraya gidip pirinç şamdanı uygun parçalara böldük, Tom bunları ve demir kaşığı cebine koydu. Ardından zenci kulübelerinin oraya gittik, Nat’ın dikkatinin dağıldığı bir anda Tom bir parça şamdanı Jim’in tavasındaki bir parça mısır ekmeğinin içine sokuverdi, sonra da işe yarayıp yaramayacağını görmek için Nat’ın yanında gittik ve gerçekten planımız çok iyi işledi; Jim ekmeği ısırdığında neredeyse bütün dişlerini kırıyordu; bundan daha iyi işleyecek bir plan yapmak çok zordu doğrusu. Tom bunu kendisi söyledi. Jim hiç belli etmedi, ekmeğinden her zamanki gibi bir taş parçası çıkmış gibi yaptı; ama ondan sonra çatalını üç-dört yerine batırmadan hiçbir şeyi ısırmadı.</p>

  <p>Biz orada loş ışıkta dururken Jim’in karyolasının altından bir çift köpek çıktı, onları da başka köpekler takip etti ve içeriye on bir köpek girdi, nefes alacak yer bile kalmamıştı. Tüh be, ardiye kapısını kapatmayı unutmuştuk. Zenci Nat sadece bir kez “Cadılar!” diye feryat ettikten sonra köpeklerin arasına yıkıldı ve can çekişiyormuş gibi inlemeye başladı. Tom hemen kapıyı açtı ve Jim’e gelen etin bir dilimini dışarı fırlatınca köpekler de peşinden gitti; Tom da iki saniyeliğine çıkıp gözden kayboldu ama sonra dönüp kapıyı kapattı, diğer kapıyı da kapattığını anlamıştım. Ardından ihtiyar zenci üzerinde çalışmaya başladı, onun gönlünü yapmaya çalışıyor, onu pohpohluyor ve aynı şeyi tekrar görüp görmediğini soruyordu. Adam başını kaldırdı, etrafa bakarak gözlerini kırptı ve şöyle dedi:</p>

  <p>“Sahip Sid, bana aptal diyoğsunuz, ama neğedeyse milyon tane köpek göğdüm, yoksa şeytan mıydı onlağ? Köğ olayım eğeğ yalan söylüyoğsam, şuğadan şuğaya gitmek nasip olmasın. Sahip Sid, bana öyle geliyoğ ki… Bana öyle geliyoğ ki hepsi üstüme çöktü. Ah biğ yakalasam şunlağı, şu cadılağdan biğ tanesini yakalasam, başka şey istemem… sadece biğ keğeliğine… tek bunu istiyoğum. Ama en çok da beni ğahat bığakmalağını istiyoğum.”</p>

  <p>“Hımm, sana ne düşündüğümü anlatayım,” dedi Tom. “Onları tam bu kaçak zencinin kahvaltı saatinde buraya getiren ne olabilir? Bana kalırsa açlar, işte bu yüzden geliyorlar. Onlara cadı böreği yapmalısın, bence <em>senin</em> derdinin en iyi çaresi bu.”</p>

  <p>“Yüce Tanğım yardım et, Sahip Sid, cadı böğeği mi yapacağım? Daha önce adını bile duymadım.”</p>

  <p>“Tamam, tamam, anlaşılan ben kendim yapmak zorunda kalacağım.”</p>

  <p>“Sahiden yapağ mısın? Ciğeğimin köşesi, geğçek mi diyoğsun? Nat senin elini ayağım öpeğ, ne oluğ yapıveğ sen!”</p>

  <p>“Tamam, yapacağım; ne de olsa senin hatırın var; bize çok iyi davrandın ve kaçak zenciyi de gösterdin. Ama çok dikkatli olmalısın. Tekrar geldiğimizde arkanı dön; sahana ne koyarsak koyalım sakın ne olduğuna bakma. Ayrıca Jim sahandakileri alırken de bakma… Bakarsan ne olur bilemem. Her şeyden önce de, cadı eşyalarına sakın <em>dokunma.”</em></p>

  <p>“Dokunmak mı, Sahip Sid? Ne diyoğsun? On döğt yüz bin milyağ dolağ veğseleğ bilem elimi süğmem.”</p>
</body>
</html>