<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>On Yedinci Bölüm</h1>

  <p>Yarım dakika geçmeden birisi başını çıkarmaksızın bir pencereden seslendi:</p>

  <p>“Tamam artık çocuklar! Kim var orada?”</p>

  <p>“Benim.”</p>

  <p>“Sen kimsin?”</p>

  <p>“George Jackson, bayım.”</p>

  <p>“Ne istiyorsun?”</p>

  <p>“Hiçbir şey istemiyorum, bayım. Sadece yoluma gitmek istiyorum, ama köpekler bırakmıyor.”</p>

  <p>“Gecenin bir vaktinde evimin civarında niye sinsi sinsi geziyorsun bakalım?”</p>

  <p>“Gezmiyordum, bayım; bir buharlı geminin güvertesinden suya düştüm.”</p>

  <p>“Suya mı düştün? Bir ışık yakın. Adın neydi senin?”</p>

  <p>“George Jackson, bayım. Ben daha çocuğum.”</p>

  <p>“Doğruyu söylüyorsan korkmana gerek yok… Kimsenin sana zararı dokunmaz. Ama yerinden kımıldayayım deme sakın, olduğun yerde kal. Biriniz Bob ve Tom’u kaldırsın ve biriniz de tüfekleri getirsin. Yanında kimse var mı, George Jackson?”</p>

  <p>“Hayır, bayım, kimse yok.”</p>

  <p>Evin içinde insanların hareketlendiğini duydum, bir ışık yandı. Adamın telaşlı sesi duyuldu:</p>

  <p>“Şu ışığı uzaklaştır çabuk, Betsy, seni budala… Sende hiç mi akıl kalmadı? Ön kapının arkasında yere bırak. Bob, sen ve Tom hazırsanız yerlerinizi alın.”</p>

  <p>“Hepimiz hazırız.”</p>

  <p>“Söyle bakalım, George Jackson, Shepherdson’ları tanıyor musun?”</p>

  <p>“Hayır; bayım. Hiç duymadım.”</p>

  <p>“Pekâlâ, belki doğru söylüyorsun, belki de söylemiyorsun. Evet, herkes hazır. Yaklaş, George Jackson. Ama sakın hızlı hareket etme… Çok yavaş gel. Yanında biri varsa geride kalsın, kendini gösterirse vurulur. Haydi gel bakalım. Yavaş ol; kapıyı dikkatli aç… Ama sadece kendin geçebilecek kadar aç, duydun mu beni?”</p>

  <p>Hiç acele etmedim, zaten istesem de edemezdim. Tek tek adım atarken kendi kalbimin çarpması dışında hiçbir ses duymadım. Köpekler de insanlar kadar sessizleşmişti ve hemen arkamdan beni takip ediyorlardı. Kütükten üç basamaklı merdivene vardığımda içeride kilitlerin açıldığını ve sürgülerin çekildiğini işittim. Sonra elimle kapıyı ağır ağır itmeye başladım. “Tamam, bu kadar yeter,” dedi içeriden birisi, “kafanı içeri uzat.” Dediğini yaptım, ama herhalde artık kellemi uçururlar diye düşünüyordum.</p>

  <p>Yerdeki mumun ışığında hepsini gördüm, çeyrek dakika boyunca onlar bana baktılar; ben de onlara baktım. Silahlarını bana doğrultmuş üç irikıyım adam gerçekten ürkütücüydü; en yaşlısı altmışlarında görünüyordu ve kır saçlıydı, diğer ikisi otuzlarında ya da biraz daha büyüktü –hepsi de sağlıklı ve yakışıklıydı– ayrıca tatlı tatlı bakan kır saçlı bir kadın ve geride pek iyi göremediğim iki genç kız vardı.</p>

  <p>“Tamam, sorun yok. İçeri giç” dedi yaşlı adam.</p>

  <p>Ben içeri girer girmez yaşlı beyefendi kapıyı kilitledi ve sürgüledi, sonra da gençlere tüfekleriyle birlikte yaklaşmalarını söyledi. Zeminine yepyeni bir kilim serilmiş büyük salonda, ön pencerelerin menzili dışındaki –yan duvarda hiç pencere yoktu– köşede herkes toplandı. Mumu yaklaştırıp beni tepeden tırnağa incelediler. Sonra da hep bir ağızdan konuşmaya başladılar: “Yok, Shepherdson değil… Hayır; hiç Shepherdson’a benzemiyor.” Sonra yaşlı adam silahım var mı diye üstümün aranmasına ses çıkarmayacağımı umduğunu söyledi, kötü bir niyeti yoktu zira… Sadece emin olmak istiyordu. Bu yüzden elini ceplerime sokmadı, sadece dışarıdan eliyle yokladı ve tamam dedi. Artık rahatlamamı ve kendimi evimde saymamı söyledi; sonra da kendime dair her şeyi anlatmamı istedi, ama yaşlı kadın araya girdi:</p>

  <p>“Tanrı aşkına, Saul, zavallının sırılsıklam olduğunu görmüyor musun? Belki karnı da açtır.”</p>

  <p>“Haklısın, Rachel, unutmuşum.”</p>

  <p>Bunun üzerine yaşlı hanımefendi şöyle dedi:</p>

  <p>“Betsy (zenci kadına sesleniyordu), hemen koş, ona yiyecek bir şeyler getir, zavallıcık; kızlar, biriniz de gidip Buck’ı uyandırın ve deyin ki… Hah, kendisi geldi zaten. Buck, bu küçük yabancıyı götür; ıslak giysilerini çıkarttır ve kendi kuru giysilerinden ver.”</p>

  <p>Buck benim yaşlarımda görünüyordu – ya on üç ya on dörttü, ama benden biraz daha iriydi. Üzerinde sadece bir mintanla gelmişti ve hâlâ uyanamamış gibi bir hali vardı. Bir yandan esniyor; bir yandan da yumruğuyla gözlerini ovuşturuyordu. Diğer elinde bir tüfek vardı.</p>

  <p>“Shepherdson’lar değil miymiş?” diye sordu.</p>

  <p>Hayır, yanlış alarm, dediler.</p>

  <p>“Gelselerdi en azından birini haklardım herhalde,” dedi.</p>

  <p>Hepsi kahkahalarla güldüler.</p>

  <p>“Herhalde çoktan hepimizin kafa derisini yüzmüşlerdi Buck,” dedi Bob. “Öyle yavaş geliyorsun ki.”</p>

  <p>“Ama kimse beni kaldırmadı, bu haksızlık. Beni hep geride bırakıyorsunuz. Kendimi göstermeme fırsat vermiyorsunuz.”</p>

  <p>“Sıkma canını, Buck,” dedi yaşlı adam. “Zamanla kendini göstermek için bol bol fırsatın olacak. Bunun için üzülme. Haydi bakalım, annenin dediklerini yap şimdi.”</p>

  <p>Buck’ın yukarıdaki odasına çıktığımızda bana kalın bir gömlek, kısa bir ceket ve pantolon verdi. Ben giyinirken adımı sordu, ama daha söylememe fırsat bırakmadan evvelsi gün ormanda tuttuğu mavi alakargayı ve yavru tavşanı anlatmaya koyuldu. Sonra da mum söndüğünde Musa’nın nerede olduğunu sordu. Bilmediğimi söyledim; daha önce bununla ilgili hiçbir şey duymamıştım gerçekten de.</p>

  <p>“Tahmin et o zaman,” dedi.</p>

  <p>“Nasıl tahmin edeyim yahu?” dedim. “Bundan bahsedildiğini hayatımda ilk kez duyuyorum.”</p>

  <p>“Ama bir şeyler atabilirsin, değil mi? Çok kolay be.”</p>

  <p><em>“Hangi</em> mum?” dedim.</p>

  <p>“Fark etmez ki, herhangi bir mum işte.”</p>

  <p>“Ama nerede olduğunu bilmiyorum ki,” dedim; “neredeydi?”</p>

  <p><em>“Karanlıktaydı</em> tabii ki! Karanlıktaydı işte!”</p>

  <p>“Nerede olduğunu biliyorsan bana niye sordun?”</p>

  <p>“Kafayı yedirtme adama ya, bilmece sordum sana, anlamadın mı? Burada ne kadar kalacaksın? Bence hiç gitme. Çok iyi vakit geçiririz be… Bu aralar okul da yok zaten. Köpeğin var mı? Benim bir tane var… Nehre attığın değnekleri atladığı gibi gidip getiriyor. Pazar günleri saçını taramaktan ve diğer budalaca şeyleri yapmaktan hoşlanır mısın? Eminim hoşlanmıyorsundur; ama annem bana zorla yaptırıyor. Gıcık oluyorum şu pantolona, mecbur giyiyorum, ama bana kalsa bu sıcakta giymezdim. Tamam, hazır mısın artık? Haydi gidelim abicim.”</p>

  <p>Soğuk mısır ekmeği, konserve sığır eti, tereyağı ve yağı alınmış süt – benim yemem için bunları çıkarmışlardı, sanki daha önce hiç bu kadar güzel yemek yememişim gibi geldi. Buck, annesi ve geri kalan herkes mısır koçanından pipo içiyordu; sadece ortalarda görünmeyen zenci kadın ve iki genç kadın içmiyordu. Hepsi birden tütün içip laflıyordu, ben de bir yandan yemeğimi yiyip bir yandan onlara cevap veriyordum. Genç kadınlar yorgana sarınmıştı ve açık saçları bellerine kadar iniyordu. Hepsi bana sorular sordu. Ben de onlara babamın, benim ve ailemin geri kalanının Arkansas’nın en güneyinde küçük bir çiftlikte yaşadığımızı anlattım. Ablam Mary Ann kaçarak evlenmişti ve ondan bir daha hiç haber alamamıştık; Bill onları aramaya gitmişti ve ondan da haber çıkmamıştı; Tom ve Mort ölmüştü ve nihayet benden ve babamdan başka hiç kimse kalmamıştı. Babam başına gelen belalardan ötürü bir deri bir kemik kalmıştı; o da ölünce, çiftlik bize ait olmadığından geri kalan eşyayla birlikte nehir yukarı yola çıkmıştım, ama işte geceleyin güverteden düşmüştüm. Oraya gelişimin hikâyesi böyleydi. İstediğim kadar onlarla birlikte kalıp orayı evim sayabileceğimi söylediler. Artık gün ışımak üzereydi, herkes odasına çekildi ve ben de Buck’ın yanında yattım; sabah uyandığımda, lanet olsun, bir baktım ki yeni adımı unutmuşum. Bir saat boyunca hatırlamak için uğraştım ve nihayet Buck uyandığında şöyle dedim:</p>

  <p>“Buck, adının harflerini sıralayabilir misin?”</p>

  <p>“Tabii ki sıralayabilirim,” dedi.</p>

  <p>“Ama bahse girerim benim adımın harflerini sıralayamazsın,” dedim.</p>

  <p>“Hiç de bile, bir seferde sıralarım.”</p>

  <p>“Peki o zaman,” dedim, “sırala bakalım.”</p>

  <p>“G-e-o-r-g-e J-a-x-o-n… Yanlış mı?”</p>

  <p>“Pekâlâ, doğrusunu bildin, ama hiç tahmin etmemiştim. Öyle hiç çalışmadan bir seferde harfleri sıralanacak bir isim değil çünkü.”</p>

  <p>Yalnız kaldığımda oturup çalışmaya başladım, çünkü başka birisi de benden adımı yazmamı isteyebilirdi ve çok alışkınmışım gibi bir çırpıda yazmam gerekecekti.</p>

  <p>Gerçekten hoş bir aileydi, evleri de gerçekten güzeldi. Kırsal bölgede bu kadar güzel ve şık bir ev görmemiştim o güne dek. Ön kapısında demir mandal ya da deri kayışla açılan ahşap mandal yoktu, onun yerine kasabalardaki evlerde olduğu gibi pirinçten bir kol vardı, çevrilerek açılıyordu. Salonda hiç yatak yoktu, hatta yatağa benzer bir şey bile yoktu; halbuki kasabalardaki salonların hemen hepsinde yatak olurdu. En altına tuğla döşenmiş koca bir ocağı vardı, tuğlaların üzerine su döküp birbirine sürterek hep temiz ve kırmızı kalmalarını sağlıyorlardı; kimi zaman da tuğlaları kasabada yapıldığı gibi İspanyol-kahvesi denilen kırmızı bir boyaya sokup çıkarıyorlardı. Evdeki şöminede koca koca kütükleri kaldırabilecek büyüklükte pirinç aksam göze çarpıyordu. Şömine rafının ortasında bir saat ve saatin camının alt yarısında da bir kasaba resmi gördüm; saatin ortasındaki boşluk güneşi simgeliyordu ve hemen arkasında sallanan sarkacı görebiliyordunuz. Bu saatin tik-taklarını dinlemek çok güzeldi; kimi zaman gezgin tamircilerden biri içini temizleyip tekrar ayarladığında saat zembereği tamamen boşanmadan yüz elli kez çalabilirdi. Üstelik tamirciler saat için hiç para almazdı.</p>

  <p>Saatin her iki tarafında birer tane gösterişli papağan vardı; tebeşir gibi bir şeyden yapılmış ve cicili bicili renklere boyanmışlardı. Papağanlardan birinin yanında pişmiş topraktan bir kedi, diğerinin yanında yine topraktan bir köpek vardı; kedi ve köpeğin üstüne bastırırsanız ciyaklıyorlardı, ama ağızları açılmıyor, görünüşleri değişmiyor; tepki vermiyorlardı. Alt taraflarından ciyaklıyorlardı. Bu eşyaların arkasında yabani hindi tüyünden bir çift büyük yelpaze asılıydı. Odanın ortasındaki bir masanın üzerinde de yine pişmiş topraktan çok hoş bir sepet vardı; içine doldurulmuş elmalar, portakallar; şeftaliler ve üzümler gerçeklerinden çok daha kırmızı, sarı ve nefis görünüşlüydü, ama bazı yerleri soyulup altındaki beyaz tebeşir ya da artık her neyse o malzeme göründüğünden gerçek olmadıkları belliydi.</p>

  <p>Masada serili duran güzel muşamba örtünün üzerinde yine renkli bir çerçeve içine kanatlarını açmış kırmızı ve mavi bir kartal çizilmişti. Bu örtünün ta Philadelphia’dan geldiğini söylediler. Masanın her köşesine dikkatle istiflenmiş kitaplar da vardı. Bir tanesi içi resimlerle dolu, ailecek okunabilecek büyük bir Kutsal Kitap’tı. Bir başkası, belirtmediği bir sebepten ötürü evini ve ailesini terk eden bir adam hakkındaki “Hac Yolunda”ydı. Bu kitabı zaman zaman elime alıp epeyce okudum. Cümleler ilginç, ama anlaşılması zor türdendi. Çok güzel yazılar ve şiirlerle dolu “Dostluğun Getirdikleri” diye bir kitap da vardı; ama şiirleri okumadım. <em>Henry Clay’in Nutukları</em> adlı bir kitabın yanı sıra biri hasta olursa ya da ölürse yapılacak her şeyi anlatan <em>Dr. Gunn’ın Aile Hekimliği</em> adlı kitabı da vardı. Bir tane İlahi Kitabı ve daha bir sürü kitap vardı. Bir de çok güzel örme hasırdan koltuklarda oturuyorduk, hem de çok sağlamdı bunlar – ortası çökmüş, eski sepetler gibi altı çıkmış değillerdi.</p>

  <p>Duvarlarda tablolar asılıydı – çoğunlukla Washington’lar ve Lafayette’ler, savaşlar, Highland Mary’ler,<a class="footnoteref" href="../Text/notlar.xhtml#n1" id="ref1">1</a> ayrıca bir de “Bağımsızlık Bildirgesinin İmzalanışı”. Karakalem denen türden resimler de vardı, ölen kızlarından biri daha on beş yaşındayken kendi resmini yapmıştı. Bugüne kadar gördüğüm tüm resimlerden farklıydı bunlar; hepsinden daha koyu renkliydi. Bir tanesinde incecik siyah elbiseli bir kadın vardı. Elbise koltukaltlarından kemerle daraltılmıştı, manşetlerinin ortası lahana gibi kabarıktı ve başındaki kürek gibi siperliği olan şapkanın önünde siyah bir tül vardı, beyaz ince bileklerine siyah şeritler bağlanmıştı ve ayağında keskiye benzer minik kara terlikler vardı. Kadın sağ dirseğini bir mezar taşına yaslamış dalgın dalgın duruyordu, bir salkım söğüdün altındaydı ve yandan sarkan diğer elinde beyaz bir mendil ile bir el çantası görülüyordu, resmin altında da “Ne Yazık, Bir Daha Asla Göremeyeceğim Seni” yazıyordu. Başka bir resimde saçı güzelce tam tepesinde topuz yapılmış ve topuzun ardına da sandalye arkalığına benzer bir tarak tutturulmuş olan genç bir kadın vardı. Bir eliyle mendilini yüzüne götürmüş ağlıyordu ve diğer elinde de pençelerini dikmiş ölü bir kuş yatıyordu; bu resmin altında da, “Ne Yazık, O Güzel Ötüşünü Bir Daha Asla Duyamayacağım” yazıyordu. Başka bir resimde genç bir hanım pencereden aya bakıyordu ve yanaklarından yaşlar süzülüyordu; bir elinde ucu siyah mühürlü açık bir mektup duruyordu, diğer eliyle de zincirli bir madalyonu dudaklarına götürmüştü. Bu resmin altındaki yazı şöyleydi: “Ah Gittin Artık Sen, Ne Yazık, Gittin Artık Sen.” Bunlar güzel resimlerdi herhalde, ama pek bana göre değildi; çünkü ne zaman moralim biraz bozuk olsa bu resimlere bakınca iyiden iyiye bozuluyordu. Kızın ölümüne herkes çok üzülmüştü, çünkü bu resimlerden daha bir sürü yapabilirdi ve insanlar onun yaptıklarına bakarak neler kaçırdıklarını anlıyorlardı. Ama resimlerdeki meyline bakılırsa mezarlıkta daha iyi vakit geçiriyordu herhalde. Dediklerine göre hastalandığında en büyük eseri üzerinde çalışıyordu ve bitirinceye kadar hayatta kalmak için gece gündüz dua ediyordu, ama bitirme fırsatı bulamamıştı. Bu resim uzun beyaz elbiseli genç bir kadının resmiydi; bir köprünün korkulukları üzerinde atlamaya hazır duruyordu, saçlarını serbest bırakmış, aya bakıyordu ve yüzünden yaşlar süzülüyordu. İki kolunu göğsünün üstüne kavuşturmuştu, iki kolunu ileri doğrultmuştu ve ikisini de aya doğru uzatmıştı – hangisinin daha iyi durduğuna bakarak sonradan diğer kolları silecekti; ama dediğim gibi bu konuda bir karar veremeden ölmüştü ve şimdi bu resmi odasındaki yatağın başında saklıyorlar; onun her doğum gününde resmin üzerine çiçekler asıyorlardı. Diğer zamanlarda ise minik bir perdeyle gizliyorlardı. Resimdeki genç kadının güzel ve şirin bir yüzü vardı, ama çok fazla kolunun olması bana göre onu biraz örümceğe benzetmişti.</p>

  <p>Aynı genç kız hayattayken bir defter tutmuş, <em>Presbyterian Observer</em> gazetesinden eski vefat yazılarını, kaza haberlerini ve sabırla çile çekmeyle ilgili yazıları defterine yapıştırmıştı. Ayrıca yapıştırdığı yazılar için kendi kafasından uydurduğu şiirler de yazmıştı. Bunlar çok iyi şiirlerdi. Bir kuyuya düşüp boğularak ölen Stephen Dowling Bots adlı çocuk için yazdığı şiir şöyleydi:</p>

  <div class="block">

    <p>MÜTEVEFFA STEPHEN DOWLING BOTS’A OD</p>

    <p>Küçük Stephen hasta mı düşmüş</p>

    <p>Küçük Stephen ölmüş mü?</p>

    <p>Kederli yürekler mi sıkışmış,</p>

    <p>Yas tutanlar gözyaşı dökmüş mü?</p>

    <p class="extract">Yok; değildi bu kaderi</p>

    <p>Genç Stephen Dowling Bots’un;</p>

    <p>Kederli yürekler yandı belki,</p>

    <p>Fakat hastalıktan değildi.</p>

    <p class="extract">Boğmaca değildi harap eden bedenini,</p>

    <p>Beneklenmemişti ümitsiz bir kızamıkla;</p>

    <p>Mübarek adını gölgeleyen bunlar değildi</p>

    <p>Stephen Dowling Bots’un vefatıyla.</p>

    <p class="extract">Kavrulmadı sevdanın çilesiyle</p>

    <p>O kâküllü, kıvırcık başı,</p>

    <p>Karın ağrısı değildi düşüren döşeklere,</p>

    <p>Stephen Dowling Bots adlı zavallıyı.</p>

    <p class="extract">Hiçbiri değil. İşit gözünde yaşlarla,</p>

    <p>Onun makus kaderini ben anlatırken.</p>

    <p>Bırakıp gitti umarsız bir vedayla</p>

    <p>Bu acımasız dünyayı bir kuyunun dibinden.</p>

    <p class="extract">Ah, çıkardılar kuyudan da boşalttılar içini;</p>

    <p>Ama heyhat, artık çok geçti;</p>

    <p>Ruhu çoktan gitmişti koşup oynamaya</p>

    <p>Yüceliğin ve iyiliğin katına.</p>

  </div>

  <p>Emmeline Grangerford on dört yaşından önce böyle şiir yazabiliyorsa, ileride neler yazabileceğini düşünmek güçtü. Buck’ın dediğine göre rahatlıkla bir çırpıda şiir uydurabiliyordu. Durup düşünmesine bile gerek kalmıyordu. Bir dize yazdığını ve kafiyeli bir şey bulamazsa hemen o dizeyi silip başka bir dize yazdığını ve öyle devam ettiğini anlattı. Üstelik kafasını tek bir konuya da takmış değildi, ona hangi konuda yazmasını söylerseniz o konuda yazabilirdi, kederli olsun yeterdi. Ne zaman bir adam, bir kadın ya da çocuk ölse, daha cenaze soğumadan elinde o kişiye duyduğu sevgi ve saygıyı ifade eden bir yazıyla çıkagelirdi. Komşuların dediğine göre biri öldüğünde önce doktor sonra Emmeline, ardından da cenaze levazımatçısı geliyordu; levazımatçı sadece bir sefer Emmeline’den önce gelmişti. Bunun üzerine sarsılan Emmeline’in Whistler adındaki ölen kişinin ardından yazı yazması gecikmişti. Kız ondan sonra bir daha eskisi gibi olmamıştı; hiç yakınmıyordu, ama gün geçtikçe erimiş ve pek fazla yaşamamıştı. Zavallıcık; pek çok kez resimleri beni rahatsız ettiğinde ve onu daha az düşünmeye başladığımda, kendimi zorlayarak eskiden onun olan küçük odaya gittim ve o biçare defterini çıkararak yazdıklarını okudum. Ailedeki ölü diri herkesi seviyordum ve aramıza hiçbir şeyin girmesine müsaade etmeyecektim. Zavallı Emmeline hayattayken tüm ölüler hakkında şiir yazmıştı ve artık aramızdan ayrıldığında kimsenin onun için bir şey yazmaması bana doğru görünmüyordu; bu yüzden birkaç kıta şiir yazmayı denedim, ama nedense bir türlü beceremedim. Emmeline’in odasını daima temiz ve düzenli tutuyorlardı, içerideki her şey onun hayattayken sevdiği şekilde duruyordu ve kimse o odada yatmıyordu. Yaşlı kadın bir sürü zencileri olmasına rağmen odayı kendisi temizliyordu, orada bol bol dikiş dikiyor ve genelde Kutsal Kitabını da orada okuyordu.</p>

  <p>Neyse, salonu anlatıyordum. Pencerelerde çok güzel perdeler vardı: Beyaz renkli, duvarları sarmaşıklı şatoların ve su başında sığırların resmedildiği perdelerdi bunlar. Salonda eski küçük bir piyano da duruyordu; galiba içinde de tavalar filan vardı. Hiçbir şey genç hanımların bu piyanonun başında “Son Halka Koptu” şarkısını söylemesi ve “Prag Savaşı”nı çalması kadar güzel olamazdı herhalde. Bütün odaların duvarları sıvalıydı, çoğunun zemininde halı vardı ve evin dış cephesi bütünüyle boyanmıştı.</p>

  <p>Burası iki kanatlı bir evdi ve aradaki geniş açık alanın da üstüne çatı, altına zemin yapılmıştı. Zaman zaman öğlen yemeği için masa orada kuruluyordu; doğrusu pek serin ve rahat bir yerdi. Bundan iyisi, can sağlığıydı. Yemek de sadece çok lezzetli değil, aynı zamanda boldu!</p>
</body>
</html>