<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>On Dokuzuncu Bölüm</h1>

  <p>İki-üç gün ve gece daha geçip gitti; belki de akıp gitti demeliyim, yani o kadar sessiz, pürüzsüz ve keyifli geçti. Zamanın nasıl geçtiğini anlatayım. Aşağı indikçe nehir muazzam bir genişliğe ulaştı – kimi yerde bir buçuk mil geliyordu; geceleri yolculuk ediyor, gündüzleri ise durup gizleniyorduk; karanlığın son demlerinde akıntıdan çıkıyor ve salı bağlıyorduk. Hemen her seferinde durgun suda bir adacığa çekiyorduk, sonra kavak fidanları ve söğüt dallarıyla güzelce saklıyorduk. Ardından oltaları atıyorduk. Nehre girip biraz yüzüyorduk, böylece hem temizleniyor hem serinliyorduk; suyun dize kadar geldiği kumluk bir yerde güneşin doğuşunu izliyorduk. Etrafta çıt çıkmıyordu –tam bir sessizlik oluyordu– sanki bütün dünya uykudaydı, sadece arada sırada kurbağaların sesi duyuluyordu. Suyun üstünden ufka baktığınızda ilk gördüğünüz şey donuk bir çizgiydi –karşı kıyıdaki ormanın çizgisiydi bu– başka hiçbir şey ayırt edilmiyordu; onun üstündeki gökte soluk bir kuşak beliriyor; ardından yukarı doğru yayılıyordu; sonra nehrin rengi açılıyor; siyahtan yavaş yavaş griye dönüyordu; küçük kara noktaların süzülüp gittiğini, sürekli uzaklaştığını görebiliyordunuz –bunlar mavnalar ve benzeri şeylerdi; bir de uzun kara şeritler vardı– sallar; kimi zaman her şeyi bastıran bir kürek gıcırtısı işitirdik ya da anlaşılmaz konuşmalar duyardık; ortalık o kadar sessizdi ki çok uzaklardaki sesler bize kadar ulaşırdı; bir süre sonra suyun üstünde çizgiler görünmeye başlardı, çizgilerin duruşuna bakarak orada suyun altında ağaçlar olduğunu, üstünden de hızlı bir akıntı geçtiğini anlayabiliyordunuz; ayrıca sisin de toparlanıp suyun yüzeyinden kalktığını görüyordunuz, doğu tarafı kızıllaşıyor, nehir de kızıllaşıyor, ormanın kenarında kütükten bir kulübeyi ayırt edebiliyordunuz, büyük ihtimalle nehrin diğer yakasındaki bir odun deposu oluyordu bu. Sonra taze bir esinti çıkıp sizi serinletiyordu, bu esinti ormanın ve çiçeklerin hoş kokularını getirir burnunuza; ama bazen o kadar güzel değildir, çünkü ölü zarganaları ya da başka balıkları açığa bırakırlar ve balıklar çürürken gerçekten berbat kokar; sonra gün tam anlamıyla doğar; her şey güneşte gülümsemektedir ve kuşlar da çılgınca cıvıldamaya başlar!</p>

  <p>Artık birazcık duman dikkat çekmez, diye oltalara takılan balıkların birazıyla sıcacık bir kahvaltı hazırlıyorduk. Ardından biraz nehrin ıssızlığını seyrediyor; aylaklık ediyor; giderek mayışıp en sonunda uyuyorduk. Sonra bir gürültüyle uyanırdık ve nehir yukarı öksürerek ilerleyen bir buharlı tekne görürdük, ama nehrin diğer yakasında ve o kadar uzakta olurdu ki çarkının yanda mı, yoksa kıçta mı olduğu bile anlaşılmazdı. Sonra yaklaşık bir saat kadar başka hiçbir şey işitilmez ve görülmezdi – sadece ıssızlık. Derken uzaktan bir salın geçtiğini görürsünüz, belki de üzerinde acemi bir salcı odun kesmektedir, çünkü böyle tipler hep salın üstünde keserler odunu; baltanın havaya kalktığında parladığını ve indiğini görürsünüz – ama bir şey duymazsınız; sonra balta bir daha kalkar; adamın başının üstüne kadar yükseldiği sırada <em>tak!</em> sesini duyarsınız, suyun üstünden sesin size ulaşması o kadar uzun sürmüştür. İşte günü böyle tembellik ederek, sessizliğin içinde kulak kabartarak geçiriyorduk. Bir seferinde yoğun bir sis basmıştı, sallarda ve mavnalarda insanlar buharlı tekneler çarpmasın diye kap kaçak çalarak ilerliyordu. Bir mavna ya da sal o kadar yakınımızdan geçti ki içindekilerin küfretmelerini ve gülüşmelerini duyabildik – ne dedikleri açıkça anlaşılıyordu; ama onları bir an bile göremedik; bu da insanın tüylerini diken diken ediyor, adeta havada süzülerek geçen ruhların konuşmalarını dinliyorduk. Hatta Jim bunların ruhlar olduğuna inandığını söyledi.</p>

  <p>Ama ben, “Hiçbir ruh ‘lanet olsun şu batasıca sise’ demez,” diye karşı çıkmıştım.</p>

  <p>Çok geçmeden hava kararmış ve kıyıdan açılmıştık, nehrin ortalarına geldiğimizde artık kürekleri bıraktık ve sal akıntıyla beraber nehir aşağı yüzmeyi sürdürdü; sonra pipolarımızı yaktık, ayaklarımızı suyun içine uzatıp öteden beriden konuşmaya başladık. Sivrisineklerden fırsat bulduğumuz zamanlar daima çıplaktık; Buck’ın ailesinin bana verdiği giysiler o kadar kaliteliydi ki içinde rahat edemiyordum, hem zaten üstümle başımla uğraşmaktan pek hoşlanmam.</p>

  <p>Kimi zaman çok uzun süre nehirde bizden başka kimse olmazdı. İleride kıyıları ve adaları görürdük; belki bir kıvılcım –bir kulübenin penceresinden görünen bir mum– gözümüze çarpardı; kimi zaman da suyun üzerinde bir-iki kıvılcım görürdük – bir salın ya da mavnanın üzerinde; nehir taşıtlarından birinden gelen bir keman sesi ya da şarkı söyleyen birinin sesi de duyulurdu bazen. Salın üzerinde yaşamak çok güzeldi. Gökyüzü yukarıda yıldızlarla çil çil olurdu ve biz de sırtüstü yatıp yıldızları izler, acaba yapılmışlar mıdır; yoksa birden mi ortaya çıkmışlardır diye tartışırdık – Jim’e göre yapılmışlardı, ama bana göre aniden ortaya çıkmışlardı; bence tek tek <em>yapılamayacak</em> kadar çok sayıdaydılar. Jim onları ayın yumurtlamış olabileceğini söylemişti; eh bu makul göründüğünden ben de itiraz etmemiştim, çünkü bir kurbağanın da yıldızlar kadar çok yavrusunun olduğunu görmüştüm, demek ki bu olacak bir şeydi. Kayan yıldızları da görürdük ve onların aşağı inişini seyrederdik. Jim’e bakılırsa bunlar çürüklerdi ve bu yüzden ayıklanıp yuvadan düşmüşlerdi.</p>

  <p>Her gece bir iki kez karanlıkta ilerleyen bir buharlı gemi görürdük, bacasından sayısız kıvılcım fışkırtırdı ve kıvılcımlar nehrin üstüne yanarak inerken müthiş güzel bir manzara olurdu; ardından gemi bir köşeyi dönerken ışıkları gözden kaybolup gürültüsü kesilir ve nehir yeniden sessizleşirdi; o kaybolduktan çok sonra yavaş yavaş dalgaları bize ulaşır ve salı biraz sallardı, ondan sonra hiçbir şey duyamazdınız, ne kadar sürdüğünü kestiremediğiniz uzun bir sessizlik olur ve sadece kurbağalar ya da benzer şeyler araya girerdi.</p>

  <p>Gece yarısından sonra kıyıda yaşayanlar yatardı ve sonraki iki-üç saat boyunca sahiller karanlığa gömülürdü –kulübe pencerelerinde kıvılcımlar çakmazdı. Bu kıvılcımlar bizim saatimizdi– tekrar onları görmeye başladığımızda sabahın yaklaştığını anlar ve hemen salı bağlayıp saklanacak bir yer aramaya başlardık.</p>

  <p>Bir sabah şafak sökmek üzereyken bir kano buldum ve hızlı bir akıntıya girip –sadece iki yüz metre kadardı– nehrin kıyısına ulaştım, sonra da biraz yemiş bulmak için selvi ağaçlarının arasındaki bir dereden bir mil kadar yukarıya çıktım. Tam derenin genişçe bir patikayı kestiği bir yerden geçtiğim sırada iki adam canını dişine takmış koşarak gelmez mi! Hah, bu sefer işim bitti, dedim; çünkü ne zaman birilerini koşarak gelirken görsem <em>beni</em> –ya da Jim’i– kovalıyorlar sanıyordum. Aceleyle oradan uzaklaşmak için küreklere sarılmak üzereydim, ama şimdiden çok yaklaşmış, bana sesleniyor ve hayatlarını kurtarmamı istiyorlardı –dediklerine göre hiçbir şey yapmamışlardı ve yok yere kovalanıyorlardı– arkalarında adamlar ve köpekler vardı. Hemen kanoya atlamak istediler, ama onları durdurdum:</p>

  <p>“Sakın burada binmeyin. Köpeklerin ve atların sesini duymuyorum henüz; çalıların arasından dere yukarı biraz gitmek için hâlâ vaktiniz var; ondan sonra suya girer, bana kadar dere aşağı gelir ve o zaman binersiniz… Böylece köpekler kokunuzu alamaz.”</p>

  <p>Dediğimi yaptılar; kanoya binmelerinden hemen sonra bizim adacığa doğru yola çıktım; beş on dakika içinde köpeklerin ve adamların bağırıp çağırarak geçtiklerini duyduk. Dereye doğru geldiklerini işitiyorduk, ama onları göremiyorduk. Bir süre oralarda oyalandılar gibime geldi. Ondan sonra sürekli uzaklaştığımız için bir daha seslerini duymadık. Ormanı bir mil kadar geride bırakana ve nehre çıkana kadar sessizlik içinde ilerledik, ardından bizim adacığa kadar kürek çektik, kavakların arasına saklandık; artık güvendeydik.</p>

  <p>Adamlardan biri yetmişinde ya da daha yaşlıydı; kafası keldi ve favorileri iyice kırlaşmıştı. Başında eski püskü bir şapka, üstünde yağ içinde mavi bir yün gömlek vardı; lime lime olmuş mavi kotunun paçalarını çizmelerinin içine sokmuştu; evde örülmüş pantolon askıları vardı – yok, daha doğrusu tek bir pantolon askısı vardı. Uyduruk pirinç düğmeli eski uzun kot ceketini koluna takmıştı; ayrıca her iki elinde birer tane şişkin, pis görünüşlü kilim heybeler vardı.</p>

  <p>Diğer adam otuzlarındaydı ve öbürü kadar hırpani kılıklıydı. Kahvaltıdan sonra hepimiz olduğumuz yere uzanıp konuşmaya başladık ve ilk fark ettiğimiz şey bu adamların birbirini tanımadığı oldu.</p>

  <p>“Sen başını nasıl derde soktun?” diye sordu kel olan öbürüne.</p>

  <p>“Diş taşlarını gideren bir malzeme satıyordum… Gerçekten de gideriyor ama genelde diş minesini de beraberinde götürüyor Kalmam gerekenden bir gece daha uzun kaldım ve tam tüymeye hazırlanırken kasabanın bu tarafındaki yolda sana rastladım. Peşinde olduklarını söyledin ve kaçman için sana yardım etmemi istedin. O zaman ben de başımın dertte olduğunu söyleyerek seninle birlikte kaçmaya başladım. Hepsi bu işte… Senin derdin neydi?”</p>

  <p>“Ben de bir haftadır alkol satışına ve tüketimine karşı ufak tefek toplantılar yapıyordum. Büyüklü küçüklü bütün kadınların sevgisini kazanmıştım, çünkü ayyaşları pek fena sıkıştırıyordum. Gecede beş-altı dolar kadar kazanıyordum –kelle başı on sent alıyordum, çocuklara ve zencilere bedavaydı– işler bereketliydi, gelen giden artıyordu. Ama dün gece hiç yoktan bir söylenti çıkmış: Meğer saklı duran bir testiden gizlice kafayı çekiyormuşum. Bu sabah bir zenci gelip beni kaldırdı ve insanların sessizce toplanmaya başladıklarını söyledi. Köpekleri ve atlarıyla beraber birazdan burada olacak ve bana yarım saat avantaj verdikten sonra peşime düşeceklermiş; yakalayınca da katrana ve tüye bulayıp bir kazığa bindireceklermiş. Kahvaltı etmek için kalamazdım – iştahım kaçmıştı.”</p>

  <p>“Babacım, bakıyorum da ikimiz iyi bir takım olabiliriz,” dedi genç olanı. “Sen ne dersin?”</p>

  <p>“Hiç itirazım olmaz. Senin mesleğin nedir… Yani genelde?”</p>

  <p>“Çekirdekten yetişme matbaa ustasıyım; biraz da ilaçlardan anlarım; oyunculuk bilirim – tragedya filan; fırsatını bulursam ipnotizma ve frenolojiyle ilgilenirim, kafatasına bakarak karakter okuyabilirim; bazen değişiklik olsun diye şarkıcılık ve coğrafya öğretirim; vaaz veririm –daha bir sürü şey yaparım– her tarakta bezim vardır işte, ayak işi olmasın yeter. Peki sen ne yaparsın?”</p>

  <p>“Vaktiyle uzun süre hekimlik yaptım. Ellerimle şifa vermek en iyi becerdiğim şeydir – kanser felç ve benzeri şeyler için; ayrıca benim için gereken bilgileri toplayacak bir adamım varsa çok iyi fal bakarım. Vaizlikten ben de anlarım; çadır toplantılarında ve misyonerlik işlerinde çalışırım.”</p>

  <p>Uzun süre hiç kimse bir şey demedi; sonra genç adam derin derin iç çekti.</p>

  <p>“Ah, ne yazık!”</p>

  <p>“Neye yazıklanıyorsun?” diye sordu kel kafalı.</p>

  <p>“Böyle bir hayat sürecek hale geldiğime, böyle insanlar arasında yaşayacak kadar düştüğüme.” Gözünün kenarını bir bezle silmeye başladı.</p>

  <p>Kel kafalı arsızca diklendi: “Yok ya, biz sana yeterince iyi görünmüyor muyuz?”</p>

  <p>“Yok canım, iyisiniz, hoşsunuz; hem benim hak ettiğim bu zaten, benim gibi en yüksekten buralara düşen biri buna layık değil mi? Kendim ettim kendim buldum. <em>Sizleri</em> suçlamıyorum, beyler… Böyle bir şey aklınıza bile gelmesin; kimseyi suçlamıyorum. Hepsini hak ettim. Bırakın acımasız hayat elinden geleni ardına koymasın; tek bildiğim şudur ki… benim için de bir yerlerde bir mezar vardır. Bu dünya nasıl dönerse dönsün, isterse her şeyimi alsın elimden –sevdiklerimi, mallarımı, her şeyimi– ama bunu benden alamaz. Günün birinde o mezarın içine girecek ve her şeyi unutacağım, işte o vakit kırgın yüreğim huzura erecek.” Ağlamaya başladı.</p>

  <p>“Zavallı kırgın yüreğin batsın,” dedi kel kafalı; “sen o zavallı kırgın yüreğini niye bize yamıyorsun ki? Biz ne yaptık sana?”</p>

  <p>“Bir şey yapmadığınızı biliyorum. Sizleri suçlamıyorum, beyler. Düşüşümün sebebi benim… Hepsinden ben sorumluyum. Çile çekmem doğru benim… En doğrusu bu… Şikâyet etmiyorum.”</p>

  <p>“Nereden düştün ki? Seni düşüren neydi?”</p>

  <p>“Ah, bana inanmazsınız ki; dünyada kimse inanmaz… Boş verin… Önemli değil. Doğumumdaki sır…”</p>

  <p>“Doğumunda ne sır varmış? Ne demek istiyorsun?”</p>

  <p>Genç adam büyük bir ciddiyetle, “Beyler; size sırrımı açacağım, çünkü size güvenebileceğimi hissediyorum,” dedi. “Ben bir dükün oğluyum!”</p>

  <p>Jim bunu duyunca gözleri yuvasından fırladı; herhalde benim gözlerim de fırlamıştır. Bunun üzerine kel adam lafa girdi:</p>

  <p>“Yok artık! Ciddi olamazsın, değil mi?”</p>

  <p>“Evet. Büyük-büyük babam, Bridgewater Dükü’nün en büyük oğluydu; geçen yüzyılın sonlarında özgürlüğün saf havasını solumak için bu ülkeye kaçtı; burada evlendi; ardında bir oğul bırakarak öldüğünde kendi babası da ölmüştü. Müteveffa dükün ikinci oğlu unvana ve mülklere el koydu – gerçek bebek dük görmezden gelindi. Ben de işte o bebeğin soyundan geliyorum – Bridgewater Dükü olma hakkı benimdir; ama işte buradayım, perişan haldeyim, mülklerimden ve asaletimden koparılmışım, insanlar peşime düşüyor; bu acımasız dünya benden nefret ediyor; üstüm başım lime lime, yıpranmışım, kalbim kırılmış ve bir sal üstünde kanun kaçaklarıyla yolculuk edecek kadar düşmüşüm!”</p>

  <p>Jim ona çok acıdı, ben de acımıştım. Onu avutmaya çalıştık, ama işe yaramayacağını söyledi, avutulacak hali kalmamıştı; onun düklüğünü kabul etme nezaketini gösterirsek ona her şeyin ötesinde bir iyilik yapmış olacağımızı söyledi; biz de nasıl yapacağımızı anlatırsa memnuniyetle yapacağımızı söyledik. Onunla konuşurken önünde eğilmemiz ve “Ekselansları”, “Efendimiz” ya da “Saygıdeğer Dük” dememiz gerekiyordu –gerçi ona sırf “Bridgewater” desek de sakıncası yoktu– çünkü bu da onun adı değil, unvanıydı; ayrıca içimizden biri yemekte ona hizmet etmeli, ufak tefek şeyler istediğinde yapmalıydı.</p>

  <p>Tüm bunlar çok kolaydı, biz de yaptık. Yemek sırasında Jim ayakta dikilip ona hizmet etti, “Zatıâlileği biğaz da şundan ya da bundan isteğleğ mi?” diye sordu; adamcağızın bu durumdan çok hoşnut kaldığı belliydi.</p>

  <p>Ama yaşlı adamın sesi çıkmaz olmuştu; dükün etrafında dönüp durmamızdan ve hizmet etmemizden giderek daha fazla rahatsız oluyor gibiydi. Galiba onun da aklında bir şeyler vardı.</p>

  <p>Öğleden sonra bir ara dükle konuşmaya başladı:</p>

  <p>“Bana bak, Bridgewater” dedi, “senin için çok üzgünüm, ama böyle sorunları olan tek kişi sen değilsin?”</p>

  <p>“Değil miyim?”</p>

  <p>“Hayır; değilsin. Yüksek bir konumdayken haksız yere alaşağı edilen tek kişi sen değilsin.”</p>

  <p>“Ne felaket!”</p>

  <p>“Doğumuyla ilgili bir sırrı olan tek kişi de sen değilsin.” Bu sefer de ihtiyar ağlamaya başladı.</p>

  <p>“Dur bir dakika! Ne demek istiyorsun?”</p>

  <p>“Bridgewater, sana güvenebilir miyim?” diye sordu hıçkıra hıçkıra ağlamayı sürdüren yaşlı adam.</p>

  <p>“Benden can çıkar sır çıkmaz!” Yaşlı adamın elini tutup sıkarak, “Sırrın bende güvende. Anlat!” dedi.</p>

  <p>“Bridgewater; ben Fransa tahtının öldü bilinen vârisiyim!”</p>

  <p>Jim ve ben bu kez ağzımız açık bakakalmıştık. Dük de tekrarlatma gereği duydu:</p>

  <p>“Sen nesin?”</p>

  <p>“Evet, dostum, bu doğru… şu gözlerin tam bu anda zavallı, kayıp vârise bakıyor; On Yedinci Lui’yim ben; On Altıncı Lui ile Marie Antoinette’in oğlu.”</p>

  <p>“Sen mi? Bu yaşta mı? Olamaz! Son Charlemagne olduğunu mu söylüyorsun? En azından altı yüz – yedi yüz yaşında olmalısın halbuki.”</p>

  <p>“Dertler beni bu hale getirdi, Bridgewater; derdimden düştüm bu duruma; bu kırlaşmış saçlar, bu kel kafa hep sıkıntıdan ve çileden. Evet, beyler; karşınızda mavi kot giymiş sefalet içinde dolaşıp duran, sürgün edilmiş, ayaklar altında ezilmiş çilekeş, meşru Fransa Kralı.”</p>

  <p>O kadar ağladı ve sızlandı ki Jim ve ben ne yapacağımızı bilemedik, çok üzülmüştük – ayrıca onunla birlikte olduğumuz için çok memnun ve gururluyduk. Böylece daha önce düke yaptığımız gibi <em>onu</em> da avutmaya çalıştık. Ama bunun bir işe yaramayacağını söyledi, ölüp her şeyden kurtulmaktan başka hiçbir şeyin ona faydası yoktu; gerçi insanlar ona hak ettiği gibi davranırlarsa kendini biraz daha iyi hissedeceğini söyledi; onunla konuşurken tek dizlerinin üzerine çökmeliydiler; ona “Majesteleri” demeli, yemeklerde ilkönce ona hizmet etmeli ve o izin vermeden oturmamalıydılar. Bunun üzerine Jim ve ben ona majesteleri demeye, onun için şunu bunu yapmaya, oturabileceğimizi söyleyene kadar ayakta beklemeye başladık. Bu yaptıklarımız ona çok iyi geldi, tekrar neşeli ve rahat bir adam oldu. Ama bu sefer dük yüzünü ekşitiyor; olayların gidişatından hiç de memnun olmuş görünmüyordu; yine de kral ona gerçekten dostça davranıyor, kral babasının dükün büyük büyük babasını ve diğer Bridgewater Düklerini çok sevdiğini ve sık sık saraya çağırdığını söylüyordu; ama dük bir süre kırgınlığını üstünden atamayınca kral nihayet şöyle dedi:</p>

  <p>“Bu salın üzerinde epeyce uzun kalacağız gibi görünüyor; Bridgewater; suratını ekşitmenin ne faydası var ki? Ancak işleri daha da rahatsız bir hale getirirsin. Dük olarak doğmamam benim suçum değil, kral olarak doğmaman da senin suçun değil… Keskin sirke küpüne zarar; demişler. Elindekilerin değerini bil, derim ben de… Benim düsturum budur. Buraya düşmemiz kötü bir şey değil… Yiyecek bol, keyfimiz tıkırında… Haydi ver elini Dük, artık hepimiz dost olalım.”</p>

  <p>Dük onun dediğini yapınca Jim ve ben çok mutlu olduk. Tüm rahatsızlıklarımız uçup gitti, kendimizi çok iyi hissettik, çünkü bir salın üzerinde küskünlük kadar feci bir şey yoktur; bir salın üstünde her şeyden önce isteyeceğiniz şey herkesin memnun olması, diğerlerine karşı doğru ve iyi davranmasıdır.</p>

  <p>Bu iki yalancının kral ya da dük değil, adi palavracılar ve sahtekârlar olduğunu anlamam çok uzun sürmedi. Ama kesinlikle ağzımı açmadım, anladığımı açığa vurmadım; en iyisi buydu, o zaman münakaşa etmeniz gerekmez, başınız da derde girmez. Bizden onlara kral ve dük dememizi istiyorlarsa, ailede barışı koruyabildiğimiz sürece itiraz etmezdim; üstelik Jim’e bunu anlatmanın da faydası olmayacaktı, ben de anlatmadım. Babamdan öğrendiğim hiçbir şey yoksa da, onun gibilerle geçinmenin tek yolunun onlara ilişmemek olduğunu öğrenmiştim.</p>
</body>
</html>