<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Yirmi İkinci Bölüm</h1>

  <p>Kalabalık Sherburn’ün evine doğru bağırıp çağırarak, Yerliler gibi çığlıklar atarak ilerlemeye başladı; yolları üstündeki her şey ya çekildi ya da ezilip pestil oldu, dehşet verici bir manzaraydı. Çocuklar kalabalığı görünce çığlıklar atarak çil yavrusu gibi dağılıyordu; yol boyunca her pencereden kadın başları çıkmıştı ve her ağaçta zenci oğlanlar vardı, her çitin üzerinden genç kız ve erkekler bakıyordu; kalabalık onlara yaklaştığı zaman da hemen kaçıyor ulaşılamayacak yerlere dağılıyorlardı. Bir sürü kadın ve küçük kız korkudan ödleri patlamış bir halde ağlayıp sızlanıyorlardı.</p>

  <p>Kalabalık Sherburn’ün çitlerinin önünde iyice sıkıştı, gürültüden insan kendi dediğini bile duyamıyordu. Önlerinde altı metre genişliğinde küçük bir bahçe vardı. Bazılarının bağırdığı duyuldu: “Çiti yıkın! Yıkın şunu!” Ondan sonra gıcırtılar kopmalar ve çatırtılar duyuldu, çit yıkıldı ve kalabalığın ön duvarı bir dalga gibi ilerlemeye başladı.</p>

  <p>Tam o sırada Sherburn minik ön verandanın çatısında göründü ve hiçbir şey söylemeden gayet sakin ve kendinden emin, elinde bir çifteyle tepelerine dikildi. Patırtı durdu ve dalga geriledi.</p>

  <p>Sherburn tek kelime etmedi – sadece orada durup aşağıdakilere baktı. Sessizlik korkunç derecede ürpertici ve iç karartıcıydı. Sherburn kalabalığın üzerinde ağır ağır göz gezdiriyordu; nereye bakarsa insanlar onun bakışlarına karşılık vermeye çalışıyor ama başaramıyorlardı; hepsi de gözlerini yere indirip siniyordu. Az sonra Sherburn bir kahkaha attı; sevinçli bir kahkaha değil, yediğiniz ekmeğin içinden taş çıkmış hissi veren bir kahkahaydı bu.</p>

  <p>Ardından tane tane, küçümser bir edayla konuşmaya başladı:</p>

  <p><em>“Sizin</em> birini linç edeceğinizi düşünmek! Eğlenceli doğrusu. <em>Bir erkeği</em> linç edecek yüreğiniz olduğunu düşünebilmeniz! Kimi kimsesi olmayan sürülüp gelmiş kadınları katran ve tüye bulayacak kadar cesursunuz diye, <em>bir erkeğe</em> el sürmeye cesaretiniz yeter mi sandınız? Gündüz vaktiyse ve sırtından vurmazsanız sizin gibi on bin tanesi bir adama dokunamaz.</p>

  <p>Sizi tanıyor muyum? Gayet iyi tanıyorum. Güney’de doğdum ve büyüdüm, Kuzey’de yaşadım; bu yüzden her yerdeki ortalamayı bilirim. Ortalama adam korkağın tekidir. Kuzey’de dileyen herkesin sırtına çıkmasına izin verir; sonra da evine gidip buna katlanacak mütevazı bir ruh için dua eder. Güney’de ise tek bir erkek, adamlarla dolu bir arabayı güpegündüz durdurup hepsini donuna kadar soymuştur. Gazeteleriniz sizin için o kadar çok cesur insanlar diyor ki başkalarından daha cesur olduğunuzu sanıyorsunuz… Halbuki ancak başkaları kadar cesursunuz, daha fazla değil. Jürileriniz niye katilleri asamıyor? Çünkü adamın arkadaşlarının karanlıkta onları sırtından vuracağından korkuyorlar – zaten adamın arkadaşları da aynen böyle yapıyor.</p>

  <p>Bu yüzden katiller daima aklanıyor; sonra <em>bir erkek</em> geceleyin arkasına yüz tane maskeli korkak alıp alçak herifi linç ediyor. Sizin hatanız yanınızda bir erkek getirmemiş olmanız; bu birinci hatanız, diğer hatanız ise karanlıkta gelmemeniz ve maskelerinizi takmamanız. Başınızda bir erkek bozması getirmişsiniz… Şu Buck Harkness’ı… O sizi harekete geçirmeseydi, siz anca çenenizi yorardınız.</p>

  <p>Gelmek istemediniz. Ortalama adam belayı ve tehlikeyi sevmez. <em>Siz</em> de belayı ve tehlikeyi sevmezsiniz. Ama şuradaki Buck Harkness gibi bir yarım adam ‘Linç edelim, linç edelim!’ diye bağırınca geride kalmaktan korkarsınız… Ne olduğunuzun anlaşılmasından, <em>korkaklığınızın</em> ortaya çıkmasından çekinirsiniz ve bu yüzden siz de bağırmaya başlar yarım adamın eteğine tutunur ve öfke içinde buraya gelirsiniz, çok büyük şeyler yapacağınızı haykırır durursunuz. Böyle bir güruh kadar acınası bir şey yoktur; ordu da böyle bir şeydir – bir güruh; içlerindeki cesaretle savaşmazlar, kitleden ve subaylardan aldıkları cesaretle savaşırlar. Ama başında <em>bir erkek</em> olmayan güruh acınası bile <em>sayılmaz.</em> Şimdi yapacağınız şey kuyruğunuzu bacaklarınızın arasına kıstırıp evinize gitmek ve bir deliğe girmek. Gerçek bir linç yapılacaksa karanlıkta yapılır, Güneyli tarzında; ancak kalabalık maskelerini getirirse ve yanlarında bir <em>erkek</em> varsa. Şimdi <em>gidin</em>… Şu erkek bozmasını da yanınızda götürün…” Bunu söylerken çiftenin namlusunu sol kolunun üstüne koydu ve horozu kaldırdı.</p>

  <p>Kalabalık aniden geriledi, bozguna uğramış halde farklı yönlere doğru uzaklaştılar Buck Harkness da süngüsü düşmüş bir halde onların peşinden topukladı. Ben istesem kalabilirdim, ama kalmak istemedim.</p>

  <p>Oradan sirke gittim, bekçiler gözden kayboluncaya kadar arka tarafta bekledim, sonra da çadırın bir eteğini kaldırıp içeri daldım. Yirmi dolarlık altınım ve biraz daha param vardı, ama harcamasam iyi olurdu, çünkü evden bu kadar uzakta ve yabancılar arasında ne zaman ne kadar paraya ihtiyacınız olacağını bilemezsiniz. Ne kadar dikkatli olsam azdı. Başka çare kalmadığı takdirde sirklere para vermeye karşı değilim, ama parayı sirklerde <em>çarçur etmenin</em> de bir anlamı yok.</p>

  <p>Gerçekten harika bir sirkti. At sırtında bir kadın bir erkek ikişer ikişer sahneye çıkmaları çok görkemli bir manzaraydı. Erkeklerin üstünde sadece donları ve atletleri vardı, yalınayak ve üzengisizdiler, gayet rahat ellerini bellerine dayamış gidiyorlardı –herhalde yirmi kişi filan varlardı– hanımlar da şahane tenleriyle çok güzeldi ve bu iş için bir araya gelmiş kraliçelere benziyorlardı; milyonlarca dolar değerinde elbiseler giymişlerdi ve pırıl pırıl parlayan elmaslarla süslenmişlerdi. Çok muhteşem bir manzaraydı, hiç o kadar güzel bir gösteri izlememiştim. Ardından tek tek atlarının sırtında ayağa kalktılar zariflik abideleri misali sahnede salına salına daireler çizmeye başladılar; erkekler uzun boylu, pek havalı ve dik duruşluydu; dimdik görünüyorlardı. Dalgalanarak ilerleyen başları ta çadır tavanına kadar ulaşıyordu. Kadınların gül yapraklı, tüllü ipekli elbiseleri kalçalarının etrafında hafif hafif sallanıyordu, şahane birer güneş şemsiyesine benzetebilirdiniz onları.</p>

  <p>Giderek hızlanıyorlardı, hepsi birden dans ediyor, kâh bir ayaklarını kâh diğerini havaya kaldırıyorlardı; atlar da giderek daha fazla yana yatıyordu, sunucu kırbacını şaklatıp “Ha!.. Ha!” diyerek ortada dönüyordu ve palyaço da onun arkasından şakalar yapıyordu; bir süre sonra bütün biniciler dizginleri bıraktı, hanımların hepsi ellerini bellerine koydu ve beyler de kollarını göğüslerinde kavuşturdu, atlar artık iyice yan yatıp, hızla koşmaya başlamıştı! Nihayet atlılar teker teker sahneye atladılar, hayatımda gördüğüm en hoş görünümlü selamı verdiler ve sahneden hızla çıktılar herkes onları çılgınca alkışladı.</p>

  <p>Sirk gösterisi boyunca hayret verici bir sürü şey yapıldı, arada palyaço da insanları gülmekten kırıyordu. Sunucu ona karşı ağzını açamıyordu, çünkü palyaço göz açıp kapayıncaya dek en komik cevapları yapıştırıyordu; o kadar çok lafı nereden buluyordu, hem de öyle pat diye nasıl söylüyordu, bir türlü anlayamadım. Herhalde ben kırk yıl düşünsem o laflar aklıma gelmezdi. Biraz sonra sarhoşun teki sahneye inmeye çalıştı… O da ata binmek istiyordu; oradakiler kadar iyi at binebileceğini iddia ediyordu. Ona karşı çıktılar ve engellemeye çalıştılar ama bir türlü söz dinlemiyordu, onun yüzünden gösteri kesildi. İnsanlar ona laf atmaya ve dalga geçmeye başladılar bunun üzerine iyice delirdi ve ağzına geleni söylemeye başladı. Derken millet galeyana geldi, bir sürü adam yerinden kalkıp sahneye doğru yaklaştı ve “İndirin şunu! Atın sahneden!” diye bağırmaya başladı, birkaç kadın da çığlığı bastı. Bunun üzerine sunucu kısa bir konuşma yaparak daha fazla rahatsızlık yaratılmayacağını umduğunu söyledi, adam başka bela çıkarmayacağına söz verirse ata binebilirdi, yani atın üzerinde durabilirse… Herkes kahkahalar atarak onu onayladı ve adam ata bindi. Adam biner binmez at hoplamaya, şaha kalkmaya, çifte atmaya başladı; sirkten iki adam dizginlerinden tutmuş sakinleştirmeye çalışıyorlardı ve sarhoş adam da atın boynuna sarılmıştı, atın her sıçrayışında adamın ayakları havaya fırlıyordu; seyirciler ayaklanmış bağırıyor ve gözlerinden yaş gelene kadar gülüyorlardı. Nihayet sirk çalışanlarının tüm çabalarına rağmen at kendini kurtardı ve sahnede şimşek gibi dörtnala dönmeye başladı; sarhoş herif de boynuna sarılmış ama bir tarafa doğru kaymıştı, ayağı neredeyse yere değecekti, sonra diğer tarafa kaydı ve yine ayağı yere değecek gibi oldu. İnsanlar iyiden iyiye coşmuştu. Ama bana göre hiç komik değildi, ne büyük tehlikede olduğunu görünce titremeye başlamıştım. Ama çok geçmeden adam eyere tırmanmayı başardı ve dizginleri yakaladı, sağa sola çekiştirmeye başladı; sonra aniden eyeri bırakıp atın sırtında ayağa kalkıverdi! At artık yangın varmış gibi çılgınca koşmayı sürdürüyordu. Adam da sırtında ayakta durmuş, sanki hayatında hiç içmemiş gibi gayet rahat ve konforlu yolculuk ediyordu – ardından üstündeki kıyafetleri çıkarıp fırlatmaya başladı. O kadar kalın giyinmişti ki her yer kıyafet içinde kaldı, toplamda on yedi takım çıkarıp atmıştı. Sonunda incecik ve yakışıklı bir adama dönüştü, hayatınızda görebileceğiniz en süslü ve göz kamaştırıcı kıyafeti giymişti, atını kırbaçlamaya başladı ve hızlanmasına neden oldu – nihayet atın sırtından aşağı atladı, selam verdi ve hoplaya zıplaya soyunma odalarına doğru uzaklaştı; herkes keyiften ve hayretten adeta uluyordu.</p>

  <p>Sunucu nasıl kandırıldığını fark etmişti, herhalde görüp görebileceğiniz en öfkeli sunucu <em>oldu</em> bir anda. Demek o sarhoş kendi adamlarından biriymiş! Bu şakayı tamamen kendi tasarlamış ve kimseye tek kelime etmemişti. Aslında ben de kendimi sersem gibi hissediyordum, ama bin dolar verseler sunucunun yerinde olmak istemezdim doğrusu. Bilemiyorum; belki bundan daha harika sirkler de vardır; ama henüz onlardan birine rastlamadım. Neyse, <em>benim</em> için gayet iyiydi; bir daha nerede rastlarsam rastlayayım muhakkak yine giderim.</p>

  <p>Biz de o gece <em>kendi</em> gösterimizi yaptık, yaklaşık on iki kişi geldi; masrafları ancak çıkardık. Onlar da sürekli güldükleri için dük deliye döndü; zaten oyunlar daha bitmeden herkes çıktı, sadece bir çocuk duruyordu, o da uyuyakalmıştı. Bunun üzerine dük bu Arkansaslı beton kafalıların Shakespeare’den filan anlamadığını söyledi; onların istediği şey ucuz komediydi – hatta belki ucuz komediden bile daha beterine gelirlerdi. Onların kuralına göre oynayacağını söyledi. Ertesi sabah siyah boya ve büyük ambalaj kâğıtları aldı, yeni ilanlar hazırladı ve kasabanın her tarafına astık. İlanda şöyle deniyordu:</p>

  <div class="block">

    <p><strong>ADLİYE BİNASINDA!</strong></p>

    <p><em>SADECE 3 GECE İÇİN!</em></p>

    <p>Dünyaca Tanınmış Tragedya Oyuncuları</p>

    <p><em>GENÇ DAVID GARRİCK!</em></p>

    <p><em>VE</em></p>

    <p><em>BÜYÜK EDMUND KEAN!</em></p>

    <p>Londra ve Kıta Avrupası Tiyatrolarından</p>

    <p>Nefes Kesen Bir Trajedide</p>

    <p><em>KRALIN ZÜRAFASI</em></p>

    <p>ya da</p>

    <p><em>SARAYDA CURCUNA</em></p>

    <p>Giriş 50 sent.</p>

    <p>İlanın en altında kocaman harflerle şöyle yazıyordu:</p>

    <p><em>KADINLAR VE ÇOCUKLAR GİREMEZ.</em></p>

  </div>

  <p>“İşte,” dedi, “bu cümle de onları getirmezse, ben Arkansas’yı bilmiyorum!”</p>
</body>
</html>