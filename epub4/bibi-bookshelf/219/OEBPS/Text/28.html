<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Yirmi Sekizinci Bölüm</h1>

  <p>Az sonra kalkma vakti gelmişti. Tavan arası merdiveninden indim ve alt katın merdivenine yöneldim, ama kızların odasının önünden geçerken kapının açık olduğunu fark ettim. Mary Jane içeride eski bir sandığın yanında oturuyordu, sandık açıktı ve içi kısmen doldurulmuştu – İngiltere’ye gitmek için hazırlanıyordu. Ama şimdi kucağında katlanmış bir gecelikle oturmuş, yüzünü ellerinin arasına almış ağlıyordu. Bu halini görünce çok fena oldum, kim olsa yüreği dayanmazdı. İçeri girip ona şöyle dedim:</p>

  <p>“Bayan Mary Jane, insanların sıkıntı yaşamasına dayanamıyorsunuz, ben de dayanamam… Hem de hiç. Anlatın bana.”</p>

  <p>Anlattı. Zencileri düşünüyordu – tam da tahmin ettiğim şeydi. İngiltere’ye yapacağı gezi onun için neredeyse bir kâbusa dönüşmüştü; anne ile çocuklarının bir daha hiç birbirlerini göremeyeceklerini bile bile orada bir gün bile mutlu olabilecek miydi? Sonra daha da acıklı bir edayla ellerini yukarı kaldırdı:</p>

  <p>“Tanrım, Tanrım, onların bir daha hiç birbirlerini göremeyeceklerini düşünmek bile!..”</p>

  <p>“Ama görecekler… Hem de iki hafta içinde… Bundan <em>eminim!”</em></p>

  <p>Farkına bile varmadan sözcükler ağzımdan çıkıvermişti!.. Ben daha bir şey diyemeden boynuma sarıldı ve <em>bir daha</em> söyle, <em>bir daha</em> söyle, <em>bir daha</em> söyle! demeye başladı.</p>

  <p>Hiç beklemediğim bir anda konuşmuş, çok fazla şey söylemiş ve köşeye sıkışmıştım. Bir dakika düşünmek için müsaade istedim; orada sabırsızlık ve heyecanla, tüm güzelliğiyle, ama mutlu ve rahatlamış bir halde, ağrıyan dişi çekilmiş biri gibi oturdu. Ben de kendi çapımda kafa yormaya başladım. Köşeye sıkıştığı bir anda kalkıp doğruyu söyleyen bir kişi büyük riskler almış olurdu muhtemelen; gerçi bu konuda hiç deneyimim yoktu, o yüzden kesin olarak emin değildim, ama işte öyle olduğunu düşünüyordum. Yine de doğruyu söylemenin yalan söylemekten daha iyi, hatta daha <em>güvenli</em> olduğu bir duruma düştüğüm ortadaydı. Bunu aklımın bir köşesine yazmalı ve müsait bir zamanda enine boyuna düşünmeliydim, çok tuhaf ve kurallara aykırı gibi duruyordu. Daha önce başıma böyle bir şey gelmemişti. En sonunda, neyse, her şeye göğüs gereceğim, dedim kendi kendime, barut fıçısının üstüne oturup acaba nereye uçacağım diye kibriti çakmak gibi olacak, ama bu kez kelleyi koltuğa alıp doğruyu söyleyeceğim.</p>

  <p>“Bayan Mary Jane,” dedim, “kasaba dışında çok uzak olmayan ve iki-üç günlüğüne kalabileceğiniz bir yer var mı?”</p>

  <p>“Evet… Mr. Lothrop’un evi. Niye?”</p>

  <p>“Niyesini boş verin şimdilik. Size zencilerin birbirini tekrar göreceğini, hem de iki hafta içinde bu evin içinde göreceğini söylersem ve nasıl bildiğimi de <em>kanıtlarsam</em>… gidip Lothrop’larda dört gün kadar kalabilir misiniz?”</p>

  <p>“Dört gün mü!” dedi. “Bir yıl bile kalırım!”</p>

  <p>“Tamam o zaman,” dedim, “<em>sizden</em> sadece bana bir söz vermenizi istiyorum… başka biri olsa Kutsal Kitabı öpmesini isterdim.” Gülümsedi ve yanaklarında pek hoş bir pembelik belirdi. “Sakıncası yoksa kapıyı da kapatmam… hatta sürgülemem gerek,” dedim.</p>

  <p>Kapıyı kilitledikten sonra gelip tekrar oturdum ve anlatmaya başladım:</p>

  <p>“Sakın çığlık atmayın. Yerinizde sakin sakin oturun ve erkek gibi tepki vermeye çalışın. Size doğruyu anlatacağım ve siz de sıkı duracaksınız, Bayan Mary, çünkü kötü bir şey anlatacağım, kaldırması zor ama başka çarem de yok. Sizin bu amcalarınız kesinlikle gerçek amcalarınız değil… bir çift sahtekâr sadece… bildiğiniz adi hırsızlardan. Evet, işin en zor kısmını atlattık… geri kalanına daha rahat dayanabilirsiniz.”</p>

  <p>Bunu duyunca sarsıldı elbette; ama artık sığ sulara geçmiştim, bu yüzden hiç ara vermeden anlattım, gözlerinde giderek daha çok kıvılcımlar çakarken her şeyi bir bir söyledim; vapura binmek için nehir yukarı giden genç budalaya ilk nerede rastladığımızdan başladım, evin önünde kralın kollarına atılışını ve on altı ya da on yedi kere onu öpmesini anlattığım sırada kız birden ayağa fırladı, kıpkırmızı olmuştu.</p>

  <p>“Canavar! Gel, bir dakika bile kaybedemeyiz, hatta bir saniye bile… Onları katrana ve tüye bulasınlar sonra da nehre atsınlar!”</p>

  <p>“Kesinlikle doğru,” dedim. “Ama Lothrop’lara gitmenizden <em>önce</em> mi, yoksa…”</p>

  <p>“Haa, neler <em>saçmalıyorum</em>!” dedi ve tekrar yerine oturdu. “Lütfen söylediklerimi duymamış ol, hiçbir şey <em>demedim, tamam</em> mı?” İpek gibi yumuşak elini benim elimin üzerine öyle bir koydu ki ona karşı çıkmaktansa canımı verebilirdim. “İyice aklım başımdan gitmiş, çok öfkelendim,” dedi; “şimdi devam et, bir daha yapmayacağım. Ne yapacağımızı söyle, sen ne dersen onu yapacağım.”</p>

  <p>“Bu iki sahtekâr şeytana külahını ters giydirir ben de bir süredir mecburen onlarla birlikte yolculuk ediyorum… Sebebini söylemesem daha iyi… Onları hemen ihbar ederseniz kasabalılar beni onların pençelerinden kurtarır benim için bir tehlike kalmaz, ama sizin bilmediğiniz başka biri daha var ve onun başı büyük belaya girer. <em>Onu</em> korumamız gerekir, haksız mıyım? Tabii ki değilim. Neyse, onları hemen ihbar etmeyelim.”</p>

  <p>Bu sözleri söylerken aklıma iyi bir fikir geldi. Belki Jim ve ben bu sahtekârlardan kurtulabilirdik; onlar burada hapse girerdi, biz de çekip giderdik. Ama salda gündüz vakti üstünde soruları cevaplayacak benden başka kimse olmadan yol almak istemiyordum; o yüzden planımı epeyce geç saatlere göre ayarlamalıydım.</p>

  <p>“Bayan Mary Jane, şimdi size ne yapacağımızı anlatayım,” dedim. “Mr. Lothrop’un evinde o kadar uzun süre kalmanıza gerek olmayacak. Orası ne kadar uzaklıkta?”</p>

  <p>“Dört milden biraz daha yakın… Kasabanın hemen dışında.”</p>

  <p>“Peki, bu işimizi görür. Şimdi oraya gideceksiniz ve bu akşam dokuz ya da dokuz buçuğa kadar ortalıkta görünmeyeceksiniz, sonra da onlara sizi eve getirmelerini, çünkü bir şey unuttuğunuzu söyleyeceksiniz. Akşam on birden önce gelirseniz bu pencerenin önüne bir mum yakın, ben ortalıkta görünmezsem on bire kadar bekleyin, ondan sonra da görünmezsem artık gitmişim ve güvendeyim demektir. Siz de o zaman ortaya çıkıp haberi herkese yayabilir o namussuzları hapse artırabilirsiniz.”</p>

  <p>“Tamam,” dedi, “aynen öyle yapacağım.”</p>

  <p>“Ama kaçamaz da onlarla birlikte ben de yakalanırsam, her şeyi size önceden anlattığımı söylemeli ve bütün gücünüzle beni savunmalısınız.”</p>

  <p>“Tabii ki seni savunacağım. Saçının bir tek teline dahi dokunamazlar!” dedi. Bunları söylerken burun deliklerinin genişlediğini ve gözlerinin parladığını gördüm.</p>

  <p>“Eğer gidersem o dolandırıcıların amcalarınız olmadığını ispatlamak için burada olamayacağım, zaten burada <em>olsam</em> da ispatlayamazdım. Onların dolandırıcı ve sahtekâr olduğuna yemin edebilirdim sadece; gerçi bu da bir şeydir. Neyse, bunu benden daha iyi ispatlayacak olanlar var üstelik onlardan kimse şüphe etmeyecektir. Size onları nasıl bulacağınızı söyleyeyim. Bana bir kalem ve kâğıt verin. İşte… ‘Sarayda Curcuna, Bricksville’. Bu kâğıdı bir yere koyun, sakın kaybetmeyin. Mahkeme bu ikisi hakkında delil isterse, Bricksville’e birilerini göndersinler ve Sarayda Curcuna’yı sahneleyen adamları yakaladıklarını ve tanık istediklerini söylesinler… Göz açıp kapayıncaya kadar kasabanın tamamı tanıklığa gelecektir, Bayan Mary. Üstelik bayağı da öfkeli olacaklardır.”</p>

  <p>Artık her şeyi kararlaştırdığımıza karar verdim. Bu yüzden devam ettim:</p>

  <p>“Bırakalım açık artırma yapılsın, endişelenecek bir şey yok. Açık artırma günü bitmeden kimsenin aldığı şeyler için para ödemesi gerekmez, sadece taahhütname veriyorlar bizim dolandırıcılar parayı alıncaya kadar bir yere gidemezler… Biz foyalarını ortaya çıkarınca da taahhütnameler işe yaramaz olacak ve tek kuruş alamayacaklar. Tıpkı zencilerdeki gibi olacak… Satış geçerli olmadığından zenciler çok geçmeden geri dönecek. <em>Zencilerin</em> parasını da henüz alamazlar… Doğrusu bu işten yakayı kurtarabileceklerini hiç sanmıyorum, Bayan Mary.”</p>

  <p>“Tamam o zaman,” dedi, “Şimdi inip kahvaltıyı hazırlayayım, sonra doğruca Mr. Lothrop’lara giderim.”</p>

  <p>“İşte bu kesinlikle olmaz, Bayan Mary Jane,” dedim, “bütün işi mahvedersiniz; kahvaltıdan önce gidin.”</p>

  <p>“Niye?”</p>

  <p>“En başından beri neden gitmenizi istediğimi sanıyorsunuz, Bayan Mary?”</p>

  <p>“Aslında hiç düşünmemiştim… Doğru ya, bilmiyorum. Neden gitmemi istiyorsun?”</p>

  <p>“Çünkü siz başkaları gibi pişkin bir tip değilsiniz. İnsan sizin yüzünüzü bir kitap gibi okuyabiliyor. Çok ciddiyim, harfleri söküp kitap okumak bile daha zor. Aşağıya inip amcalarınızla yüzleşebilir misiniz, sizi öptüklerinde ve günaydın dediklerinde…”</p>

  <p>“Aman, aman, yapamam! Doğru, kahvaltıdan önce gideyim… Memnuniyetle hemen giderim. Peki ama kız kardeşlerimi onlarla mı bırakacağım?”</p>

  <p>“Evet, onları merak etmeyin. Kısa bir süre daha idare edebilirler. Hepiniz birden giderseniz adamlar şüphelenebilir. Onları görmemelisiniz, kız kardeşlerinizi ya da kasabadaki herhangi birilerini de görmemelisiniz; komşularınızdan biri size amcalarınızın bu sabah nasıl olduğunu sorarsa korkarım yüzünüzden cevabı alacaktır. Hayır; hiçbir yere uğramadan gidin, Bayan Mary Jane, geri kalanların hepsini ben hallederim. Amcalarınıza sevgilerinizi gönderdiğinizi ve biraz dinlenmek için, değişiklik olsun diye ya da bir arkadaşınızı görmek için birkaç saatliğine gittiğinizi ve akşamleyin ya da yarın sabah erken döneceğinizi Bayan Susan’a ben söylerim.”</p>

  <p>“Bir arkadaşımı görmeye gittiğimi söylemende sorun yok, ama onlara sevgilerimi filan gönderecek değilim.”</p>

  <p>“Tamam, madem istemiyorsunuz.” <em>Ona</em> böyle cevap vermek en doğrusuydu – ne zararı vardı ki. Küçük bir şeydi ve kimseye zararı yoktu; insanların yollarında sağ salim ilerlemesini sağlayan böyle küçük şeylerdir işte; Bayan Jane rahat edecekti ve herhangi bir bedeli de olmayacaktı. “Yalnız bir şey daha var,” dedim, “o para torbası.”</p>

  <p>“Evet ya, onu da aldılar; <em>nasıl</em> aldıklarını düşününce kendimi enayi gibi hissediyorum.”</p>

  <p>“Hiç de öyle hissetmeyin. Torba onlarda değil.”</p>

  <p>“Neden, kimde?”</p>

  <p>“Keşke bilseydim, ama bilemiyorum. <em>Bendeydi</em>, çünkü torbayı onlardan çalmıştım: Size vermeyi düşünüyordum, nereye sakladığımı da biliyorum, ama korkarım artık orada değil. Çok üzgünüm, Miss Mary Jane, üzüntümü nasıl anlatsam bilemiyorum; ama elimden gelenin en iyisini yaptım; sahiden doğruyu söylüyorum. Neredeyse yakalanacaktım, o yüzden önüme gelen ilk yere koyuverdim, sonra da kaçtım – ama sakladığım yer hiç iyi bir yer değildi.”</p>

  <p>“Kendini suçlamayı bırak artık… Bunu yapman çok kötü ve böyle bir şeye izin veremem… Başka çaren yoktu, senin elinde değildi. Nereye saklamıştın peki?”</p>

  <p>Acılarını yeniden tazelemek istemiyordum, üstelik babasının cenazesini karnının üstünde para torbasıyla görmesine sebep olacak sözcükler de bir türlü ağzımdan çıkmıyordu. Bir dakika kadar sözcükler boğazıma düğümlendi. Nihayet şöyle dedim:</p>

  <p>“Nereye koyduğumu söylemesem daha iyi, Bayan Mary Jane, yani buna müsaade edebilirseniz; ama isterseniz bir kâğıda yazabilirim, siz de isterseniz Mr. Lothrop’lara giderken okursunuz. Böyle yapmamızın bir sakıncası var mı?”</p>

  <p>“Tabii ki yok.”</p>

  <p>Bunun üzerine bir kâğıt alıp şöyle yazdım: “Torbayı tabutun içine koydum. Siz geceleyin yalnız başınıza tabutun başında ağlarken ben de oradaydım. Kapının arkasına saklanmıştım ve sizin için çok üzüldüm, Bayan Mary Jane.”</p>

  <p>Onun gece vakti yalnız başına ağladığını, öbür şeytanların ise onun çatısı altında utanç verici şeyler yaptığını ve onu soyup soğana çevirmeye niyetli olduklarını düşününce yine gözlerim yaşardı; sonra kâğıdı katlayıp ona verdiğimde onun gözlerinin de yaşarmış olduğunu gördüm. Elimi bütün gücüyle sıkarak şöyle dedi:</p>

  <p><em>“Hoşça kal</em>. Her şeyi tam olarak bana söylediğin gibi yapacağım; bir daha seni göremezsem de bil ki asla unutmayacağım, pek çok kez seni düşüneceğim ve senin için <em>dua</em> edeceğim!” Böyle diyerek gitti.</p>

  <p>Benim için dua edecekmiş! Beni tanısaydı herhalde daha boyuna göre bir meşguliyet bulurdu kendine. Ama yine de yapmıştır –o tip bir insandı. Gerek duyarsa hain havari Yahuda için dua edecek kadar yürekliydi– asla zorluklar karşısında geri çekilecek tipte bir kız değildi. Kim ne derse desin, ama bana kalırsa bugüne kadar gördüğüm en mert kızdı; hatta bence bu kadar cesurunu kırk yıl araşan bulamazsın. Dalkavukluk ediyormuşum gibi gelebilir ama hiç de öyle değil. Güzelliğe gelince –ayrıca iyiliğe gelince– yine kimse eline su dökemezdi. O kapıdan çıktığından bu yana onu hiç görmedim; kesinlikle bir daha karşılaşmadık, ama herhalde onu milyon kez düşünmüş ve benim için dua edeceğini söylemesini gözümün önüne getirmişimdir; şayet ben de onun için dua etmemin bir işe yarayacağını bilseydim, muhakkak canla başla dua ederdim.</p>

  <p>Mary Jane böylece çıktı gitti, galiba arka kapıyı kullanmıştı, çünkü kimse gittiğini fark etmedi. Susan ve Tavşan-dudak’a rastladığımda şöyle dedim:</p>

  <p>“Nehrin öte yakasında oturan ve bazen topluca ziyaret ettiğiniz ailenin adı neydi?”</p>

  <p>“Birkaç aile var,” dediler. “Ama çoğunlukla Proctor’lara gideriz.”</p>

  <p>“Tamam onlardı,” dedim. “Neredeyse unutuyordum. Bayan Mary Jane çok acele oraya gitmesi gerektiğini size iletmemi istedi… İçlerinden biri hastalanmış.”</p>

  <p>“Hangisi?”</p>

  <p>“Bilmiyorum; daha doğrusu unuttum, ama büyük ihtimalle…”</p>

  <p>“Yüce Tanrım, umarım <em>Hanner</em> değildir!”</p>

  <p>“Bunu söylediğim için üzgünüm, ama ismi Hanner diye hatırlıyorum.”</p>

  <p>“Eyvahlar olsun, daha geçen hafta toparlanmıştı! Durumu çok mu kötüymüş?”</p>

  <p>“Hem de nasıl. Bütün gece başında beklemişler; Bayan Mary Jane’in söylediğine göre, en fazla birkaç saat daha dayanabilirmiş.”</p>

  <p>“Ay, kaderin böylesi! Hastalığı neymiş ki?”</p>

  <p>Bir anda makul bir şey bulamadım ve aklıma ilk geleni salladım:</p>

  <p>“Kabakulak olmuş.”</p>

  <p>“Senin ninendir kabakulak! Kabakulak olanın başında bütün gece dikilirler mi hiç?”</p>

  <p>“Dikilmezler; niye dikilsinler ki? Ama işte böyle bir kabakulak geçirenin başında dikilmek gerekiyor. Farklı bir kabakulak olmuş. Yeni bir türmüş, dedi Bayan Mary Jane.”</p>

  <p>“Nasıl yeni bir türmüş?”</p>

  <p>“Başka şeylerle karışık bir kabakulakmış.”</p>

  <p>“Nasıl başka şeyler?”</p>

  <p>“Kızamık, boğmaca, yılancık, verem, sarılık, beyin humması ve daha bir sürü şey.”</p>

  <p>“Yok artık! Bütün bunlara <em>kabakulak</em> mı diyorlar?”</p>

  <p>“Bayan Mary Jane öyle dedi.”</p>

  <p>“İyi ama hangi akla hizmet kabakulak diyorlar buna?”</p>

  <p>“Çünkü kabakulak işte. Her şey kabakulakla başlamış.”</p>

  <p>“Bu söylediğin hiç aklıma yatmadı. Birisi önce ayağını bir yere vurdu, sonra zehirlendi, kuyudan düştü, boynu kırıldı ve beyni dışarı çıktı diyelim, birisi gelip nasıl öldüğünü sorunca hangi geri kalın kafalı çıkıp da, ‘Ayağını çarpmıştı,’ der ki? Aklın kesiyor mu? <em>Yok</em>. Saçmalığın daniskası. Senin anlattığın hikâye de böyle işte. Bulaşıcı mıymış acaba?”</p>

  <p><em>“Bulaşıcı</em> olmaz olur mu? Asıl sen saçmalıyorsun! Karanlıkta tırmığa basmak gibiymiş adeta. Hani tırmığın bir dişine basmasan öbürüne basarsın ya. Üstelik bastığın dişten ayağını çekmeye kalksan tırmığın tümü gelir bu sefer. Bahsettiğim kabakulak böyle tırmığa benzer bir şey. Öyle feci bulaşıyor yani. Üstelik çürük çarık bir tırmığa da benzetmeyesin, bir bulaştı mı pir bulaşır.”</p>

  <p>“Çok korkunç doğrusu,” dedi Tavşan-dudak. “Hemen Harvey Amca’ya gideyim…”</p>

  <p>“Git tabii,” dedim, “ben olsam <em>hemen</em> giderdim. Muhakkak onun yanına gitmek gerek. Ben olsam hiç vakit kaybetmezdim.”</p>

  <p>“Niye kaybetmezdin?”</p>

  <p>“Bir dakika durup düşünürseniz kendiniz de bulabilirsiniz. Amcalarınız olabildiğince hızlı bir şekilde İngiltere’ye dönmek zorunda değil mi? Herhalde önden gidip size bütün yolculuğu tek başınıza yaptırmayı düşünmüyorlardır. Sizi bekleyeceklerini biliyorsunuz. Buraya kadarında bir sorun yok. Amcanız Harvey bir rahip değil mi? Peki bir rahip sırf yeğenini kurallara aykırı olarak bindirsinler diye, üstelik böyle bir bulaşıcı hastalık söz konusuyken, <em>vapur görevlisini</em> aldatır mı hiç? Bunu yapamayacağını siz de biliyorsunuz. Ne <em>yapacak</em> peki? ‘Ne kadar yazık, ama kilisemin sorunları kendi başına çözülmek zorunda, çünkü yeğenim birçok mikroptan oluşan korkunç bir kabakulak mikrobuna maruz kalmış ve benim görevim burada durup hastalığın ona bulaşıp bulaşmadığını görmek için üç ay beklemektir,’ diyecek. Ama yine de Harvey Amca’ya her şeyi anlatmanın en iyisi olduğunu düşünüyorsanız, boş verin, önemli değil.”</p>

  <p>“Yok canım! İngiltere’de gezip hoş vakit geçirmek varken burada oyalanıp Mary Jane’in hastalanıp hastalanmadığını görmeyi mi bekleyeceğiz? Tam bir enayi gibi konuştun şimdi.”</p>

  <p>“Yine de belki komşulardan birine söyleseniz iyi olur.”</p>

  <p>“İşitmiyor musun dediklerimi? Yani doğuştan budalalıkta üstüne yok. <em>Onların</em> da gidip amcamla konuşacağı hiç mi <em>aklına gelmiyor?</em> Kimseye bir şey söylememekten başka çare yok.”</p>

  <p>“Hımm, belki de haklısın… Evet, kesinlikle <em>hakkın var.”</em></p>

  <p>“Ama yine de Harvey Amca’ya onun bir süreliğine gittiğini söyleyelim ki sonra meraklanmasın, değil mi?”</p>

  <p>“Evet, Bayan Mary Jane de bunu yapmanızı istemişti zaten. ‘Onlara söyle de Harvey ve William amcalarıma sevgilerimi iletsinler, onları benim için öpsünler ve karşı kıyıya geçip şeyleri… şeyleri… sizin Peter Amca’nın hep sözünü ettiği şu zengin ailenin adı neydi?.. Hani şu…”</p>

  <p>“Galiba Apthorp’ları kastediyorsun, değil mi?”</p>

  <p>“Tabii ya, ah bu isimler de hiç aklımda kalmıyor, ne kadar karışık isimler hepsi de. Evet, dedi ki Apthorp’ları bu evi almak için müzayedeye çağırmak üzere gittiğini söyleyecekmişsiniz, zira Peter Amca evi başka birinin almasını istemezmiş; ablanız da onları müzayedeye gelmeye ikna edinceye kadar orada kalacakmış, sonra da çok yorgun düşmezse eve gelecekmiş; yorgun düşerse sabahleyin gelecekmiş. Proctor’lar hakkında hiçbir şey söylememenizi istedi, sadece Apthorp’lardan bahsedecekmişsiniz – zaten doğruyu söylemiş olacaksınız, çünkü gerçekten onlara uğrayıp evin alınması meselesini konuşacak; işte aynen böyle söyledi bana.”</p>

  <p>“Tamam o zaman,” dediler ve hemen amcalarının yanına koştular, onlara sevgileri ve öpücükleri ilettiler ablalarının mesajını da verdiler.</p>

  <p>Artık her şey tamamdı. Kızlar İngiltere’ye gitmek istedikleri için hiçbir şey söylemeyeceklerdi; kral ve dük de Mary Jane’in Doktor Robinson’ın yakınlarında dolanmak yerine uzağa gidip müzayede için çalışmasını tercih ederlerdi. Kendimi çok iyi hissediyordum; bu işi iyi becerdiğimi düşündüm… Herhalde Tom Sawyer bile daha iyisini yapamazdı. Gerçi o muhakkak racona uygun yapardı, ama ben hayatım boyunca böyle şeyler yapmadığım için onun kadar becerikli değilim.</p>

  <p>Neyse, müzayedeyi kasaba meydanında, akşama doğru yaptılar; uzattıkça uzattılar, yaşlı adam müzayedecinin hemen yanında duruyordu ve en dindar pozlarını takınmış, ara sıra İncil’den birkaç cümle okuyor süslü püslü laflar ediyordu; dük ise kendini acındırmak için uuu-uuu yaparak ortalıkta dolanıp duruyordu.</p>

  <p>Ama ağır ağır da olsa müzayede ilerledi ve en sonunda her şey satıldı. Mezarlıktaki ufak bir torba ayrıntı kalmıştı sadece geriye. Onu da kendileri bulacaktı artık… Bizim kral kadar sinekten yağ çıkartmaya çalışan birini görmemiştim daha önce. Onlar tam bu işle uğraşırken bir vapur iskeleye yanaştı ve iki dakika sonra kalabalık bağırıp çağırarak, kahkahalar atarak bize doğru geldi:</p>

  <p>“İşte rakipleriniz! Bizim Peter Wilks’e iki mirasçı daha geldi… Parasını veren istediğini seçebilir!”</p>
</body>
</html>