<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>On Birinci Bölüm</h1>

  <p>“İçeri gel,” dedi kadın. İçeri girdim.</p>

  <p>“Otursana.”</p>

  <p>Oturdum. Işıltılı minik gözleriyle beni tepeden tırnağa süzdü.</p>

  <p>“Adın ne bakalım senin?”</p>

  <p>“Sarah Williams.”</p>

  <p>“Nerede oturuyorsun peki? Buralarda mı?”</p>

  <p>“Yok. Hookerville’denim, yedi mil aşağıda. Oradan buraya kadar yürüdüm, canım çıktı vallahi.”</p>

  <p>“Herhalde acıkmışsındır da. Dur sana bir şeyler çıkarayım.”</p>

  <p>“Yok yok, aç değilim. Çok acıkınca iki mil aşağıda bir çiftliğe uğradım; o yüzden şimdi karnım tok. Zaten o yüzden bu kadar geç kaldım. Annem çok hasta, paramız ve yiyeceğimiz de bitti, o yüzden dayım Abner Moore’la konuşmaya geldim. Bu kasabanın yukarı ucunda oturuyormuş, annemin dediğine göre. Daha önce buraya hiç gelmemiştim. Dayımı tanıyor musun?”</p>

  <p>“Hayır; ama herkesi tanımıyorum henüz. Buraya taşınalı daha iki hafta bile olmadı. Kasabanın yukarı ucu da epeyce uzakta. İstersen gece burada kalabilirsin. Şapkanı da çıkarabilirsin.”</p>

  <p>“Gerek yok,” dedim, “biraz dinlendikten sonra yola devam etmeliyim. Karanlıkta çıkmaktan korkmam.”</p>

  <p>Tek başıma gitmeme izin vermeyeceğini söyledi, kocası yaklaşık bir buçuk saat sonra gelecekmiş ve beni götürebilirmiş. Ardından kocasından bahsetmeye başladı, nehrin yukarısındaki akrabalarını anlattı, nehrin aşağısındaki akrabalarını anlattı, eskiden durumları çok iyiymiş, ama bu kasabaya gelmekle hata mı ettik ne, diyorlarmış, keşke eski yerde kalsalarmış – vesaire vesaire; ben de artık kasabada neler olduğunu öğrenmek için ona gelmekle hata mı ettim diye korkmaya başlamıştım; ama sonra lafı babama ve cinayete getirdi, işte o zaman gevezeliklerini canı gönülden dinlemeye başladım. Benim ve Tom Sawyer’in altı bin dolar bulmasını (gerçi on bin diye biliyordu), babam hakkındaki her şeyi ve ne baş belası olduğunu, ayrıca benim de ne baş belası olduğumu anlattı; sonunda benim öldürüldüğüm kısma gelebildi.</p>

  <p>“Kim yapmış?” diye sordum. “Hookerville’de bu olup bitenler hakkında bir sürü şey duyduk, ama Huck Finn’i kimin öldürdüğünü öğrenemedik.”</p>

  <p>“Aslında <em>burada</em> da hemen herkes onu kimin öldürdüğünü bilmek istiyor. Bazıları katilin ihtiyar Finn’in ta kendisi olduğunu düşünüyor.”</p>

  <p>“Yok canım… Öyle mi?”</p>

  <p>“İlk başta herkes öyle düşünüyordu. Adam linç edilmeye ne kadar yaklaştığını hiç bilemeyecek. Ama gece olmadan durum değişti ve insanlar Jim adlı kaçak zencinin cinayeti işlediğine kanaat getirdi.”</p>

  <p>“İyi ama o…”</p>

  <p>Dudağımı ısırdım. Sesimi çıkarmasam daha iyi olacaktı. Kadın konuşmaya devam etti, araya girmeye yeltendiğimi fark etmemişti bile.</p>

  <p>“Zenci tam da Huck Finn’in öldürüldüğü gece kaçtı. O yüzden başına ödül koydular… üç yüz dolar. İhtiyar Finn’in başına da ödül kondu… iki yüz dolar. Cinayetin sabahı kasabaya gelip durumu anlattı, vapurla arama yapılırken güvertedeydi, ama sonra çekip gitti. Gece olmadan önce onu linç etmek istiyorlardı, ama ortalıkta yoktu. Ertesi gün zencinin gitmiş olduğu fark edildi, cinayetin gerçekleştiği gece saat ondan itibaren onu gören olmamıştı. Bu yüzden cinayet onun üstüne kaldı, insanlar böyle düşünürken ertesi gün ihtiyar Finn geri geldi ve bütün Illinois’da zenciyi aramak için Yargıç Thatcher’dan para istedi. Yargıç ona biraz para verdi, Finn akşama kadar içti ve gece yarısına kadar epeyce sert görünüşlü birkaç yabancıyla birlikte etrafta dolandı, sonra onları da alıp gitti. O zamandan beri geri dönmedi; bir süre için onu arayan soran olmadı, ama söylentiler aldı yürüdü ve insanlar artık onun kendi oğlunu öldürdüğünü ve soyguncular öldürmüş gibi gösterdiğini düşünüyor. Böylece uzun zaman davayla vakit kaybetmeden Huck’ın parasına el koyabilecekti. İnsanlar onun bunu yapacak kadar adi biri olduğunu düşünüyor. Bence de ikiyüzlünün teki. Yıl sonuna kadar geri dönmezse yaptığı yanına kalır. Zaten kimse bir şey ispatlayamaz; o zamana kadar işler durulur ve böylece Huck’ın parasına kolayca sahip olur.”</p>

  <p>“Haklısınız, bayan. Ben de önüne hiçbir engel çıkacağını sanmam. Cinayeti zencinin işlediğini düşünen kalmadı mı artık?”</p>

  <p>“Kalmaz olur mu. Pek çoğu cinayeti onun işlediğini düşünüyor. Ama çok geçmeden zenciyi yakalarlar; belki onu biraz korkuturlarsa cinayeti itiraf eder.”</p>

  <p>“Nasıl yakalayacaklar; peşine düştüler mi ki?”</p>

  <p>“Aman ne kadar da saftirikmişsin sen! Üç yüz dolar her gün yol kenarından mı toplanıyor sanıyorsun? Bazıları zencinin buradan çok uzakta olmadığını düşünüyor. Ben de onlardan biriyim… ama kimseye söylemedim. Birkaç gün önce yan taraftaki ahşap kulübede yaşayan yaşlı çiftle konuşuyordum, Jackson Adası dedikleri adaya hemen hiç kimsenin gitmediğini söylediler. Orada hiç kimse yaşamıyor mu, diye sordum. Hayır; kimse yaşamıyor dediler. Başka bir şey demedim, ama düşünmeye başladım. Orada duman gördüğümden neredeyse eminim, bir-iki gün önce adanın baş tarafından yükseliyordu. O halde zenci orada saklanıyor olamaz mı, dedim kendi kendime; ne olursa olsun orayı gidip bir araştırmaya değer. O günden beri duman görmedim, belki de artık gitmiştir, yani eğer o zenciyse: Gerçi kocam gidip bir bakacak, yanına da bir adam alacak. Nehrin yukarısına gitmişti, ama bugün geri döndü ve iki saat önce gelir gelmez ona her şeyi anlattım.”</p>

  <p>Öyle diken üstündeydim ki yerimde duramıyordum artık. Ellerimle bir şeyler yapmam gerekiyordu; bu yüzden masanın üzerindeki dikiş iğnesini aldım ve ip geçirmeye çalıştım. Ellerim titriyordu ve ipi bir türlü delikten geçiremiyordum. Kadın konuşmayı kesti, başımı kaldırdığında bana merakla baktığını ve hafifçe gülümsediğini gördüm. İğneyle ipliği bırakıp ilgilenmiş gibi yaptım; aslında ilgilenmiştim de. Şöyle dedim:</p>

  <p>“Üç yüz dolar az para değil. Annem alsa ne iyi olurdu. Kocanız bu gece oraya gidecek mi?”</p>

  <p>“Evet, tabii. Bahsettiğim adamla birlikte kasabaya bir kayık bulmaya gitti, bir de fazladan tüfek ödünç almaya çalışacak. Gece yarısından sonra gidecekler.”</p>

  <p>“Günün ışımasını bekleseler daha iyi görmezler mi?”</p>

  <p>“Evet. Ama o zaman zenci de daha iyi görmez mi? Gece yarısından sonra muhtemelen uyuyor olur, böylece ormanın içinden sessizce ilerleyip etrafı arayabilirler ve ateş yanıyorsa daha rahat bulurlar.”</p>

  <p>“Bu hiç aklıma gelmemişti.”</p>

  <p>Kadın bana merakla bakmaya devam ediyordu ve ben de kendimi hiç rahat hissetmiyordum. Biraz sonra tekrar konuştu:</p>

  <p>“Adım ne demiştin, şekerim?”</p>

  <p>“M… Mary Williams.”</p>

  <p>İlk sorduğunda Mary demedim gibime gelmişti, o yüzden başımı kaldırıp bakamadım; galiba Sarah demiştim; o yüzden kendimi köşeye sıkışmış hissediyordum ve kadının bunu yüzümden okumasından korkuyordum. Kadının bir şeyler daha söylemesini diledim; ne kadar süre sessizce oturursak o kadar tedirgin oluyordum. Sonunda kadın konuştu:</p>

  <p>“İlk içeri girdiğinde adının Sarah olduğunu söyledin sanmıştım, şekerim, öyle değil mi?”</p>

  <p>“Evet, bayan, öyle dedim. Sarah Mary Williams. Sarah benim ilk adım. Kimileri Sarah der; kimileri Mary.”</p>

  <p>“Öyle mi?”</p>

  <p>“Evet, bayan.”</p>

  <p>Kendimi daha iyi hissediyordum, ama yine de bir an önce oradan çıkmak istiyordum. Hâlâ başımı kaldırıp kadına bakamamıştım.</p>

  <p>Bunun üzerine kadın geçinmenin güçlüğünden bahsetmeye koyuldu, nasıl yoksulluk içinde yaşadıklarını anlattı, fareler sanki ev kendilerininmiş gibi cirit atıyorlarmış, falan filan, ben de kendimi daha rahat hissetmeye başladım. Fareler konusunda haklıydı. Zaman zaman köşedeki delikten burunlarını çıkarıp baktıklarını görebiliyordunuz. Kadın tek başınayken yanında farelere fırlatmak için bir şeyler bulundurduğunu, aksi halde ona rahat vermediklerini anlattı. Bana büküle büküle top edilmiş kurşundan bir çubuk gösterdi ve genelde bu kurşunu çok isabetli fırlattığını, ama bir-iki gün önce kolunu incittiği için isabet ettirememekten korktuğunu söyledi. Yine de fırsatını kolladı ve gördüğü bir fareye doğru fırlattı, ama kurşun fareyi ıskalamıştı, ayrıca “Off!” diyerek kolunu tuttu. Bir sonraki fareyi benim vurmamı istedi. Yaşlı adam gelmeden önce oradan tüymek istiyordum, ama elbette paldır küldür çıkamazdım. Kurşun topunu elime aldım ve ilk gördüğüm fareye doğru fırlattım, şayet ilk durduğu yerde kalsaydı hali dumandı. Kadın atışımın bir numara olduğunu ve bir sonrakini indireceğimden kuşku duymadığını söyledi. Gidip kurşunu getirdi, sonra da bir yün çilesi çıkarıp yardım etmemi istedi. İki elimi uzattım ve çileyi geçirdi, sonra da kocasının işlerinden bahsetmeye devam etti. Ama bir ara durdu:</p>

  <p>“Farelere karşı tetikte ol. En iyisi kurşun senin kucağında dursun.”</p>

  <p>Kurşun topu daha konuşurken kucağıma doğru fırlattı ve ben düşürmemek için bacaklarımı birleştirirken o konuşmaya devam etti. Ama sadece bir dakika konuştu. Nihayet çileyi elimden aldı, doğruca yüzüme baktı ve tatlı bir sesle sordu:</p>

  <p>“Söyle bakalım… gerçek adın nedir?”</p>

  <p>“Ne dediniz, bayan?”</p>

  <p>“Gerçek adın nedir? Bill mi, Tom mu, Bob mu?.. Nedir?”</p>

  <p>O anda yaprak gibi titremeye başladım, ne yapacağımı bilemiyordum.</p>

  <p>“Ne olur zavallı bir kızcağızla dalga geçmeyin, bayan,” dedim. “Size engel oluyorsam, ben hemen…”</p>

  <p>“Hayır, gitmiyorsun. Yerine otur ve hiçbir yere kıpırdama. Sana zararım dokunmaz, seni ele vermeyeceğimden de emin olabilirsin. Sadece sırrını aç, bana güvenebilirsin. Sır tutabilirim; üstelik sana yardımım da dokunabilir. Hatta istersen kocam da sana yardım eder. Sen kaçak bir çıraksın işte, besbelli. Ne olacak ki? Bunda kötü bir şey yok. Sana hoyrat davranmışlar ve sen de kaçmaya karar vermişsin. Ben senin iyiliğini düşünüyorum, evladım, seni niye ele vereyim ki? Haydi anlat bakalım… uslu bir çocuk ol.”</p>

  <p>Bunun üzerine ben de artık rol yapmamın anlamı kalmadığını söyledim, tamamen dürüst davranacak ve ona her şeyi anlatacaktım, ama sözünden dönmemeliydi. Ardından ona babam ve annemin öldüğünü, beni nehirden otuz mil uzakta adi bir ihtiyar çiftçinin yanına verdiklerini anlattım, bana o kadar kötü davranmıştı ki artık dayanamayacak hale gelmiştim; birkaç günlüğüne seyahate çıkmıştı, ben de fırsatı değerlendirip kızının eski kıyafetlerinden bazılarını yürütmüş, oradan kaçmıştım; üç gecedir yollardaydım ve otuz mil gelmiştim; geceleri seyahat ediyordum, gündüzleri saklanıyor ve uyuyordum; evden bir çanta dolusu et ve ekmek almıştım, azığım daha uzun süre yeterdi. Dayım Abner Moore’un beni evine alacağım düşünüyordum, bu yüzden Goshen kasabasına gelmiştim.</p>

  <p>“Goshen mi, yavrum? Burası Goshen değil ki. Burası St. Petersburg. Goshen nehrin on mil yukarısında. Burasının Goshen olduğunu da kim söyledi sana?”</p>

  <p>“Bu sabah gün ağarırken, uyumak için ağaçların arasına gitmeden önce bir adamla karşılaştım. Bana yol ayrımına geldiğimde sağa dönmemi söyledi, beş mil gittikten sonra Goshen’e çıkarmışım.”</p>

  <p>“Sarhoştu herhalde. Sana yolu tam ters tarif etmiş.”</p>

  <p>“Tevekkeli değil, sallanıp duruyordu, ama bunun bir faydası yok şimdi. Yola devam etmeliyim. Şafak sökmeden önce Goshen’e varırım.”</p>

  <p>“Bir dakika bekle. Yanına yiyecek bir şeyler katayım. Giderken yersin.”</p>

  <p>Elime biraz yiyecek tutuşturduktan sonra devam etti:</p>

  <p>“Söyle bakalım… yatan bir inek ilk önce ne tarafından kalkar? Çabuk cevap ver ama… üzerinde düşünme. Hangi tarafı önce kalkar?”</p>

  <p>“Arka tarafı, bayan.”</p>

  <p>“Peki ya at?”</p>

  <p>“Ön tarafı kalkar, bayan.”</p>

  <p>“Ağacın hangi tarafında yosun olur?”</p>

  <p>“Kuzey tarafında.”</p>

  <p>“Bir yamaçta on beş inek otluyorsa kaç tanesinin başı aynı yöne dönüktür?”</p>

  <p>“Hepsinin, bayan.”</p>

  <p>“Pekâlâ, çiftlik hayatını bildiğin belli oluyor. Belki beni yine kandırıyorsundur diye korktum. Gerçek adın ne bakalım?”</p>

  <p>“George Peters, bayan.”</p>

  <p>“Pekâlâ, bunu unutmamaya çalış, George. Unutma ve gitmeden önce bana adının Elexander olduğunu söyleme, hele foyan ortaya çıkınca adının George-Elexander olduğu yalanını hiç uydurma. Ayrıca bu eski püskü basma elbiseyle kadınların yanına yaklaşma. Kız taklidin epeyce kötü, ama belki erkekleri kandırabilirsin. Aşk olsun be yavrum, bir daha ipi iğneye geçirmen gerektiğinde ipi sabit tutup iğnenin deliğini geçirmeye çalışma; iğneyi sabit tut ve ipi delikten geçir… Kadınlar daima böyle yapar, ama erkekler her zaman tersini yapar. Ayrıca fareye filan bir şey fırlatacaksan parmak uçlarına kadar yüksel, elini olabildiğince biçimsizce başının üstüne kaldır, sonra da farenin iki-üç metre uzağına at. Doğrudan omzunu kullanarak fırlat, sanki kolun omuzdan hareket ediyormuş gibi… Kızlar nasıl yapıyorsa öyle; bileğini ve dirseğini kırarak, kolunu yana doğru açarak erkek gibi atma. Bir de unutma, bir kız kucağına düşen bir şeyi yakalamak için dizlerini iki yana ayırır; kurşun topunu yakalarken senin yaptığın gibi dizlerini birleştirmez. İlk başta ipi iğneden geçirmeye çalıştığında erkek olduğunu anladım; sonra da emin olmak için diğerlerini yaptırdım. Haydi şimdi dayına git bakalım Sarah Mary Williams George Elexander Peters, başın belaya girerse de Bayan Judith Loftus’a, yani bana haber gönder, elimden bir şey gelirse yaparım. Nehir yolu boyunca devam et ve bir daha dışarı çıktığında yanına ayakkabı ve çorap almayı unutma. Nehir yolu taşlıdır ve Goshen’e vardığında ayakların pek iyi durumda olmayacaktır.”</p>

  <p>Nehir boyunca elli metre yukarı çıktım, sonra kendi ayak izlerime basarak geri dönüp kanomun bulunduğu, evin aşağısındaki gizli yere geçtim. Hemen kanoya atlayıp aceleyle uzaklaştım. Adanın baş tarafının hizasına gelene kadar kıyıdan akıntıya karşı kürek çektikten sonra nehri geçmeye koyuldum. Şapkayı çıkardım, çünkü görüşüme engel olmasını istemiyordum. Nehrin ortasına vardığımda saatin çaldığını duydum; durup dinledim; ses suyun üzerinde zayıflayarak geliyordu ama açıkça duymuştum – on bir. Adanın baş tarafına vardığımda çok yorulmuş olmama rağmen soluklanmak için bile beklemedim, hemen eski kampımın bulunduğu yere biraz odun taşıdım, orada yüksek ve kuru bir yerde kocaman bir ateş yaktım.</p>

  <p>Ardından tekrar kanoya atlayıp bir buçuk mil kadar aşağıdaki asıl yerimize gitmek için küreklere asıldım. Karaya çıktım, ağaçların arasından hızla geçip yamacı tırmandım ve mağaraya girdim. Jim içeride kütük gibi uyuyordu. Hemen onu kaldırdım.</p>

  <p>“Çabuk kalk ve toparlan, Jim! Kaybedecek bir dakikamız bile yok. Peşimizdeler!”</p>

  <p>Jim hiçbir şey sormadı, hatta tek kelime etmedi; sonraki yarım saat içindeki tavırları ne kadar korktuğunu göstermeye yetiyordu. Artık sahip olduğumuz her şey salımızın üstündeydi ve onu sakladığımız söğüt perdesinin arkasından çıkarmaya hazırdık. Mağaradaki ateşi daha en baştan söndürmüştük ve bir daha dışarıda mum bile yakmadık.</p>

  <p>Kanoyla adadan biraz açılıp neler olduğunu görmek istedim, ama orada bir kayık varsa bile ben göremiyordum; çünkü yıldız ışığında gölgeler içinde bir şeyleri ayırt etmek mümkün değildi. Sonra salı da çıkardık ve gölgelerin içinden doğru aşağı inmeye başladık, adanın ayağını geçtiğimiz sırada hiç kıpırdamıyor, tek kelime etmiyorduk.</p>
</body>
</html>