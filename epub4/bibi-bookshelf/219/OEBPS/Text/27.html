<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Yirmi Yedinci Bölüm</h1>

  <p>Parmak uçlarıma basarak kapılarının önüne gelip dinlemeye başladım; ikisi de horluyordu. O yüzden yine ses çıkarmadan alt kata indim. Çıt çıkmıyordu. Yemek odasının kapısındaki bir çatlaktan içeri baktığımda cenazeyi bekleyen adamların koltuklarda uyuyakalmış olduklarını gördüm. Yemek odası cenazenin yattığı salona açılıyordu ve her iki odada da birer yanan şamdan vardı. İçeri girdiğim zaman salon kapısının açık olduğunu gördüm; ama salonda Peter’ın cenazesinden başka hiç kimse yoktu; o yüzden yoluma devam ettim, ama ön kapı kilitliydi ve anahtar ortalıkta görünmüyordu. Tam o sırada birinin merdivenlerden aşağı indiğini ve arkamdan yaklaştığını duydum. Hemen salona koştum ve aceleyle etrafa bakındım, torbayı saklayabileceğim tek yer tabuttu. Tabutun kapağı otuz santim kadar açılmıştı ve ölü adamın yüzü açıktaydı, daha doğrusu yüzüne sadece bir ıslak bez örtülmüştü. Para torbasını kapağın içine, ellerini göğsüne kavuşturduğu yerin biraz aşağısına kadar ittim. Buz gibi ellerine dokununca tüylerim diken diken olmuştu. Sonra hemen diğer uca koştum ve kapının arkasına saklandım.</p>

  <p>Gelen kişi Mary Jane’di. Usulca tabutun yanına gitti, eğilip içine baktı; sonra mendilini çıkardı ve ağlamaya başladığım gördüm, ama hiç ses çıkarmıyordu ve sırtı bana dönüktü. Hemen sessizce oradan ayrıldım ve yemek odasını geçip kapıyı arkamdan kapattıktan sonra bekçilerin beni görmediğinden emin olmak için kapıdaki çatlaktan içeri baktım. Her şey yolunda görünüyordu. Hiç kıpırdamamışlardı.</p>

  <p>Sessizce tavan arasına çıktım ve keyifsizce yatağıma yattım, başımı o kadar derde sokmama ve bu kadar risk almama rağmen işin böyle sonuçlanması iyi olmamıştı. Torba olduğu yerde kalırsa mesele yoktu; çünkü nehir aşağı yüz mil kadar gittikten sonra Mary Jane’e mektup yazabilir ve mezarı kazıp parasını almasını sağlayabilirdim; ama işte öyle olmayacaktı, kapağı kapatacakları zaman parayı bulacaklardı. O zaman kral parayı tekrar ele geçirecekti ve bir daha kimseyi yanına yaklaştırmayacaktı. Aşağıya inip torbayı oradan almak çok istiyorum elbette, ama bir türlü cesaret edemedim. Sabah yaklaşıyordu ve bekçilerden bazıları uyanabilirdi, ben de yakalanırdım – hem de kimsenin almama izin vermediği altı bin dolarla yakalanacaktım. Böyle bir durumda kalmayı hiç istemem, diye düşündüm kendi kendime.</p>

  <p>Sabahleyin merdivenlerden aşağı indiğimde salon kapatılmış ve bekçiler gitmişti. Etrafta aile üyelerinden, dul bayan Bartley’den ve bizimkilerden başka kimse yoktu. Bir şey olup olmadığını anlamak için yüzlerini inceledim, ama bir şey anlayamadım.</p>

  <p>Gün ortasına doğru levazımatçı yanında bir adamla geldi ve tabutu odanın ortasına getirip iki sandalyenin üstüne yerleştirdiler; sonra bütün sandalyeleri yan yana dizdiler, biraz da komşulardan sandalye alıp hem girişi hem salonu hem de yemek odasını doldurdular. Tabutun kapağının daha önceki gibi durduğunu gördüm, ama etrafta o kadar insan varken içine bakmaya cesaret edemedim.</p>

  <p>Bir süre sonra başka insanlar da gelmeye başladı; kadınlar ve kızlar tabutun başındaki sıraya oturdular yarım saat boyunca insanlar sıra halinde yavaş yavaş geçip birer dakika ölü adamın yüzüne baktı, kimileri birkaç damla gözyaşı döktü, her şey son derece sessiz ve ciddiydi, sadece kızlar ve kadınlar mendillerle gözlerini siliyor ve boyunları bükük duruyor; arada hıçkırıyorlardı. Ayakların yerde sürünürken çıkardığı sesten ve burun çekişlerinden başka hiçbir şey duyulmuyordu – çünkü insanlar kilise dışındaki başka yerlere nazaran cenazelerde daha fazla burnunu çeker.</p>

  <p>Bütün sandalyeler dolunca levazımatçı kara eldivenleri ve yumuşak, avutucu tavrıyla etrafta şöyle bir dolaşıp son düzeltmeleri yaptı, insanları ve eşyaları muntazam ve rahat bir hale getirdi, üstelik bu arada bir kedi kadar sessiz davrandı. Hiç konuşmadı; insanların yerini değiştirdi, geç kalanları aralara sıkıştırdı, geçiş yolları açtı ve hepsini baş hareketleriyle ve el işaretleriyle yaptı. Ardından duvarın önündeki yerini aldı. O güne dek gördüğüm en hafif, sinsice ilerleyen, dikkat çekmeden hareket eden adamdı; üstelik yüzünde en ufak bir gülümseme bile olmuyordu.</p>

  <p>Ödünç bir org getirilmişti – ayarı da biraz bozuktu; her şey hazır olunca genç bir kadın oturup orgu çalmaya başladı; epeyce gıcırtı ve inilti çıkarıyordu, herkes müziğe katılıp ilahiyi söylüyordu. Herhalde o anda rahatı yerinde olan tek kişi Peter’dı. Ondan sonra Rahip Hobson kalktı, ağır ağır ve ciddiyetle konuşmaya başladı; tam o sırada mahzenden müthiş bir havlama duyuldu; tek bir köpekti, ama korkunç bir gürültü çıkarıyordu, üstelik bir türlü de susmak bilmiyordu; rahip orada tabutun başında durup beklemek zorunda kaldı… İnsan kendi düşüncelerini bile duyamıyordu. Doğrusu çok yakışıksız bir durumdu ve kimse ne yapacağını bilemiyormuş gibi görünüyordu. Çok geçmeden uzun bacaklı levazımatçının rahibe, “Hiç merak etmeyin, hemen hallediyorum,” anlamında bir işaret yaptığını gördüler. Sonra levazımatçı duvar boyunca kayarak ilerlemeye başladı, insanların başları üzerinden sadece omuzları görünüyordu. O kayarak ilerlerken gürültü patırtı artıyor, daha sinir bozucu oluyordu; nihayet odanın bir ucundan diğerine geçip mahzen kapısında gözden kayboldu. Birkaç saniye sonra “<em>küt!</em>” diye bir ses duyduk, köpek son olarak hayretle bir-iki kez uludu, ardından ses tamamen kesildi ve rahip matem konuşmasına kaldığı yerden devam etti. Bir-iki dakika sonra levazımatçının sırtı ve omuzları yine duvarda kaymaya başladı; böyle kaya kaya odanın üç tarafını dolandı, biraz yükseldi, ağzını eliyle kapatıp insanların başları üzerinden boynunu rahibe doğru uzattı ve yüksek sesle fısıldadı: <em>“Fare tutmuş!</em>” Tekrar alçaldı, duvar boyunca kayarak geri yerine gitti. İnsanların çok rahatladığı görülüyordu, neler olduğunu bilmek istiyorlardı haliyle. Böyle küçük bir iyiliğin insana maliyeti yoktur, üstelik tam da bu küçük şeyler bir insana değer verilmesini ve sevgi duyulmasını sağlar. Kasabada bu levazımatçı kadar sevilen biri yoktu herhalde.</p>

  <p>Cenaze töreni çok iyi geçti, ama yine de uzun ve sıkıcıydı. En nihayet kral da tabutun başına geçti ve her zamanki zırvalıklarından bir demet sundu, o da bitince levazımatçı tornavidasıyla tabuta yaklaştı. İşte o zaman telaşlandım ve dikkat kesilerek onu izlemeye başladım. Ama hiç oyalanmadı; sadece kapağı gayet yavaş bir şekilde kapattı ve vidaları iyice sıktı. Şu hale bakın! Paranın tabutta olup olmadığını bilemiyordum. Ya birisi kimseye görünmeden torbayı aldıysa, diye düşündüm… şimdi Mary Jane’e yazıp yazmamam gerektiğini nasıl bilecektim? Diyelim ki mezarı kazdı ve hiçbir şey bulamadı… benim hakkımda neler düşünecektir? Kahretsin, yakalanıp hapse atılabilirdim; en iyisi sesimi çıkarmamak ve fazla göze görünmemek, mektup filan yazmamaktı; işler fena karışmıştı artık; kaş yapayım derken göz çıkarmıştım, keşke ben hiç bulaşmasaydım, bin pişman olmuştum doğrusu!</p>

  <p>Cenazeyi defnettiler; eve döndüğümüzde yine yüzleri incelemeye başladım –elimde değildi, bir türlü rahatlayamıyordum. Ama yine bir şey çıkaramadım– yüzler bana hiçbir şey söylemiyordu.</p>

  <p>Akşam olunca kral etrafta dolaştı, herkese tatlı sözler söyledi ve dostça davrandı; bu arada İngiltere’deki cemaatinin de hasretle onu beklediğini çeşitli şekillerde ima etti, bu yüzden acele etmeli ve mülkleri elden çıkarıp evine dönmeliydi. Bu kadar az vakti olduğu için üzgündü, kasabalılar da çok üzülmüştü; daha uzun kalmasını umuyorlardı, ama bunun neden mümkün olmadığını anlayabiliyorlardı. Elbette o ve William, kızları yanlarında eve götüreceklerdi; bu da herkesi sevindirdi, çünkü kızlara sahip çıkılacaktı, akrabalarının yanında olacaklardı; kızlar da buna sevinmişti – çok mutluydular, çünkü hayatlarında yeni bir sayfa açıp daha önceki sıkıntılarını unutabilirlerdi; mülkleri elinden geldiğince hızlı satmasını söylediler onlar hazır olacaktı. Zavallıcıklar o kadar sevinçli ve mutluydu ki enayi yerine konmaları ve yalanlarla uyutulmaları yüreğimi yakıyordu, fakat devreye girip her şeyi değiştirmek için emniyetli bir yol aklıma gelmiyordu.</p>

  <p>Kral evi, zencileri ve bütün mülkleri için hemen müzayede açtı – cenazeden iki gün sonra yapılacaktı, ama isteyenler önceden gelip teklifte bulunabilirdi.</p>

  <p>Hemen cenazenin ertesi günü öğlen saatlerinde kızların neşesine ilk darbe indi; birkaç esir tüccarı geldi ve kral zencileri üç günlük senet karşılığında makul fiyata sattı; zencilerden iki oğlan nehrin yukarısındaki Memphis’e, anneleri ise nehrin aşağısındaki Orleans’a gönderildi. Zavallı kızların ve zencilerinin kederden kalpleri parçalanacak sandım; vedalaşırken öyle bir ağladılar, öyle üzüldüler ki artık bakamadım. Kızlar ailenin ayrılacağına ya da kasaba dışına satılacağına ihtimal bile vermediklerini söylediler. O manzarayı bir türlü unutamıyorum, zavallı bedbaht kızlar ile zencilerin birbirlerinin boynuna sarılıp ağlaması gözümün önünden gitmiyor; satışın haksız olduğunu ve zencilerin bir-iki hafta sonra geri döneceğini bilmesem herhalde artık dayanamaz ve patlayıp bizim çeteyi ihbar ederdim.</p>

  <p>Bu olay kasabada da rahatsızlık yarattı, bir sürü insan sözünü sakınmadan anne ile çocuklarını böyle ayırmanın tam bir rezalet olduğunu söyledi. Bizim dolandırıcıların suyu biraz ısınır gibi oldu, ama dükün tüm söylediklerine ya da yaptıklarına rağmen yaşlı budala burnunun dikine gitti; dükün de bu işten çok rahatsız olduğunu görmek zor değildi.</p>

  <p>Ertesi gün müzayede yapılacaktı. Sabah güneş yükseldikten sonra kral ve dük tavan arasına gelip beni uyandırdılar; yüzlerinin haline bakılırsa bir sorun vardı.</p>

  <p>“Dünden önceki gece odama girdin mi?” diye sordu kral.</p>

  <p>“Hayır, majesteleri,” dedim – etrafta bizim çete dışında kimse yokken daima ona böyle hitap ederdim.</p>

  <p>“Peki dün akşam girdin mi?”</p>

  <p>“Hayır; majesteleri.”</p>

  <p>“Yemin eder misin? Sakın bana yalan söyleme.”</p>

  <p>“Yemin ederim, majesteleri. Size doğruyu söylüyorum. Bayan Mary Jane sizi ve dükü alıp size odanızı gösterdiğinden beri odanıza hiçbir şekilde yaklaşmadım.”</p>

  <p>“Peki kimsenin girip çıktığını gördün mü?” diye sordu dük.</p>

  <p>“Hayır ekselansları, kimseyi gördüğümü hatırlamıyorum.”</p>

  <p>“Durup biraz düşün.”</p>

  <p>Bir süre düşünüyormuş gibi yaptım, bu sırada şansımın döndüğünü fark ederek cevap verdim:</p>

  <p>“Zencilerin oraya birkaç kez girdiğini gördüm.”</p>

  <p>İkisi de farkında olmadan tedirginlikle havaya sıçradı. Sonra benden zaten bu cevabı bekliyorlarmış gibi bir tavır takındılar.</p>

  <p>“Hepsinin mi girip çıktığım gördün?” diye sordu dük.</p>

  <p>“Hayır… En azından hepsini aynı anda görmedim. Yani hepsinin birden çıktığını hiç hatırlamıyorum, bir keresi hariç.”</p>

  <p>“Peki ne zamanmış o?”</p>

  <p>“Cenaze günü. Sabahleyin. Saat çok erken değildi, çünkü uyuyakalmışım. Tam merdivenden aşağı inerken onları gördüm.”</p>

  <p>“Anlatmaya devam et, anlatsana… Ne yaptılar?”</p>

  <p>“Hiçbir şey yapmadılar. Gördüğüm kadarıyla tuhaf filan da davranmadılar. Parmak uçlarına basarak uzaklaştılar; ben de majestelerinin kalkmış olduğunu sanarak odasını düzeltmek için filan içeri girdiklerini, ama sizin <em>kalkmamış</em> olduğunuzu görünce, uyandırıp da başlarını belaya sokmamak için sessizce gitmeye çalıştıklarını düşündüm, tabii sizi zaten uyandırmadılarsa.”</p>

  <p>“Yüce Tanrım, yandık bittik!” dedi kral; ikisi de cin çarpmışa dönmüştü. Oracıkta bir dakika kadar kafalarını kaşıyarak düşündüler sonra dük sinirli bir kahkaha attı.</p>

  <p>“El elden üstündür demişler zenciler yapacağını yaptı. Buralardan gidecekleri için nasıl da <em>üzgün</em> görünüyorlardı! Ben de <em>hakikaten</em> üzgün olduklarına inandım. Sen de inandın, herkes inandı. Kimse <em>bana</em> zencilerin oyunculuk yeteneği yok demesin artık. Öyle güzel oynadılar ki <em>herkesi</em> kandırabilirlerdi. Bana kalırsa o zenciler hazine değerinde. Biraz sermayem ve bir tiyatrom olsaydı, oyuncu olarak sadece onlar yeterdi… Biz de gidip onları üç kuruşa sattık. Evet, üstelik elimizde nakit de yok, altı üstü bir senet. Ne yaptın bakalım senedi?”</p>

  <p>“Bankaya verdim elbette, karşılığı gelince alacağız. Nerede <em>olacaktı</em> ki?”</p>

  <p>“Tamam, <em>iyi</em> o zaman, Tanrıya şükür.”</p>

  <p>Biraz çekingence araya girdim:</p>

  <p>“Bir sorun mu var?”</p>

  <p>Kral hırsla bana dönerek haykırdı:</p>

  <p>“Seni ilgilendiren bir şey yok! Sen çeneni kapalı tut ve kendi işine bak… Yani işin varsa. Bu kasabada olduğun sürece bunu asla unutma, duydun mu?” Sonra tekrar düke döndü: “Üstüne bir bardak soğuk su içmekten başka yol yok, sesimizi çıkarmayalım.”</p>

  <p>Tam merdivenlerden aşağı inerlerken dük bir kahkaha daha attı:</p>

  <p>“Hızlı satışlar; küçük kârlar! Ne ticaret ama…”</p>

  <p>Kral öfkeyle cevap verdi:</p>

  <p>“Onları hızla elden çıkarmak için elimden geleni yapıyordum. Hiç kâr edemediysek, elimizde hiçbir şey kalmadıysa benim olduğu kadar senin de suçun değil mi?”</p>

  <p>“Benim öğütlerime kulak verseydin <em>onlar</em> hâlâ bu evde olacaktı, ama biz <em>olmayacaktık.”</em></p>

  <p>Kral da çevreye duyurmamaya çalışarak ona cevap verdi, ardından <em>lafı</em> tekrar bana getirdi. Zencilerin öyle sessizce odasından çıktığını görmeme rağmen gidip ona söylemediğim için bir sürü sayıp sövdü – en beyinsiz adamın bile bir şeyler döndüğünü <em>anlayabileceğini</em> söyledi. Sonra tekrar dönüp biraz da kendisine sövdü; geç vakte kadar oturduğu ve o sabah yeterince dinlenemediği için tüm bunların olduğunu söyledi, bir daha asla böyle bir şey yapmayacağına yemin etti. Böyle çene çalarak uzaklaştılar ve ben de suçu zencilere attığım, ama zenciler bundan hiçbir zarar görmeyeceği için müthiş sevinçliydim.</p>
</body>
</html>