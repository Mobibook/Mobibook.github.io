<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Yirmi Altına Bölüm</h1>

  <p>Herkes gittikten sonra kral Mary Jane’e fazla odaları olup olmadığını sordu, kız fazladan bir oda olduğunu ve William Amca için yeterli olacağını, biraz daha büyük olan kendi odasını Harvey Amca’ya vereceğini söyledi; kendisi de kız kardeşlerinin odasında yatak açacaktı; tavan arasındaki minik boşlukta da bir ot minder vardı. Kral minderin de uşağı için –yani benim için– yeterli olacağını söyledi.</p>

  <p>Mary Jane hepimizi yukarı çıkarıp bize sade ama sevimli olan odalarımızı gösterdi. Harvey Amca’nın ayağına dolanacaksa odadaki elbiseleri ve diğer ıvır zıvırını alabileceğini söyledi, ama amcası hiç rahatsız olmayacağı cevabını verdi. Elbiseler duvara asılıydı ve önlerine de tavandan zemine kadar pazen bir perde çekilmişti. Bir köşede deriden bir bavul, diğer köşede bir gitar kutusu duruyordu, ayrıca odanın sağında solunda kızların sevdiği cinsten biblolar ve süs eşyaları vardı. Kral bu aksesuarlarla odanın daha sıcak ve hoş olduğunu, yerlerine değiştirmeye gerek duymadığını söyledi. Dükün odası pek küçüktü, ama o da gayet iyiydi, tıpkı benim tavan arasındaki odacığım gibi.</p>

  <p>O gece büyük bir yemek verildi, erkeklerin ve kadınların hemen hepsi geldi, ben kralın ve dükün sandalyelerinin arkasında durup hizmet ettim, zenciler de geri kalanlara hizmet ettiler. Mary Jane masanın başına oturdu, Susan yanında oturuyordu ve kurabiyelerin ne kadar kötü, şekerlemelerin ne kadar adi olduğundan bahsediyordu, tavuk kızartmasının çok yavan ve sert olduğunu da söyledi – kadınların her zaman yaptığı gibi zorla kompliman duymak için böyle zırvalayıp durdu. İnsanların her şeyin çok güzel olduğunu bilmelerini ve hatta dillendirmelerini bekliyordu. İstiyordu ki, “Bu kurabiyeleri nasıl bu kadar kahverengi ve kıtır kıtır yapabildin? Tanrı aşkına, bu şahane turşuları sen mi kurdun?” filan gibi şarlatanca gevezelikler edilsin; hani insanlar böyle toplu yemeklerde hep yaparlar ya, onlardan işte.</p>

  <p>Herkes yiyip içtikten sonra ben ve tavşan-dudak mutfakta artıklarla yemeğimizi yedik, diğerleri de zencilerin bulaşıkları yıkamasına yardım etti. Tavşan-dudak beni İngiltere konusunda sıkıştırmaya başladı ve birkaç kez çok fena köşeye sıkıştığımı hissettim.</p>

  <p>“Kralı hiç gördün mü?”</p>

  <p>“Kim? Dördüncü William mı? Tabii ki gördüm… Bizim kiliseye gelir.” Yıllar önce öldüğünü biliyordum ama çaktırmadım. Kralın bizim kiliseye geldiğini söylemem üzerine kız sordu:</p>

  <p>“Nasıl… Düzenli olarak mı?”</p>

  <p>“Evet… Düzenli olarak. Onun bölmesi bizimkinin tam karşısında… Kürsünün diğer tarafında.”</p>

  <p>“Kral Londra’da oturuyor sanıyordum, öyle değil mi?”</p>

  <p>“Evet, orada oturuyor. Nerede <em>oturacaktı</em> ki?”</p>

  <p>“Ama siz Sheffield’da oturuyorsunuz sanıyordum. Orası başka bir şehir.”</p>

  <p>Bir an afalladım. Boğazıma kemik tavuğu kaçmış gibi yapıp nasıl çark edeceğimi bulmaya çalıştım. Nihayet şöyle dedim:</p>

  <p>“Sheffield’de olduğu zaman bizim kiliseye düzenli olarak geliyor demek istedim. Sadece yazları geliyor denize girmek istediği zamanlarda.”</p>

  <p>“Yok elinin körü… Sheffield’in denize kıyısı yok ki.”</p>

  <p>“Kim var dedi?”</p>

  <p>“Sen dedin.”</p>

  <p>“Ben öyle bir şey <em>demedim.”</em></p>

  <p>“Dedin!”</p>

  <p>“Demedim.”</p>

  <p>“Dedin işte!”</p>

  <p>“Hayatta o tür bir şey söylemem.”</p>

  <p>“O halde ne <em>dedin?”</em></p>

  <p>“Oraya denize <em>girmeye</em> geldiğini söyledim… Aynen böyle dedim.”</p>

  <p>“Tamam işte! Denize kıyısı yoksa nasıl denize girecek?”</p>

  <p>“Şimdi iyi dinle bakalım, hiç maden suyu gördün mü?”</p>

  <p>“Evet, gördüm.”</p>

  <p>“Peki maden suyu görmek için madene mi gitmen gerekiyor?”</p>

  <p>“Yoo, hayır.”</p>

  <p>“Dördüncü William’ın da denize girmek için denize gitmesi gerekmiyor.”</p>

  <p>“Peki o zaman denizi nereden buluyor?”</p>

  <p>“İnsanlar maden suyunu nasıl buluyorsa öyle buluyor… Fıçılarla getiriyorlar. Sheffield’deki sarayda büyük ocaklar var, kral suyu sıcak seviyor. Denizin içindeki suyu ısıtacak halleri yok herhalde. Bunun için yeterli malzemeleri yok.”</p>

  <p>“Haa, şimdi anladım. İlk başta söyleseydin bu kadar vakit kaybetmezdik.”</p>

  <p>Bunu söyleyince tekrar düzlüğe çıktığımı anladım, rahatlamış ve memnun olmuştum. Sonra yine sordu:</p>

  <p>“Sen de kiliseye gidiyor musun?”</p>

  <p>“Evet… Düzenli olarak.”</p>

  <p>“Nerede oturuyorsun?”</p>

  <p>“Bizim bölmemizde elbette.”</p>

  <p>“Kimin bölmesinde?”</p>

  <p>“Bizimkinde işte… Harvey Amca’nın sırasında.”</p>

  <p>“Onunki mi? Bölmeyi ne yapacak ki?”</p>

  <p>“Oturmak için. Başka ne yapacağını sanıyordun?”</p>

  <p>“Şey, onun kürsüde olacağını düşünmüştüm.”</p>

  <p>Kahretsin, onun rahip olduğunu unutmuştum. Yine çıkmaza girmiştim, bu yüzden yine tavuk kemiği boğazıma kaçmış gibi yapıp bir yol aradım. Sonra şöyle dedim:</p>

  <p>“Hay Allah, kilisede tek bir rahip mi olur sanıyorsun?”</p>

  <p>“Evet, daha fazlasını ne yapacaklar ki?”</p>

  <p>“Ne! Kralın karşısında vaaz vermek için mi? Hayatımda senin gibi kız görmedim doğrusu. En az on yedi rahip oluyor.”</p>

  <p>“On yedi! Aman ya Rabbi! Ne kadar sevap olursa olsun oturup vaaz dinleyemem öyle bir kilisede. Herhalde hepsinin vaaz vermesi bir hafta sürüyordun”</p>

  <p>“Aman canım, hepsi aynı gün vaaz vermiyor… Sadece bir tanesi veriyor.”</p>

  <p>“Peki geri kalanı ne yapıyor?”</p>

  <p>“Pek fazla bir şey yapmıyorlar. Etrafta dolanıyorlar, tası tabağı gezdiriyorlar… Ufak tefek işleri yapıyorlar. Ama esasen boş boş dikiliyorlar.”</p>

  <p>“O zaman kilisede ne işe yarıyorlar?”</p>

  <p>“Onlar <em>usulden</em> orada duruyor. Sen de hiçbir şey bilmiyor musun?”</p>

  <p>“Bunun gibi budalaca bir şeyi bilmesem de olur. Peki İngiltere’de hizmetkârlara nasıl davranıyorlar? Bizim zencilere davrandığımızdan daha mı iyi davranıyorlar?”</p>

  <p><em>“Hayır!</em> Orada kimse hizmetkârları adam yerine koymaz. Onları köpekten bile aşağı görürler.”</p>

  <p>“Bizim Noel’de, Yeni Yıl haftasında ve Dört Temmuz’da yaptığımız gibi onlara tatil vermiyorlar mı?”</p>

  <p>“Yok canım! İnsan buradan senin hiç İngiltere’ye gitmediğini anlıyor. Bak şimdi Tavş… Joanna, yılın başından sonuna kadar hiç tatil yapmazlar; asla sirke gidemezler, tiyatroya ya da zenci gösterilerine de gidemezler, hiçbir yere gidemezler.”</p>

  <p>“Kiliseye de mi?”</p>

  <p>“Kiliseye de?”</p>

  <p>“Ama hep kiliseye gittiğini söylemiştin.”</p>

  <p>Yine batırmıştım. Yaşlı adamın hizmetkârı olduğumu unutmuştum. Ama bir an sonra çark edip uşağın normal hizmetkârlardan farklı olduğunu açıkladım, uşaklar isteseler de istemeseler de kiliseye gitmek zorundaydılar ve yasalara göre aileyle birlikte oturmaları gerekirdi. Ama bu sefer pek iyi kıvıramamıştım, çünkü bana pek inanmadığı belliydi.</p>

  <p>“Gerçekten mi?” diye sordu, “Bana bir sürü yalan atmadın, değil mi?”</p>

  <p>“Gerçekten,” dedim.</p>

  <p>“Hiçbiri yalan değil miydi?”</p>

  <p>“Hiç yalan yoktu. Tek bir yalan bile söylemedim,” dedim.</p>

  <p>“Bu kitaba el bas da öyle söyle.”</p>

  <p>Kitabın basit bir sözlük olduğunu gördüm, o yüzden elimi üzerine koyup sözlerimi tekrarladım. Bu sefer biraz daha inanmış görünüyordu; şöyle dedi:</p>

  <p>“Pekâlâ, bir kısmına inanıyorum; ama geri kalanına inanmam zor.”</p>

  <p>“Neye inanman zormuş, Joe?” dedi yanında Susan’la birlikte arkasında beliren Mary Jane. “Onunla böyle konuşman doğru değil, kibarca da değil, çünkü o bir yabancı ve kendi halkından çok uzakta. Ona nasıl böyle muamele edersin?”</p>

  <p>“Sen zaten hep böyle yaparsın, Mary… İnsanlar daha zarar görmeden onlara yardıma koşarsın. Ona hiçbir şey söylemedim. Biraz olmayacak şeyler söyledi, ben de hepsini yutmadığımı söyledim; başka da hiçbir şey <em>demedim</em>. Bu kadar ufak bir şeye dayanabilir herhalde, değil mi?”</p>

  <p>“Ufak mı, yoksa büyük mü olduğu umurumda değil, burada bizim konuğumuz ve bir yabancı, senin bunları söylemen doğru değil. Onun yerinde olsaydın aynı şeyler söylenince utanırdın; o yüzden <em>başka birinin</em> utanmasına yol açacak şeyleri söylememelisin.”</p>

  <p>“Ama, Mary, dedi ki…”</p>

  <p>“Ne <em>dediğinin</em> bir önemi yok… Mesele o değil. Mesele ona <em>iyi</em> davranman ve kendi ülkesinde olmadığını, kendi insanlarının arasında olmadığını hatırlatacak şeyler yapmaktan kaçınman.”</p>

  <p>Bizim yaşlı sürüngenin soymasına izin verdiğim kız işte <em>böyle biri</em> dedim kendi kendime!</p>

  <p>Sonra Susan lafa karıştı ve inanın bana tavşan-dudak ondan hayatımda duyduğum en kötü azarı işitti!</p>

  <p>Bizimkinin soymasına izin verdiğim <em>bir diğeri</em> dedim kendi kendime!</p>

  <p>Ardından Mary Jane nöbeti aldı ve bu kez şirin ve sevgi dolu bir tavır takındı –onun tarzı buydu– ama sözünü bitirdiğinde zavallı Tavşan-dudak’ın tek bir çaresi kalmıştı. Sonunda pes etti.</p>

  <p>“Peki o zaman,” dedi diğer kızlar; “şimdi ondan özür dile bakalım.”</p>

  <p>Kızcağız benden özür diledi. Hem de çok güzel özür diledi. O kadar güzel özür diledi ki işittiğim en tatlı şeydi; ona bin yalan daha söyleyeyim istedim ki benden yine özür dileyebilsin.</p>

  <p>İşte parasının çalınmasına izin verdiğim kızlardan <em>biri</em> de bu dedim kendi kendime! Tavşan-dudak sözlerini bitirdikten sonra kendimi evimde hissetmem, dostlar arasında olduğumu bilmem için her şeyi yaptılar. Kendimi o kadar aşağılık, hain ve kötü hissettim ki, kendi kendime kesin bir söz verdim; ya parayı onlara geri verecektim ya da ölecektim.</p>

  <p>Sonra ben yatmaya gidiyorum diye mutfaktan çıktım, ama pek de yatmaya gitmiyordum doğrusu. Tek başıma kaldığımda her şeyi enine boyuna düşündüm. Gizlice o doktorun yanına gidip bizim sahtekârları ihbar mı etsem, dedim kendi kendime. Hayır – bu işe yaramazdı. Nereden öğrendiğini söyleyebilirdi, o zaman kral ile dük bana hayatı zindan ederdi. Acaba gizlice gidip Mary Jane’e mi anlatsaydım? Hayır – onu da yapamazdım. Neler olduğunu kızın yüzüne bakar bakmaz anlarlardı; parayı alıp hemen kaçar kurtulurlardı. Kızcağız birilerinden yardım isteseydi bile öyle ya da böyle işin içine karışırdım. Hayır, işe yarayabilecek tek bir yol vardı. Ne yapıp edip parayı çalmalıydım, hem de öyle bir çalmalıydım ki asla benden şüphelenmemeliydiler. Burada iyi bir fırsat yakalamışlardı ve hem bu aileyi hem de kasabayı soyup soğana çevirmeden gitmeye niyetleri yoktu, o yüzden benim de bir şans bekleyecek kadar vaktim vardı. Parayı çalacaktım, bir yere saklayacaktım; sonra nehirden biraz aşağı indikten sonra bir mektup yazıp Mary Jane’e paranın nerede saklı olduğunu söyleyecektim. Ama belki de en iyisi becerebilirsem parayı bu gece almaktı; çünkü doktor göründüğü kadar sakin kalmayabilin bizimkileri korkutup kaçırabilirdi.</p>

  <p>O zaman en iyisi gidip odalarını aramak, diye düşündüm. Üst kattaki koridor karanlıktı, ama dükün odasını buldum ve el yordamıyla yoklamaya başladım; ama sonra kralın o kadar parayı başkasına teslim etmeyeceği kafama dank etti; bu yüzden onun odasına gittim ve orayı aramaya başladım. Fakat bir süre sonra ışık olmadan hiçbir şey göremeyeceğimi anladım, üstelik burada mum yakmak akıl kârı değildi. En iyisi diğer yola başvurup onları beklemek ve konuşmalarım dinlemekti. O sırada aşağıdan ayak sesleri geldiğini duydum ve yatağın altına girmeye davrandım; tam girecektim ama yatak tahmin ettiğim yerde değildi, onun yerine Mary Jane’in elbiselerini örten perde elime geldi, hemen perdenin arkasına sıçradım ve geceliklerin arasına sığındım, sonra da hiç kıpırdamadım.</p>

  <p>İçeri girip kapıyı kapattılar; dükün yaptığı ilk şey eğilip yatağın altına bakmak oldu. O zaman yatağı bulamadığıma memnun oldum. Yine de özel bir şey yapıyorsanız yatağın altına saklanmak çok doğaldır. Ondan sonra oturdular ve kral konuşmaya başladı:</p>

  <p>“Evet, ne var? Kısa kessen iyi olur, çünkü yukarıda durup bizim hakkımızda konuşmalarına fırsat vermek yerine aşağıda mateme katılmamız daha doğru şu anda.”</p>

  <p>“Bu kadarı yeter; Capet. Benim içim rahat değil, kendimi hiç huzurlu hissetmiyorum. Aklım doktorda kaldı. Senin ne planladığını bilmek istiyorum. Aklımda bazı şeyler var ve onlara göre hareket edersek çok iyi olur.”</p>

  <p>“Nedir o, Dük?”</p>

  <p>“En iyisi sabah saat üçten önce buradan görünmeden çıkalım ve elimizdekiyle yetinip nehir aşağı devam edelim. Baksana işi ne kadar kolay hallettik – hepsi bize geri <em>verildi,</em> neredeyse kafamıza attılar; o zaman çalıp götürmemize de izin var demektir. Bana kalırsa basıp gidelim ve bir daha görünmeyelim.”</p>

  <p>Bunu duyunca kendimi çok kötü hissettim. Bir-iki saat önce biraz daha farklı olurdu, ama şimdi kendimi hem kötü hem de hüsrana uğramış hissediyordum. Kral öfkeyle cevap verdi:</p>

  <p>“Ne dedin? Mülkün geri kalanını satmayalım mı yani? İki budala gibi çekip gidelim ve kaymağını yememiz için bekleyen sekiz-dokuz bin dolar değerinde mülk geride mi kalsın yani? Ayrıca satacak daha bir sürü değerli şey var.”</p>

  <p>Dük homurdanmayı sürdürdü; altın torbasının yeterli olduğunu, daha ileri gitmek istemediğini söyledi – kimsesiz çocukların elindeki <em>her şeyi</em> çalıp çırpmak istemiyordu.</p>

  <p>“Sen neler saçmalıyorsun!” dedi kral. “Onları tamamen soymuyoruz ki, sadece bu parayı alıyoruz. Asıl bela mülkü satın alanların başına gelecek –biz gittikten kısa süre sonra olay duyulacak– satışlar geçersiz olacak ve tüm mal mülk onlara geri dönecek. Senin şu yetimler evlerini geri alacaklar ve bu da yeter <em>onlara</em>; hepsi de daha hayatının baharında, kolaylıkla hayatlarını kazanabilirler. Bu işin çilesini <em>onlar</em> çekmeyecek. Bir düşünsene… durumu onlar kadar iyi olmayan binlerce insan var. Hiç de şikâyet edilecek durumda kalmayacaklar.”</p>

  <p>Kral onun üzerine gittikçe gitti ve dük en sonunda pes etti. Ama o doktor çevrede dolaşırken kalmanın büyük bir aptallık olduğunu söylemeyi de unutmadı. Kral hemen cevap verdi:</p>

  <p>“Doktor yerin dibine batsın! Niye umursayacakmışız ki <em>onu</em>? Kasabadaki bütün aptallar zaten bizim safımızda değil mi? Kasabanın büyük bir çoğunluğunu oluşturmuyorlar mı?”</p>

  <p>Tekrar aşağıya inmeye hazırlandılar.</p>

  <p>“Bence parayı iyi bir yere koymadık,” dedi dük.</p>

  <p>Bunu duyunca sevindim. İşime yarayacak hiçbir ipucu vermeyeceklerini düşünmeye başlamıştım artık.</p>

  <p>“Neden?” diye sordu kral.”</p>

  <p>“Çünkü Mary Jane bundan sonra yas giysilerine bürünecek, o yüzden odalara bakan zenciye bu elbiseleri toparlayıp bir sandığa koyması ve sandığı kaldırması söylenecek; bir zenci para bulduğu zaman birazını iç etmez mi sanıyorsun?”</p>

  <p>“Yine kafan zehir gibi çalışmaya başladı dük,” dedi kral. Benim bulunduğum yerden bir metre uzakta perdenin altını yoklamaya başladı. Duvara yapıştım ve nefes bile almadım, ama korkudan titriyordum; önce bu adamlar beni yakalarsa ne derler diye düşündüm, sonra da yakalarlarsa ben ne derim diye düşünmeye çalıştım. Ama ben daha kafamı toparlayamadan kral torbayı buldu ve benim yakında olduğumu hiç fark etmedi. Torbayı kuştüyü yatağın altındaki saman şiltenin bir yırtığından içeri soktular; yarım metre kadar içeriye ittiler ve artık sorun kalmadığını söylediler, çünkü zenciler sadece kuştüyü yatağı yapıyorlardı ve saman şilteyi sadece senede iki kere çeviriyorlardı, o yüzden artık torbanın çalınma tehlikesi kalmamıştı.</p>

  <p>Ama torbanın yerini ben biliyordum. Onlar daha aşağıya inen merdivenlerin yarısına gelmeden torbayı oradan çıkardım. Kimseye görünmeden tavan arasına çıktım ve daha iyi bir yer buluncaya kadar torbayı oraya sakladım. En iyisi torbayı evin dışında bir yerlere saklamaktı, çünkü bizimkiler kaybolduğunu anlarlarsa evin altını üstüne getirebilirlerdi. Bundan hiç şüphem yoktu. Sonra üstümü çıkarmadan yatağa uzandım, ama istesem de bir türlü uyuyamıyordum, bu işi bitirmeden de sakinleşip uyuyamayacaktım. Bir süre sonra kral ve dükün yukarı çıktığını duydum; yatağımdan kalktım, merdivenin başına çenemi dayadım ve bir şey olacak mı acaba diye beklemeye başladım. Hiçbir şey olmadı.</p>

  <p>Bunun üzerine ben de yatmaya hazırlananların sesleri kesilinceye kadar bekledim ve kalkanların sesi duyulmadan önce işimi bitirmek için sessizce merdivenden aşağı indim.</p>
</body>
</html>