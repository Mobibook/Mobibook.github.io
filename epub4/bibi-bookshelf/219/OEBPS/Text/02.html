<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>İkinci Bölüm</h1>

  <p>Dul bayanın bahçesinden çıkmak için ağaçların arasından arka tarafa dolanan bir patikaya daldık, kafamız dallara takılıp sıyrılmasın diye eğile eğile, ses çıkarmamak için parmak uçlarımıza basa basa gidiyorduk. Mutfağın oradan geçerken bir köke takıldım, biraz gürültü çıktı. Hemen çömeldik ve hiç kıpırdamadan durduk. Bayan Watson’ın Jim adlı irikıyım zenci kölesi mutfak kapısının eşiğine oturmuştu; arkasından ışık vurduğu için onu açık seçik görebiliyorduk. Ayağa kalktı ve bir süre boynunu uzatarak etrafı dinledi. Ardından seslendi:</p>

  <p>“Kim vağ oğda?”</p>

  <p>Biraz daha dinledi; sonra parmak uçlarına basarak geldi ve tam ikimizin arasında durdu, uzansak ona dokunabilirdik, o derece yani. Çıt çıkmadan belki dakikalarca üçümüz öyle dip dibe kaldık. Ayak bileğimin orada bir yer kaşınmaya başladı, ama riske girip kaşıyamıyordum bir türlü, derken kulağım kaşınmaya başladı; ardından sırtımda, kürek kemiklerimin tam ortasında bir kaşıntı peyda oldu. Kaşımazsam oracıkta can verecektim adeta. Daha önce de pek çok kez başıma böyle şeyler gelmişti. Görgülü insanların yanındaysan, cenazedeysen ya da uykun olmamasına rağmen uyumaya çalışıyorsan – kısacası kaşınmanın uygun olmadığı bir yerdeysen, her tarafında binlerce yer kaşınmaya başlar. Biraz sonra Jim yine seslendi:</p>

  <p>“Kim vağ oğda? Neğdesin? Eğeğ biğ şey duymadıysam, ne oliim. Tamam, ben biliyoğum ne yapacağımı. Biğ daha duymak için buğada otuğup bekleyeceğim.”</p>

  <p>Böylece Tom ile benim aramızda yere çöküverdi. Sırtını bir ağaca dayadı ve ayaklarını öyle bir uzattı ki neredeyse benim ayaklarımdan birine değecekti. Burnum kaşınmaya başladı. O kadar kaşındı ki gözlerim yaşardı. Ama cesaret edip de kaşıyamıyordum bir türlü. Sonra burnumun içinden bir kaşıntı başladı. Derken bir baktım alt taraflarım kaşınıyor. Hiç kıpırdamadan durmaya nasıl devam edeceğimi bilemiyordum. Bu çile herhalde altı-yedi dakika devam etmiştir; ama bana çok daha uzun geldi. Artık on bir farklı yerim kaşınıyordu. Bir dakika daha dayanamayacak gibiydim, ama dişimi sıktım ve biraz daha dayanmaya hazırlandım. Tam o sırada Jim’in soluk alıp verişi ağırlaştı; ardından horlamaya başladı – ben de bunun üzerine rahat rahat kaşındım.</p>

  <p>Tom bana bir işaret çaktı –ağzıyla usulca bir ses çıkardı-sonra da ellerimizin ve dizlerimizin üstünde emekle emekleye uzaklaşmaya koyulduk. Üç-dört metre uzaklaştıktan sonra Tom eğlence olsun diye Jim’i ağaca bağlamak istediğini fısıldadı; ama ben, hayır; dedim; uyanıp patırtı çıkarabilirdi ve benim içeride olmadığımı anlarlardı. Sonra Tom yanında yeterince mum olmadığını söyledi ve sessizce mutfağa girip biraz daha almayı önerdi. Böyle bir şeye kalkışmasını istemiyordum. Jim’in uyanıp gelebileceğini söyledim. Ama Tom tehlikeyi göze almak istiyordu; böylece içeri süzüldük ve üç mum aldık. Tom mumlar için masanın üstüne beş sent bıraktı. Dışarı çıktığımızda bir an önce uzaklaşmak istedim, ama Tom’u durdurmak mümkün değildi. Ellerinin ve dizlerinin üstünde emekleyerek Jim’in olduğu yere gidip ona bir şeyler yaptı. Etraf o kadar sakin ve ıssızdı ki epeyce uzun süre beklemişim gibime geldi.</p>

  <p>Tom geri döner dönmez yola koyulduk, bahçenin çitini dolandık, ardından evin öbür tarafındaki tepenin dik doruğuna kadar tırmandık. Tom bana Jim’in şapkasını başından çıkardığını ve hemen tepesindeki bir dala astığını söyledi. Jim birazcık kımıldanmış, ama uyanmamış. Sonradan Jim cadıların ona büyü yapıp kendinden geçirdiğini anlattı. Sırtına binip bütün Eyalet’i dolaştırmışlar; tekrar ağaçların altına getirmişler ve ona bunu kimin yaptığını göstermek için de şapkasını bir dala asmışlar. Bir sonraki sefer Jim onu taa New Orleans’a kadar götürdüklerini anlattı: Daha sonraki anlatışlarında da, her seferinde daha uzaklara gittiğini söyledi, en sonunda da sırtına binip yorgunluktan ölünceye ve sırtında çıbanlar çıkıncaya kadar bütün dünyayı dolaştırdıklarını anlatmaya başlamıştı. Jim bu olup bitenlerle müthiş gururlanıyordu, hatta bu yüzden diğer zencilere tepeden bakıyordu. Zenciler Jim’in hikâyesini dinlemek için kilometrelerce uzaktan geliyorlardı, artık yöredeki zenci kölelerin en saygını olmuştu. Yüzünü ilk kez gördüğümüz zenciler hayretle ağızları açık bakakalıyor, sanki bir mucizeymiş gibi onu tepeden tırnağa süzüyorlardı. Zenciler hava kararınca mutfaktaki ocağın başında cadılardan bahsetmeyi sever, fakat artık ne zaman birisi bu konudan bahsetmeye başlasa ve her şeyi bildiğini iddia etse Jim hemen araya girip, “Hıh! Sen ne biliyoğsun ki cadılağ hakkında?” diye soruyordu ve o zenci lafın gerisini getiremiyor, geri adım atmak zorunda kalıyordu. Jim bıraktığımız beş senti de bir iple boynuna asmış gezdiriyor ve bu tılsımı şeytanın ona kendi eliyle verdiğini söylüyordu. Bu tılsım sayesinde istediği kişiyi iyileştirebilir ve canı ne zaman isterse tek bir kelimeyle cadıları çağırabilirdi; ama tabii o kelimenin ne olduğunu asla söylemiyordu. Zenciler dört bir yandan geliyor ve sırf beş senti görmek için neleri varsa Jim’e veriyorlardı; ama dokunamıyorlardı, çünkü ona şeytanın eli dokunmuştu. Jim neredeyse hizmetkârlık edemeyecek hale gelmişti, çünkü şeytanı gördüğü ve sırtında cadıları gezdirdiği için kasım kasım kasılıyordu.</p>

  <p>Her neyse, Tom’la birlikte tepenin doruğuna varınca dönüp kasabaya baktık ve üç-dört ışığın yandığını gördük. Herhalde oralarda hastalar vardı; ayrıca yıldızlar da yukarıdan müthiş bir ışık saçıyorlardı. Kasabanın aşağısında nehir başlıyordu. Neredeyse iki kilometre genişliğindeki nehir çarşaf gibi dümdüz ve inanılmayacak kadar ihtişamlıydı. Tepeden aşağı indiğimizde Jo Harper; Ben Rogers ve diğer çocuklardan iki-üç tanesini eski tabakhanede gizlenirken bulduk. Hep beraber ufak bir kayığın ipini çözüp binerek nehirden aşağı indik, tepenin yamacındaki o büyük kayalığa kadar dört kilometre gittikten sonra tekrar karaya çıktık.</p>

  <p>Bir çalı kümesinin oraya gittik ve Tom herkese sır tutması için yemin ettirdikten sonra onlara çalıların en sık olduğu yerde tepenin içine giren deliği gösterdi. Mumları yaktık ve emekleyerek içeri girdik. İki yüz metre kadar ilerledikten sonra mağara genişledi. Tom bazı geçitleri kontrol ettikten sonra, altında bir delik olduğu dışarıdan anlaşılamayan bir duvarın altına girip gözden kayboldu. Biz de daracık bir geçitten geçerek çok nemli, havasız, serin bir odacığa çıktık ve durduk. Tom söze başladı:</p>

  <p>“Tamam abicim, artık bu soyguncu çetesini kuruyoruz, adını da Tom Sawyer’in Çetesi koyacağız. Katılmak isteyen herkesin ant içmesi ve adını kanıyla yazması gerek.”</p>

  <p>Herkes dünden razıydı zaten. Tom andı yazmış olduğu kâğıdı çıkardı ve okumaya başladı. Yazılanlara göre her çocuk çeteye bağlı kalacak ve sırlarını hiç kimseye anlatmayacaktı; çetedeki çocuklardan birine zarar veren olursa, emir verilen çocuk zarar veren kişiyi ve ailesini öldürmek zorundaydı, hepsini öldürüp çetenin işareti olan haç işaretini göğüslerine kazımadan bir şey yemesi ya da uyuması yasaktı. Çeteye ait olmayan hiç kimse bu haç işaretini kullanamazdı, şayet kullanırsa dava edilirdi, tekrar kullanırsa da öldürülmeliydi. Çeteden herhangi bir kişi sırları açıklarsa boğazı kesilecekti, cesedi yakılacak ve külleri dört bir yana saçıldıktan sonra listedeki adı kanla kapatılacaktı. Bir daha çeteden hiç kimse onun adını anmayacak, lanetlenecek ve sonsuza dek unutulacaktı.</p>

  <p>Herkes andın gerçekten çok güzel olduğunu söyledi ve Tom’un kendi kafasından uydurup uydurmadığını soranlar oldu. Bir kısmını uydurmuştu, ama geri kalanı korsanlar ve haydutlar hakkındaki kitaplardan geliyordu ve her seçkin çetenin böyle bir andı vardı.</p>

  <p>Sırları açığa vuran çocukların <em>ailelerinin</em> de öldürülmesinin iyi olacağını düşünenler çıktı. Tom bunun iyi bir fikir olduğunu söyleyerek bir kalem alıp anda ekledi.</p>

  <p>Sonra Ben Rogers, “Ama Huck Finn de burada, onun ailesi yok… Onu ne yapacağız peki?” diye sordu.</p>

  <p>“Babası yok mu?” dedi Tom Sawyer.</p>

  <p>“Evet, babası vaı; ama bugünlerde onu bulmak mümkün değil. İçip içip tabakhanedeki domuzların arasında sızıyordu, ama bir yıldan uzun süredir buralarda hiç görünmedi.”</p>

  <p>Uzun uzun tartışıldı, neredeyse beni çetenin dışında bırakacaklardı, çünkü her çocuğun bir ailesinin ya da öldürülecek bir büyüğünün olması gerektiğini söylediler. Yoksa andın bu şartı diğerleri için adil olmazdı. Kimsenin aklına bir çare gelmiyordu –herkesin fikirleri tükenmiş, kös kös oturuyorlardı. Ben de ağlamaklı olmuştum, ama birden aklıma bir çare geldi ve onlara Bayan Watson’i önerdim– onu öldürebilirlerdi.</p>

  <p>“Ah, tabii o olur,” dedi herkes. “Tamam o zaman. Huck da katılabilir.”</p>

  <p>Ardından herkes imza atacak kanı çıkarmak için parmağına iğne batırdı ve ben de kâğıda işaretimi koydum.</p>

  <p>“Şimdi,” dedi Ben Rogers, “Bu çete hangi alanda iş görecek?”</p>

  <p>“Hiç, sadece soygun ve cinayet,” dedi Tom.</p>

  <p>“İyi ama kimi soyacağız? Evleri mi… sığırları mı… yoksa…”</p>

  <p>“Yok canım! Sığır ve benzeri şeyler çalmak soygunculuk değil, hırsızlıktır;” dedi Tom Sawyer. “Biz hırsız değiliz. Hırsızlık racona ters. Bizler yol keseriz. Maskelerimizi takıp posta ve at arabalarını durdururuz, insanları öldürür ve saatleri ile paralarını alırız.”</p>

  <p>“Hep insanları öldürmek zorunda mıyız be abi?”</p>

  <p>“Tabii, kesinlikle. En iyisi bu. İşin erbaplarından bazıları başka türlü konuşur; ama genellikle en iyisinin onları öldürmek olduğu söylenir. Gerçi bazılarını mağaraya getirebilir ve istediğimiz fidyeler ödeninceye kadar onları burada tutabiliriz.”</p>

  <p>“Fidye mi? O da ne?”</p>

  <p>“Bilmiyorum. Ama soyguncular öyle yapıyor işte. Kitapların hemen hepsinde yazıyor. Demek ki bizim yapmamız gereken de bu.”</p>

  <p>“Peki ne olduğunu bilmiyorsak nasıl yapacağız?”</p>

  <p>“Aa, sıktın ama, yapmaya <em>mecburuz</em> işte, sana işin kitabında böyle yazıyor demedim mi? Kitapta yazandan farklı şeyler yapıp ondan sonra da işleri berbat etmek mi istiyorsun?”</p>

  <p>“Hıh, söylemesi kolay, Tom Sawyer, ama nasıl yapılacağını bilmeden nasıl fidye alacağız, söyler misin? İşte oraya varmaya çalışıyorum. Şimdi, sence nasıl bir şeydir bu fidye?”</p>

  <p>“Bilmiyoruz dedik. Ama onları fidye ödeninceye kadar burada tutacaksak, herhalde ölünceye kadar tutacağız demek bu.”</p>

  <p>“İşte şimdi <em>anlamlı</em> bir laf ettin. Buna bir şey diyemem. Daha önce söylesen incilerin mi dökülürdü? Ölüp de fidyeleri ödeninceye kadar onları burada tutacağız… Gerçi başımıza bela alacağız, çünkü varımızı yoğumuzu yiyip bitirecek ve sürekli kaçmak için çabalayacaklar.”</p>

  <p>“Boş konuşma, Ben Rogers! Kıllarını kıpırdattıkları anda onları vuracak bir nöbetçiyi başlarına dikersek nasıl kaçmaya kalkarlar?”</p>

  <p>“Nöbetçi demek. Bu iyi işte. O halde birileri bütün gece bekleyecek ve onlara göz kulak olmak için hiç uyumayacak. Bence bu aptallık. Ne diye elimize bir sopa alıp buraya getirir getirmez fidyeyle serbest bırakmıyoruz?”</p>

  <p>“Çünkü kitaplarda öyle yazmıyor… işte o yüzden. Ben Rogers, abicim, bu işi kitabına göre yapmak istiyor musun, istemiyor musun? Mesele bu. Kitapları yazanlar neyin doğru, neyin yanlış olduğunu bilmezler mi sanıyorsun? Onlara işlerini sen mi öğreteceksin? Hiç sanmıyorum. Yok anacım, işi kuralına göre yapacağız ve onları bırakmak için fidye alacağız.”</p>

  <p>“Tamam. O kadar da mesele etmem, ama yine de bana sorarsan aptallığın daniskası, her neyse. Bu arada… kadınları da öldürecek miyiz?”</p>

  <p>“Senin kadar cahil olsam pek fazla ağzımı açmazdım, Ben Rogers. Kadınları öldürmek ha? Hayır; kitaplarda buna benzer bir şey yazdığını gören olmadı bugüne dek. Onları alıp mağaraya getirirsin, daima acayip kibar davranırsın; zamanla sana âşık olurlar ve bir daha evlerine geri gitmek istemezler.”</p>

  <p>“Eğer öyleyse, bana göre hava hoş, ama yine de bunun doğruluğuna pek güvenmezdim yerinde olsam. Kısa sürede mağara kadınlarla ve fidyesinin ödenmesini bekleyen adamlarla dolup taşar ve soygunculara yer kalmaz. Ama buyur, devam et sen, söyleyecek sözüm yok.”</p>

  <p>Minik Tommy Barnes uyuyakalmıştı, uyandırdıklarında korktu, ağlamaya başladı, evini ve annesini özlediğini, artık soyguncu olmak istemediğini söyledi.</p>

  <p>Herkes onunla dalga geçti, ağlak bebe, dedi. Bunun üzerine çok kızdı ve hemen gidip bütün sırları açıklayacağını söyledi. Ama Tom sessiz kalması için ona beş sent verdi ve artık hepimizin eve gideceğini, önümüzdeki hafta birilerini soymak ve birkaç kişi öldürmek için tekrar buluşacağımızı söyledi.</p>

  <p>Ben Rogers pek sık dışarı çıkamadığını, ancak pazar günleri müsait olduğunu söyledi. Bu yüzden önümüzdeki pazar başlamamızı istiyordu; ama diğer çocuklar pazar günü böyle işler yapmanın günah olduğunu hatırlatınca ondan da vazgeçildi. İlk fırsatta bir araya gelip gün saptamaya karar verdiler, ardından Tom Sawyer’i çetenin kaptanı, Jo Harper’ı da ikinci kaptanı seçip eve doğru yola koyulduk.</p>

  <p>Gün ağarmadan hemen önce verandadan tırmanıp pencereden içeri süzüldüm. Yepyeni giysilerim yağ ve çamur içindeydi, üstelik yorgunluktan pestilim çıkmıştı.</p>
</body>
</html>