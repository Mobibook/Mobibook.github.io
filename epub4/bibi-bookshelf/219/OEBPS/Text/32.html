<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuz İkinci Bölüm</h1>

  <p>Oraya vardığımda etraf pazar günüymüşçesine sakindi, ayrıca sıcak ve güneşliydi; ırgatlar tarlaya gitmişti; havada böceklerin ve sineklerin belli belirsiz vızıltısı vardı, kendimi çok yalnız ve kimsesiz hissettim, sanki benden başka herkes ölüp gitmişti. Öyle bir havaydı ki bir esinti çıkıp yaprakları hışırdatsa kederlenirdiniz, çünkü ruhlar –hem de uzun yıllardır ölü olan ruhlar– fısıldıyormuş gibi gelirdi ve hep <em>sizden</em> bahsettiklerini düşünürdünüz. Aslına bakarsanız genelde böyle bir şey karşısında insan <em>kendisinin</em> de ölmüş olmasını ve bu dünyayla ilişkisinin kesilmesini dileyecek hale gelir.</p>

  <p>Phelps’lerin çiftliği küçük pamuk plantasyonlarından biriydi, bu çiftliklerin de hepsi birbirine benzer. İki dönümlük avlunun çevresi çitle çevriliydi; dilim dilim kesilip farklı yükseklikte fıçılar gibi basamaklar halinde dizilmiş kütükler hem çite tırmanmaya yarıyordu hem de kadınların ata binmek için biraz yukarı çıkmasını sağlıyordu; geniş avluda yer yer sararmış ot kümeleri vardı, ama avlunun büyük bir kısmı çıplak ve dümdüzdü, tıpkı havı dökülmüş eski bir şapka gibi duruyordu; beyazlar için kocaman iki katlı bir ahşap ev yapılmıştı – baltayla düzeltilmiş kütüklerden yapılma duvarlarındaki boşluklar çamur ya da kerpiçle kapatılmış, bu harç şeritleri vakti zamanında badanalanmıştı da. Yuvarlak kütükten duvarları olan mutfak geniş, üstü açık ama çatısı olan bir geçitle eve bağlanıyordu. Mutfağın arkasında isleme amaçlı gene ahşaptan bir baraka, onun ötesinde de üç tane zenci kulübesi vardı. Arka taraftaki çitlere dayanmış tek başına küçük bir kulübe görünüyordu, hemen yanında bir kül silosu ve sabun yapmak için büyük bir kazan vardı. Mutfak kapısının yanındaki bir masanın üzerinde bir kova su ve bir sukabağı duruyordu. Bir av köpeği oracıkta güneşin altında kıvrılıp uyumuştu; etrafta uyuyan başka köpekler de vardı. Köşede üç büyük ağaç avluyu gölgeliyordu. Üzüm asması çitin bir kısmını kaplamıştı, çitin dışında bir bostan ve karpuz tarlası vardı, ondan sonra pamuk tarlaları başlıyordu, tarlalardan sonra da orman vardı.</p>

  <p>Etrafta dolandım ve kül silosunun oradaki basamaklardan çıkarak avluya girip mutfağa yöneldim. Az biraz ilerlediğimde bir çıkrığın kâh yükselip kâh alçalan vınlamasını duydum; işte o zaman Tanrı canımı alsa da kurtulsam, dedim – insana kendini bu kadar yalnız hissettiren bir ses yoktur.</p>

  <p>Belli bir planım olmadan yola devam ettim, Tanrı’nın vakti gelince doğru sözcükleri bana vereceğine güveniyordum; çünkü kendimi rahat bırakırsam Tanrı’nın hep doğru sözcükleri bana söylettiğini fark etmiştim.</p>

  <p>Yolu yarıladığımda önce bir köpek, sonra başka bir köpek kalkıp üzerime geldi, ben de hemen durup hiç kıpırdamadan beklemeye başladım elbette. Köpeklerin havlaması ortalığı ayağa kaldırdı! On beş saniye kadar sonra bir tekerleğin göbeğine benzemiştim, tekerleğin parmakları da köpeklerden oluşuyordu; yaklaşık on beş köpek çevreme toplanmış, boyunlarını ve burunlarını bana doğru uzatmış havlıyor ya da uluyorlardı; başka köpekler de geliyordu; çitlerin üzerinden atladıklarını, akla gelebilecek her köşeden fırladıklarını görebiliyordum.</p>

  <p>Bir zenci kadın elinde oklavayla mutfaktan fırladı. “Hoşt! Hadi, geri basın! Hadi Çomar! Hop, hoşt!” diye bağırarak önce birine sonra diğerine oklavayı yapıştırdı; köpekler uluyarak uzaklaştılar ve geri kalanları da hemen kaçıştı; bir an sonra yarısı geri geldi, kuyruk sallayarak çevremde dönmeye başladılar ve benimle arkadaşlık etmeye çalıştılar. Köpekten insana zarar gelmez ne de olsa.</p>

  <p>Zenci kadının arkasından küçük bir zenci kız ve iki zenci oğlan daha çıktı; çocukların üzerinde birer keten mintandan başka bir şey yoktu ve hepsi annelerinin elbisesinin eteklerine tutunmuş, arkasına saklana saklana bana kaçamak ve mahcup bakışlar atıyorlardı; çocuklar hep böyledir zaten. Evden bir de kırk beş ya da elli yaşlarında başı açık beyaz bir kadın çıktı; çıkrık değneği hâlâ elindeydi; arkasından da beyaz çocuklar çıktı, onlar da aynen zenci çocuklar gibi davranıyorlardı. Kadının ağzı kulaklarına varıyordu, gülümsemekten yere yıkılacak gibiydi adeta:</p>

  <p>“Nihayet geldin!.. Sensin değil mi?”</p>

  <p>Daha düşünmeye vakit bulamadan ağzımdan “Evet, bayan,” sözleri çıkmıştı bile.</p>

  <p>Kadın beni yakaladığı gibi kollarının arasına aldı; sonra iki elimi birden tutup sallamaya başladı; gözlerinden süzülen yaşlar yanaklarından akıyordu; sarılmaya ve elimi sıkmaya bir türlü doyamıyor gibiydi. “Annene zannettiğim kadar benzemiyormuşsun, ama hiç önemli değil, seni gördüğüme çok sevindim!” dedi. “Ah canım benim, yerim o yanaklarını senin! Çocuklar kuzeniniz Tom geldi!.. Ona hoş geldin deyin bakalım.”</p>

  <p>Ama ufaklıklar iyice annelerinin arkasına saklandılar, parmaklarını ağızlarına sokarak beni seyrediyorlardı. Kadın içeri seslendi:</p>

  <p>“Lize, çabuk ona sıcak bir kahvaltı hazırla… Yoksa vapurda kahvaltı etmiş miydin?”</p>

  <p>Vapurda kahvaltı ettiğimi söyledim. Bunun üzerine elimden tutup beni eve doğru sürükledi, çocuklar da peşimizden geliyordu. Eve vardığımızda beni hasır bir sandalyeye oturttu, kendisi de tam karşımdaki minik bir tabureye yerleşti, ellerimi avuçlarının içine alarak yine konuşmaya başladı:</p>

  <p>“Şimdi sana şöyle <em>doya doya</em> bir bakayım; Yüce Tanrım, uzun yıllardır seni görmeyi o kadar çok istiyordum ki, nihayet buluşabildik! Seni birkaç gün önce bekliyorduk. Niye bu kadar geciktin?.. Vapur karaya mı oturdu?”</p>

  <p>“Evet, bayan…”</p>

  <p>“Bana bayan deme, Sally Teyze de. Nerede karaya oturdu?”</p>

  <p>Aniden ne diyeceğimi bilemedim, çünkü vapurun nehir yukarı mı, yoksa nehir aşağı mı geldiğini bilmiyordum. Ama en iyisi içgüdülerime güvenmekti; içgüdülerime göre vapur aşağıdan, Orleans taraflarından geliyordu. Ama bu bilginin bana bir faydası yoktu, çünkü oradan buraya gelirken vapurun nerelerde karaya oturabileceğini bilmiyordum. O yüzden ya bir kumluk adı uyduracaktım ya da nerede karaya oturduğumuzu unuttuğumu söyleyecektim… Sonra aklıma başka bir şey geliverdi:</p>

  <p>“Geç kalmamızın sebebi karaya oturmamız değildi. Silindir kapaklarından biri patladı.”</p>

  <p>“Aman ya Rabbim! Kimseye bir şey oldu mu?”</p>

  <p>“Hayır, bayan. Sadece bir zenci öldü.”</p>

  <p>“Neyse, şansınız varmış; çünkü bazen insanlar da zarar görüyor. İki yıl önce Noel zamanı Silas Enişten eski Lally Rook’la New Orleans’tan gelirken vapurun silindir kapağı patlamış ve bir adam sakat kalmış. Sanırım sonradan ölmüş. Adam Babtistmiş. Silas Enişten o aileyi iyi tanıyan Baton Rouge’lu bir aileyi tanıyordu. Evet, şimdi hatırladım, adam <em>ölmüştü</em>. Kangren olmuş, bir azasını kesmek zorunda kalmışlar. Ama yine de kurtulamamış. Tabii ya, kangren olmuştu… şimdi hatırladım. Adam mosmor olmuş ve kıyamet günü Tanrı’nın izniyle dirilme umuduyla ölmüş. Dediklerine göre çok acayip bir görüntüsü varmış. Enişten her gün seni getirmek için kasabaya çıkıyordu. Yine bir saat kadar önce kasabaya kadar gitti; birazdan buraya gelir. Ona yolda rastlamışsındır herhalde… Yaşlıca bir adam…”</p>

  <p>“Hayır, kimseyi görmedim, Sally Teyze. Vapur gün ışırken geldi, ben de eşyalarımı rıhtımdaki bir gemiye bırakıp biraz kasabada, biraz da kırlarda dolaştım; vakit geçireyim de buraya çok erken gelmeyeyim demiştim; o yüzden arka taraftan geldim.”</p>

  <p>“Eşyalarını kime bırakmıştın?”</p>

  <p>“Kimseye.”</p>

  <p>“Ama çalarlar, yeğenim!”</p>

  <p>“Hayır sakladığım yerde kimse bulamaz,” dedim.</p>

  <p>“Peki sabah kahvaltısını vapurda nasıl o kadar erken ettin?”</p>

  <p>Köşeye sıkıştığımı hissettim, ama hemen cevap verdim:</p>

  <p>“Kaptan beni ortalıkta dolanırken gördü ve karaya çıkmadan önce bir şeyler yememi söyledi; beni kaptan köşkünde zabitlerin yemek yediği yere götürdü ve istediğim her şeyi yedim.”</p>

  <p>O kadar diken üstündeydim ki söylenenleri doğru düzgün anlayamıyordum. Aklım hep çocuklardaydı; onları bir köşeye çekip biraz sıkıştırmak ve kim olduğumu öğrenmek istiyordum. Ama bir türlü fırsat bulamıyordum. Bayan Phelps hiç durmadan konuşmaya devam ediyordu. Çok geçmeden tepeden tırnağa ürperdim, çünkü şöyle dedi:</p>

  <p>“Ama ben iki saattir anlatıp duruyorum ve sen ne kardeşin ne de başkası hakkında tek kelime etmedin. Artık ben biraz dinleneyim de sen anlat bakalım; bana <em>her şeyi</em> söyle… Sıhhatleri iyi mi, neler yapıyorlar bana iletmen için sana neler söylediler; aklına gelebilecek her şeyi anlat hadi.”</p>

  <p>Bu sefer şapa oturmuştum işte – hem de tam oturmuştum. O ana kadar Tanrı yardımcım olmuştu, ama bundan sonra kaçacak bir köşe kalmamıştı. Artık daha fazla numara yapmanın bir anlamı yoktu… Havlu atma vakti gelmişti. İşte doğruyu söyleme riskini göze almam gereken başka bir durum daha, dedim kendi kendime. Tam ağzımı açıyordum ki kadın beni tuttuğu gibi yatağın arka tarafına iteledi.</p>

  <p>“İşte enişten geliyor! Oraya saklan hemen… hah, tamam; artık kimse seni göremez. Sakın burada olduğunu belli etme. Eniştene sıkı bir şaka yapacağız şimdi. Çocuklar sakın ağzınızdan bir şey kaçırmayın.”</p>

  <p>Artık çıkar yolum kalmamıştı. Ama o anda endişe etmenin bir anlamı yoktu, olduğum yerde kıpırdamadan durmak dışında bir şey yapamazdım zaten, sonra da yıldırım düştüğünde ayakta kalmaya gayret edecektim:</p>

  <p>İçeri giren yaşlı beyi bir anlığına gördüm, sonra yüzü yatağın üst tarafında kaldı. Bayan Phelps heyecanla ona doğru sıçradı:</p>

  <p>“Geldi mi?”</p>

  <p>“Hayır,” dedi kocası.</p>

  <p>“Vah vah!” dedi kadın, “Acaba başına bir şey mi geldi?”</p>

  <p>“Bilmiyorum ki,” dedi yaşlı bey; “açıkçası çok endişeleniyorum.”</p>

  <p>“Endişeleniyor musun!” dedi karısı, “Ben keçileri kaçıracağım neredeyse! Gelmiş olması <em>gerekirdi</em>, belki onu görmemişsindir. <em>Eminim</em> görmemişsindir… içimden bir ses öyle diyor.”</p>

  <p>“Onu görmeden yoldan geçmeme <em>imkân yok</em>, Sally… <em>sen</em> de gayet iyi biliyorsun.”</p>

  <p>“Hey ya Rabbim, ablam ne diyecek bu işe? Gelmiş olmalıydı! Kesin gözden kaçırmışsındır.”</p>

  <p>“Zaten içim içimi yiyor, beni daha fazla sıkıştırma. Ne yapabileceğimi gerçekten bilmiyorum. Artık sabrımın sonuna geldim ve sabahtan beri hop oturup hop kalkıyorum. Ama gelmiş olmasına imkân yok, çünkü gelip de beni gözden <em>kaçıramazdı.</em> Sally, bu çok korkunç… hem de çok… kesin vapura bir şeyler oldu!”</p>

  <p>“Silas! Şuraya baksana! Yolun yukarısından biri mi geliyor ne?”</p>

  <p>Adam hemen yatağın başındaki pencereye fırladı ve Bayan Phelps de böylece aradığı fırsatı bulabildi. Hemen yatağın ayağına doğru uzandı ve beni dışarı çekti; adam geri döndüğünde Bayan Phelps otuz iki dişi meydanda sırıtıyordu ve ben de yanında uysalca ve ter içinde dikiliyordum. Yaşlı adam dik dik baktı:</p>

  <p>“Bu da kim böyle?”</p>

  <p>“Sence kim?”</p>

  <p>“Hiçbir fikrim yok. Kimmiş?”</p>

  <p>“Tom <em>Sawyer’ın</em> ta kendisi!”</p>

  <p>Tanrım, dizlerimin bağı çözülüverdi, neredeyse yere düşecektim. Ama daha kendimi toparlayamadan yaşlı adam bana sarıldı ve elimi sıktı; o bir yandan elimi sallarken, diğer yandan kadın da çevremizde zıplayarak hem gülüyor hem ağlıyordu; ardından ikisi birden Sid, Mary ve kabilenin geri kalanları hakkında beni soru yağmuruna tuttular.</p>

  <p>Onlar çok mutluydu, ama ben sevinçten yerimde duramıyordum; çünkü yeniden doğmuş gibiydim, kim olduğumu öğrenmekten çok memnundum. İki saat boyunca sorularına devam ettiler; en sonunda çenem artık konuşamayacak kadar yoruldu; onlara ailem hakkında –yani Sawyer ailesi hakkında– öyle çok şey anlatmıştım ki en az altı Sawyer ailesine yeterdi. Ayrıca White Nehri’nin ağzında silindir kapağının nasıl patladığını ve üç gün boyunca tamiratla uğraştıklarını da anlattım. Burada da sorun çıkmadı, hatta gayet inandırıcıydı; çünkü silindir kapağını tamir etmenin üç gün sürüp sürmeyeceği hakkında hiçbir fikirleri yoktu. Bir civata kopmuş desem de aynı düzeyde inanırlardı herhalde.</p>

  <p>Artık kendimi bir yandan çok rahat hissederken, diğer yandan hiç de rahat hissetmiyordum. Tom Sawyer olmak çok kolay ve rahattı; hatta nehrin oradan bir vapurun sesini duyuncaya kadar bu kolaylık ve rahatlık sürdü – ama sonra kendi kendime dedim ki, ya Tom Sawyer o vapurdaysa? Ya aniden ortaya çıkar ve ben daha ona susması için göz kırpamadan adımı söyleyiverirse?</p>

  <p>Buna izin <em>veremezdim – o</em> zaman tüm planlarım bozulurdu. Yoldan yukarı gitmeli ve onu karşılamalıydım. Bu yüzden teyzemlere kasabaya gidip eşyalarımı alacağımı söyledim. Büyük bey benimle birlikte gelecekti, ama kabul etmedim, atı tek başıma sürebilirdim, zahmet etmesine hiç gerek yoktu.</p>
</body>
</html>