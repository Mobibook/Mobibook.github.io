<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Sonuncu Bölüm</h1>

  <p>Tom’u ilk tenhada yakaladığımda, kaçış sırasında aklında nasıl bir fikir olduğunu sordum. Kaçış sorunsuz geçseydi ve zaten özgür olan bir köleyi serbest bırakmayı başarsaydık ne yapmayı düşünüyordu. Bunun üzerine, en baştan beri kafasında olan planı bana anlattı: Jim’i kurtarabilseydik onunla birlikte salın üstünde nehir aşağı gidecektik, nehrin ağzına varıncaya kadar bir sürü macera yaşayacaktık, ondan sonra Jim’e özgür olduğunu söyleyecek, bir vapurla eve kadar konforlu bir yolculuk yaptıracaktık, kaybettiği zaman için ona para verecektik, önceden köydeki bütün zencilere haber salacaktık, Jim’i bir bando ve meşaleli geçit töreniyle köye götüreceklerdi; böylece Jim kahraman olacaktı, biz de öyle. Ama olayların şimdi geldiği nokta da bir o kadar iyiydi.</p>

  <p>Jim’i derhal zincirlerinden kurtarmıştık, sonra da Polly Teyze, Silas Enişte ve Sally Teyze doktorun Tom’u tedavisine ne kadar yardımcı olduğunu öğrenmiş, onu baş tacı yapmış, her isteğini yerine getirmiş, önünden kuşsütünü eksik etmemiş, üstelik yapacak hiçbir iş vermemişlerdi. Onu Tom’un odasına getirip bol bol muhabbet etmiştik, Tom büyük bir sabırla bizim hatırımıza mahkûmluk ettiği, üstelik çok da başarılı olduğu için Jim’e kırk dolar verdi. Jim sevincinden kafayı üşütecekti neredeyse:</p>

  <p>“Hah, işte, Huck, ben sana ne dediydim? Jackson Adası’nda sana ne dediydim? Benim göğsüm kıllı <em>dediydim</em>, peki neyin işağetiydi bu? Sana <em>anlatmıştım</em> biğ zamanlağ zengin olduğumu, ileğide yine zengin olacağım demiştim. Ve geğçekleşti! Hey yavğum be! Alamete güveniğim ben, alametin doğğuluğundan şaşmam. Şu an buğada duğduğumu nasıl biliyoğsam, işte öyle biliyoğdum mukakkak tekğağ zengin olacağımı!”</p>

  <p>Ondan sonra Tom lafa başladı, uzun uzun konuştuktan sonra, “Haydi birkaç gece içinde üçümüz birden buradan tüyelim, kılık değiştirip Kızılderili Bölgesi’nde birkaç hafta müthiş maceralar yaşayalım,” dedi. Ben de, “Tamam, bana göre hava hoş,” dedim. Ama kılık kıyafet alacak param yoktu, üstelik eve döndüğüm zaman da param olmayacaktı; çünkü babam büyük ihtimalle çoktan köye dönmüş, Yargıç Thatcher’dan bütün parayı alıp içkiye yatırmıştı.</p>

  <p>“Hiç de öyle değil,” dedi Tom. “Bütün paran orada… Altı bin dolar, hatta daha fazlası. Baban da seni aramaya çıktığından beri bir daha görünmedi. Daha doğrusu ben buraya doğru yola çıktığımda ortada yoktu.”</p>

  <p>Jim biraz kederli lafa karıştı:</p>

  <p>“Baban biğ daha hiç gelmeyecek, Huck.”</p>

  <p>“Neden, Jim?”</p>

  <p>“Nedenini boş veğ, Huck, ama biğ daha geği gelmeyecek, ben biliyoğum.”</p>

  <p>Ama bu içime sinmemişti, onu iyice sıkıştırınca anlattı:</p>

  <p>“Nehiğ aşağı giden o evi hatığlamıyoğ musun? Hani taşkın zamanı. Evin içinde biğ adam vağdı, ama yüzü göğünmüyoğdu; sonğa ben içeği giğmiş, adamın yüzünü göğmüş, ama senin içeği giğmene izin veğmemiştim. İşte o yüzden, istediğin zaman gidip pağanı alabiliğsin, çünkü o adam babandı.”</p>

  <p>Tom artık gayet iyi, kurşunu da bir cep saati kabına koyup boynuna taktı. Zırt pırt saat niyetine ona bakıyor.</p>

  <p>İşte böyleyken böyle, artık yazacak başka bir şey kalmadı, ben de buna çok memnunum. Bu kitabı yazmanın bu kadar zor olduğunu bilseydim hayatta başlamazdım, bir daha da böyle bir işe girişirsem ne olayım. Ama galiba artık Kızılderili Bölgesi’ne doğru ufaktan tüymemin vakti geldi, çünkü Sally Teyze beni evlat edinmeyi, sonra da adam etmeyi düşünüyor; artık o kadarına dayanamam. Daha önce denemiştim ben bunu.</p>

  <div class="block">

    <p>SON</p>

    <p class="extract"><em>Saygılarımı sunarım, Huck Finn</em></p>

  </div>
</body>
</html>