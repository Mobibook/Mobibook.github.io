<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Yirmi Dördüncü Bölüm</h1>

  <p>Ertesi gün karanlık basmadan önce nehrin ortalarındaki kavaklarla kaplı bir adacığa yanaştık; nehrin her iki yakasında birer kasaba vardı ve dük ile kral kasabalarda neler yapacaklarını planlamaya koyuldular. Bu arada Jim lafa karışıp işlerinin birkaç saatten fazla sürmeyeceğini umduğunu söyledi, çünkü barınağın içinde iple bağlanmış halde yatmak hem çok zor hem de yorucuydu. Saldan ayrıldığımızda onu bağlamak zorunda kalıyorduk, çünkü birileri onu serbest halde görürse yakalanmış bir kaçak zenci olduğuna hayatta kimseyi inandıramazdık. Dük de onu bütün gün bağlı tutmanın hakikaten zor olduğunu kabul etti ve başka bir çare arayacağını söyledi.</p>

  <p>Bizim dük olağanüstü zeki bir adamdı, çok geçmeden işin yolunu buldu. Jim’e Kral Lear kostümünü giydirdi – bu kostüm perde kumaşından uzun bir cüppeden, beyaz at kılından bir peruk ve favorilerden oluşuyordu; sonra tiyatro boyalarını alıp Jim’in yüzünü, ellerini, kulaklarını ve boynunu tümden donuk bir mavi renge boyadı; bu haliyle Jim dokuz gün önce boğulmuş birine benziyordu. Doğrusu hiç bu kadar korkunç bir manzara görmemiştim. Dük bir tahta parçasından da tabela hazırlayıp üstüne şöyle yazdı:</p>

  <p><em>Deli Arap – ama kafası yerindeyken zararsızdır.</em></p>

  <p>Tabelayı bir çıtaya çaktı ve çıtayı da barınağın bir-iki metre önüne dikti. Jim memnun olmuştu. Günde birkaç yıl bağlı yatmaktan ve her duyduğu seste tir tir titremektense böyle görünmenin daha iyi olduğunu söyledi. Dük ona gayet serbest ve rahat davranmasını, salın oraya birileri gelirse de tek yapması gerekenin barınaktan çıkıp biraz çılgınca şeyler yapmak, vahşi hayvan gibi bir-iki kez ulumak olduğunu söyledi. Büyük ihtimalle hemen oradan tüyer ve onu rahat bırakırlardı. Bu fikri gayet makul görünüyordu, ama ortalama insanı düşünürseniz, herhalde ulumasını bekleyecek kadar orada durmazdı. Zira Jim sadece ölmüş gibi görünmekle kalmıyordu, çok daha korkutucu bir hali vardı.</p>

  <p>Bizim dolandırıcılar yine Curcuna numarasını denemek istediler, çünkü bu işte çok para vardı, ama yeterince güvenli bulmadılar; belki de haberler yukarı kasabadan buraya ulaşmıştı bile. Akıllarına buraya tam anlamıyla uygun bir plan gelmedi; nihayet dük biraz uzanıp bir-iki saatliğine düşüneceğini ve bu Arkansas kasabasına tıpatıp uyacak bir şeyler bulmaya çalışacağını söyledi. Kral da karşıdaki kasabaya şöyle bir uğramaya karar verdi. Herhangi bir planı yoktu, ama Yaradan’ın onu kazançlı bir işe yönelteceğine inanıyordu… Yaradan derken şeytandan bahsediyordu herhalde. Son durağımızda hepimiz bir dükkândan üst baş almıştık; kral yeni giysilerini giydi ve bana da benimkileri giymemi söyledi. Dediğini hemen yaptım elbette. Baştan aşağı siyah giyinen kral çok kerli ferli bir adam olmuştu. Kıyafetin insanı bu kadar değiştirebileceğini asla tahmin edemezdim. Önceden adi herifin teki olduğu bin metreden anlaşılıyordu, ama şimdi yeni beyaz şapkasını çıkarıp hafifçe eğilerek selam verdiğinde ve gülümsediğinde o kadar mühim, iyi yürekli ve dindar birine benziyordu ki Nuh’un gemisinden yeni indiğini ya da yaşlı Levitikus’un ta kendisi olduğunu sanabilirdiniz. Jim kanoyu hazırladı, ben de kürekleri ayarladım. Kasabanın üç mil kadar yukarısında demirlemiş büyük bir buharlı gemi vardı – birkaç saattir orada yük alıyordu.</p>

  <p>“Şu kıyafetime bakarsak,” dedi kral, “St. Louis ya da Cincinnati gibi büyük bir yerden gelmiş olmam en iyisi herhalde. Buharlı gemiye gidelim, Huckleberry; kasabaya o gemiyle geçeceğiz.”</p>

  <p>Bu emri ikiletmeye hiç niyetim yoktu; küreğe asıldım ve buharlıya doğru ilerledik. Kasabanın yarım mil kadar yukarısında sahile vardım, sonra da nispeten durgun sularda kayalık sahilden yukarı çıktım. Çok geçmeden, bir kütüğün üzerine oturmuş terini silen sevimli ve masum görünüşlü bir adama rastladık, zira hava çok sıcaktı; yanında birkaç tane de büyük çanta vardı.</p>

  <p>“Kanonun burnunu içeri sok,” dedi kral. Dediğini yaptım. “Nereye gidiyorsun, delikanlı?”</p>

  <p>“Buharlıya bineceğim. Orleans’a gidiyorum.”</p>

  <p>“Atla bakalım,” dedi kral. “Dur bir saniye, uşağım çantalarını almana yardım etsin. Karaya çıkıp beyefendiye yardım et Adolphus.” Bunu bana söylemişti.</p>

  <p>Dediğini yaptım, sonra üçümüz birden yola devam ettik. Delikanlı minnettar olmuştu; bu kadar eşyayı bu havada taşımanın berbat bir iş olduğunu söyledi. Krala nereye gittiğini sordu ve kral da nehrin aşağısından geldiğini ve o sabah diğer kasabada karaya çıktığını söyledi, birkaç mil daha yukarıdaki bir çiftlikte eski bir dostunu görmeye gidiyordu.</p>

  <p>“Sizi ilk gördüğümde,” dedi delikanlı, “kendi kendime dedim ki, ‘Bu kesinlikle Bay Wilks, demek ki buraya neredeyse yetişecekti.’ Ama sonra tekrar düşündüm, ‘Hayır, Bay Wilks olamaz, çünkü nehir yukarı geliyor.’ Siz Bay Wilks değilsiniz, öyle değil mi?”</p>

  <p>“Hayır, benim adım Blodgett –Elexander Blodgett– Rahip Elexander Blodgett, desem daha doğru olur, zira Tanrı’nın mütevazı hizmetkârlarından biriyim. Ama yine de Bay Wilks’in zamanında gelememesine üzüldüm, keşke yetişebilseydi ama… Neyi kaçırdı acaba?”</p>

  <p>“Malını mülkünü elinden kaçırmadı elbette, çünkü onları tastamam alacak; ama kardeşi Peter’ı ölmeden önce son bir kez göremedi… Bunu belki de umursamıyorduç kimse tam olarak bilemez… Ama kardeşi ölmeden önce onu görebilmek için her şeyini verirdi; üç hafta boyunca kardeşlerinden başka hiçbir şeyden bahsetmedi; onları çocukluğundan beri görmemiş… Hatta kardeşi William’i hiç görmemiş… William sağır ve dilsizmiş… O da otuz ya da en fazla otuz beş yaşlarında olsa gerek. Buraya gelenler sadece Peter ve George’muş; George evli olandı; geçen sene hem kendisi hem de karısı vefat etti. Artık geride sadece Harvey ve William kaldı, ama dediğim gibi onlar da vaktinde gelemedi.”</p>

  <p>“Onlara haber gönderildi mi?”</p>

  <p>“Tabii ki, bir-iki ay önce haber gönderildi, yani Peter ilk yatağa düştüğünde; çünkü Peter bu sefer bir daha hiç ayağa kalkamayacağını hissettiğini söylemişti. Doğrusu pek yaşlıydı, George’un kızları da ona iyi bakamayacak kadar küçüktü, bir tek kızıl saçlı Mary Jane hariç; bu yüzden George ile karısı ölünce Peter çok yalnız kalmıştı ve daha fazla yaşamak ister gibi bir hali yoktu. Harvey’yi –ayrıca William’i da– görmeyi çok ama çok istiyordu, çünkü vasiyet işlerinden hoşlaşmayan bir adamdı. Harvey için bir mektup bırakmış ve paranın nereye saklanmış olduğunu, mülklerin George’un kızları arasında nasıl paylaştırılmasını istediğini –çünkü George geride hiçbir şey bırakmamıştı– oraya yazmış. Ona yaptırabildikleri tek şey bu mektubu kaleme aldırmak olmuş.”</p>

  <p>“Sence Harvey neden gelmedi acaba? Nerede yaşıyor?”</p>

  <p>“İngiltere, Sheffield’de yaşıyor… Orada papazlık yapıyor… Bu ülkeye daha önce hiç gelmemiş. Yeterince vakti yoktu… Hatta mektubu hiç almamış olması bile mümkün.”</p>

  <p>“Çok kötü, kardeşlerini göremeden göçüp gitmesi ne kadar acı, zavallı adam. Sen Orleans’a gidiyorsun, değil mi?”</p>

  <p>“Evet, ama oraya gitmek daha işin başlangıcı. Önümüzdeki çarşamba amcamın yaşadığı Rio de Janeiro’ya gitmemiz gerekiyor.”</p>

  <p>“Çok uzun bir yol. Ama çok keyiflidir; keşke ben de gelebilseydim. Mary Jane en büyükleri mi? Kaç yaşındaydı?”</p>

  <p>“Mary Jane on dokuz yaşında, Susan on beş ve Joanna da on dört vardır – kendini hayır işlemeye veren ve tavşan dudaklı olanın adı Joanna’dır.”</p>

  <p>“Zavallıcıklar! Bu acımasız dünyada yapayalnız kalmışlar.”</p>

  <p>“Durumları daha kötü olabilirdi. Yaşlı Peter’ın dostları vardı ve geride kalanlara bir şey olmasına izin vermezler. Babtist vaiz Hobson, papaz yardımcısı Lot Hovey, Ben Rucker; Abner Shackleford ve avukat Levi Bell; Doktor Robinson ve hepsinin eşleri, dul bayan Bartley ve… o kadar çok var ki; gerçi Peter’a en yakın olanlar bunlardı; memlekete de bunlar hakkında yazardı zaman zaman; böylece Harvey buraya geldiğinde kimin dostu olduğunu bilecekti.”</p>

  <p>Neyse, yaşlı adam delikanlının bildiği her şeyi öğreninceye kadar sorular sormaya devam etti. O kasabadaki herkes ve her şey hakkında bir şeyler sormuştur; Wilks’ler hakkında her şeyi öğrendi; sepicilik yapan Peter’ın işi hakkındaki her şeyi öğrendi; marangoz olan George’un işine dair her şeyi öğrendi; muhalif bir papaz olan Harvey hakkındakileri de öğrendi; bu böyle devam edip gitti. Nihayet delikanlıya sordu:</p>

  <p>“Buharlı gemiye binmek için niçin bu kadar yukarıya yürüdün?”</p>

  <p>“Çünkü büyük bir Orleans gemisi gelecek, korkarım burada durmayabilir. Yükü çoksa bir an bile tereddüt etmeden basıp gider. Cincinnati gemisi olsa dururdu, ama bu St Louis gemisi.”</p>

  <p>“Peter Wilks’in hali vakti yerinde miydi?”</p>

  <p>“Evet, hem de nasıl. Evleri ve toprağı vardı, ayrıca bir yerlere üç-dört bin dolar nakit sakladığı da söyleniyor.”</p>

  <p>“Ne zaman öldü demiştin?”</p>

  <p>“Söylememiştim, ama dün gece öldü.”</p>

  <p>“Cenazesi yarındır herhalde, değil mi?”</p>

  <p>“Evet, öğlen gibi yapılır.”</p>

  <p>“Ne kadar üzücü; ama günün birinde hepimizin sırası gelecek. O yüzden tek yapabileceğimiz şey hazır olmak; o zaman içimiz rahat gidebiliriz.”</p>

  <p>“Evet, efendim, en iyisi bu. Annem de hep öyle derdi.”</p>

  <p>Gemiyi yakaladığımızda yükünü neredeyse bitirmişti ve yola çıkmak üzereydi. Kral güverteye çıkmakla ilgili hiçbir şey söylemedi, bu yüzden ben de binemedim. Gemi gittikten sonra bana bir mil yukarıda ıssız bir yere kadar kürek çektirdi, sonra da karaya çıktı.</p>

  <p>“Şimdi derhal sala geri git ve dükü buraya getiç” dedi. “Yeni kilim-torbaları da getirsin. Karşı kasabaya gitmişse, sen de peşinden gidip onu bul. Her şeyi bırakıp gelmesini söyle. Haydi küreğine kuvvet.”</p>

  <p>Niyetinin ne olduğunu anlamıştım, ama hiçbir şey söylemedim elbette. Dükle birlikte geri geldiğimde kanoyu sakladık, sonra bir kütüğün üstüne oturdular ve kral ona her şeyi aynı delikanlının söylediği gibi anlattı – tek bir kelimesini bile atlamadı. Ayrıca anlatırken bir İngiliz gibi konuşmaya çalışıyordu; taklidi de gayet iyi becerdi, en azından onun gibi tembel biri için. Nasıl yaptığını yazarak anlatmam mümkün değil, o yüzden hiç denemeyeceğim; ama gerçekten iyi becermişti.</p>

  <p>“Sağır dilsizi oynamakta nasılsın, Bridgewater?” dedi.</p>

  <p>Dük, bu işi bana bırakabilirsin, dedi; tiyatro sahnesinde sağır dilsiz rolü yapmıştı. Bunun üzerine buharlı gemi beklemeye başladılar.</p>

  <p>İkindiye doğru birkaç küçük gemi gelip geçti, ama ırmağın yeterince yukarısından değillerdi. Nihayet büyük bir tane göründü ve dük ile kral ona el salladılar. Gemiden bir filika gönderildi ve güverteye çıktık, gemi Cincinnati’dendi; sadece dört-beş mil gitmek istediğimizi öğrenince deliye döndüler; küfürler ettiler ve bizi indirmeyeceklerini söylediler. Ama kral hiç istifini bozmadan şöyle dedi:</p>

  <p>“Beyefendiler filikayla alınıp filikayla bırakılmak için mil başına bir dolar öderlerse buharlı gemiler onları taşıyabilir; öyle değil mi?”</p>

  <p>Bunun üzerine yumuşadılar ve sorun kalmadığını söylediler, kasabaya ulaştığımızda ise bizi filikayla karaya çıkardılar. Filikanın geldiğini görünce iki düzine kadar adam kıyıya geldi.</p>

  <p>Kral onlara, “Siz beyler bana Bay Peter Wilks’in nerede yaşadığını söyleyebilir misiniz?” deyince de önce birbirlerine baktılar; “Ben dememiş miydim?” anlamında başlarını salladılar. Bir tanesi kibarca ve usulca cevap verdi:</p>

  <p>“Üzgünüm efendim, ama sizin için yapabileceğimiz en iyi şey onun dün akşam nerede yaşadığını söylemektir.”</p>

  <p>Bizim ihtiyar köftehor aniden bir darbe almış gibi sarsıldı, adamın üstüne doğru yıkıldı ve çenesini omzuna dayayıp sırtına doğru ağlamaya başladı:</p>

  <p>“Ah ne yazık, ne yazık, zavallı kardeşim… Göçüp gitti ve onu görme fırsatını bulamadık; ah, ne fena, ne fena!”</p>

  <p>Sonra hıçkırıklar arasında arkasını döndü ve elleriyle düke bir sürü aptalca işaret yaptı. Dük de elindeki çantayı düşürdü ve ağlamaya başladı. Bu iki dolandırıcı kadar işinin ehli adamlar gördüysem ne olayım.</p>

  <p>Neyse, adamlar çevrelerinde toplandı ve onları teselli etmek için türlü türlü şeyler söyledi. Yokuş yukarı torbalarını taşıdılar; omuzlarına yaslanıp ağlamalarına izin verdiler krala kardeşinin son dakikaları hakkında her şeyi anlattılar kral da bunların hepsini elleriyle işaret yaparak düke anlattı, ikisi birden ölü sepici için ahlayıp vahladılar gören de bunlar on iki havarinin ardından ağlıyor derdi. Ömrümde bunun gibi bir şey gördüysem zenci olayım. Onlara bakarken ben insanlığımdan utanıyordum.</p>
</body>
</html>