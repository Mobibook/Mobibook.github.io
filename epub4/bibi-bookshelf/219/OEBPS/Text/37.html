<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuz Yedinci Bölüm</h1>

  <p>Her şey ayarlanmıştı. Böylece arka bahçede eski çizmelerin, paçavraların, şişe kırıklarının, işe yaramaz kap kaçağın ve diğer ıvır zıvırın bulunduğu yığının başına geçtik, biraz araştırdıktan sonra eski ve derin bir sahan bulduk, içinde börek pişirmek için deliklerini elimizden geldiğince kapattıktan sonra mahzene götürdük ve ağzına kadar unla doldurduk, ardından kahvaltıya hazırlanırken de iki tane küçük çivi bulduk. Tom bunların mahkûmun adını ve çektiklerini zindan duvarlarına kazıması için uygun olduğunu söyledi, sonra da bir tanesini Sally Teyze’nin bir sandalyeye asılmış önlük cebine koydu, diğerini de o sırada çekmecenin üzerinde gördüğümüz Silas Enişte’nin şapkasının şeridine sıkıştırdık, çünkü çocukların anne ve babalarının bu sabah kaçak zencinin evine gideceğinden bahsettiklerini duymuştuk; ondan sonra kahvaltıya gittik ve Tom kalaylı kaşığı Silas Enişte’nin ceketinin cebine koydu; Sally Teyze henüz gelmediği için biraz da masada bekledik.</p>

  <p>Sally Teyze geldiğinde kıpkırmızıydı, kaşlarını çatmıştı ve duayı güç bela bekledi; sonra bir eliyle kahve doldururken diğerinin parmağındaki yüksükle en yakındaki çocuğun kafasına vurmaya başlayarak şöyle dedi:</p>

  <p>“Yukarıyı aradım, aşağıyı aradım, hiçbir yerde yok, diğer gömleğine <em>ne oldu</em> senin?”</p>

  <p>Kalbimin akciğerimin ve karaciğerimin arasından kayıp düştüğünü hissettim, ardından gelen sert bir mısır ekmeği parçası boğazımdan aşağı inerken yolda bir öksürükle karşılaştı ve ağzımdan fırlayıp masanın karşısındaki çocuklardan birinin gözünde patladı. Çocuk adeta bir savaş narası atarak olta solucanı gibi kıvrıldı, Tom neredeyse kulaklarına kadar morarmıştı. Üstelik bunların hepsi çeyrek dakika kadar bir sürede olmuştu. Kahvaltı masası öyle tehlikeli bir yer haline gelmişti ki o an müzayede olsa kendimi yarı fiyatına satar kurtulurdum. Ama ondan sonra toparlandık – bizi o kadar sarsan şey durumun aniliği olmuştu.</p>

  <p>“Son derece olağandışı ve tuhaf, hiç anlayamıyorum,” dedi Silas Enişte. “Nerede <em>çıkardığımı</em> gayet iyi biliyorum, çünkü…”</p>

  <p>“Çünkü <em>üzerinde</em> sadece bir tane vardı. Şu dediğini kulağın <em>duyuyor</em> mu? Çıkardığını ben de biliyorum, üstelik senin dumanlı hafızandan çok daha sağlam bir kaynağım vap çünkü dün çamaşır ipine asmıştım… Orada olduğunu kendi gözlerimle gördüm. Ama gitmiş işte… bu işin lamı cimi yok, tek yapabileceğimiz şey ben yeni bir tane dikene kadar kırmızı fanilanı giymen. Üstelik iki yıl içinde bu üçüncü olacak; sen gömleksiz kalmayasın diye insan sürekli tetikte bekliyor; o kadar gömleği halletmeyi nasıl becerdiğini bir türlü anlayamıyorum. Hayatının bir döneminde artık gömleklerine sahip çıkmayı <em>öğreneceğini</em> ummaktan başka şey gelmiyor elden.”</p>

  <p>“Biliyorum, Sally, inan elimden geleni yapıyorum. Ama bu tümden benim hatam olmasa gerek, çünkü sen de biliyorsun ki üzerimde olmadıkları zaman onları ne görüyorum ne de onlarla bir işim oluyor; üstelik üzerimde <em>olmadıkları</em> bir anda onları kaybedebileceğimi pek sanmıyorum.”</p>

  <p>“Yapamıyorsan bu senin suçun değil, Silas… yapabilseydin yapardın, herhalde. Üstelik kaybolan tek şey gömlek de değil. Bir kaşık kaybolmuş, hatta başka şeyler de gitmiş. On kaşık vardı ama şimdi sadece dokuz tane var. Dana gömleği indirdi diyelim, ama danalar hayatta kaşık araklamaz, <em>orası</em> kesin.”</p>

  <p>“Başka ne gitmiş, Sally?”</p>

  <p>“Altı <em>mum</em> kayıp… mumlar gitmiş. Bazen fareler alıp götürüyor mumları, galiba bu sefer de öyle oldu; zaten nasıl oluyor da her şeyimizi alıp götürmüyorlar bilemiyorum, hesapta onların deliklerini tıkayacaktın, ama tıkamadın; çok aptal olmasalar saçının içinde yuva yaparlardı, Silas… farkına bile varmazdın; ama bak <em>kaşığı</em> da farelerin üstüne atamazsın, bunu adım gibi <em>biliyorum.”</em></p>

  <p>“Tamam, Sally, benim hatam, kabul ediyorum; dikkatsiz davrandım; ama yarın muhakkak o fare deliklerini kapatacağım.”</p>

  <p>“Yok canım, hiç acele etme, seneye yaparsın. Matilda Angelina Araminta <em>Phelps!”</em></p>

  <p>Yüksük kafaya indi ve çocuk boş pençelerini şeker kabından çekmek zorunda kaldı. Tam o sırada zenci kadın geçide daldı:</p>

  <p>“Bağyan, biğ çağşaf eksik.”</p>

  <p><em>“Çarşaf</em> mı eksik! Tanrı aşkına, neler oluyor?”</p>

  <p>“Delikleri hemen bugün tıkayacağım,” dedi Silas Enişte üzüntüyle.</p>

  <p>“Ayol sus!.. <em>Çarşafı</em> fareler mi götürdü sanıyorsun? Çarşaf <em>nereye</em> gitmiştir; Lize?”</p>

  <p>“Tanğı biliğ, hiç habeğim yok, Bayan Sally. Dün çamaşığ ipindeydi, ama ağtık oğada değil.”</p>

  <p>“Dünyanın sonu geldi galiba. Bugüne kadar hayatımda böyle saçmalık görmedim. Bir gömlek, bir çarşaf, bir kaşık ve altı mum…”</p>

  <p>Genç bir hizmetçi kız, “Bayan,” diye seslenerek içeri daldı, “pirinç şamdanlardan biri eksik.”</p>

  <p>“Çabuk buradan kaybol, seni şirret seni, yoksa tencereyi kafana indiririm!”</p>

  <p>Sally Teyze tam anlamıyla deliye dönmüştü. Tüymek için fırsat kollamaya başladım, hava biraz yumuşayıncaya kadar ormanda gezip sonra dönebilirdim. Sally Teyze kontrolü kaybetmiş veryansın ediyordu ve evdeki başka herkes sus pus olmuş önüne bakıyordu; nihayet Silas Enişte elini cebine attı ve biraz aptallaşmış bir suratla kaşığı çıkardı. Sally Teyze ağzı açık, elleri havada donup kaldı; bana sorarsamz o an Kudüs’te filan olmayı dilerdim. Ama onun bu hali uzun sürmedi, çünkü şöyle dedi:</p>

  <p>“İşte <em>tam</em> beklediğim gibi. Demek başından beri cebindeydi, diğer kayıp eşyalar da orada olmasın sakın. Kaşık nasıl girmiş oraya?”</p>

  <p>“Gerçekten bilmiyorum, Sally,” dedi af dilercesine, “yoksa söylerdim, biliyorsun. Kahvaltıdan önce Elçilerin İşleri 17. Bap üzerinde çalışıyordum, nasıl oldu bilmiyorum ama herhalde farkında olmadan İncil diye onu cebime atmışım; öyle olmalı, çünkü İncil cebimde değil, ama gidip bir bakayım, İncil daha önceki yerinde duruyorsa, onu cebime koymadığımdan emin olacağım, o zaman İncil’i koyup yerine kaşığı aldığım ve onu cebime…”</p>

  <p>“Ah, Tamı aşkına! Sus artık! Çıkın dışarı, çocuklar filan hepiniz çıkın, biraz kafam yerine gelinceye kadar da yanıma gelmeyin.”</p>

  <p>Yüksek sesle konuşmayıp içinden söylese bile bunu duyardım işte; ölü bile olsam derhal ayağa kalkıp itaat ederdim. Oturma odasından geçtiğimiz sırada yaşlı adam şapkasını alırken çiviyi yere düşürdü; sadece eğilip çiviyi aldı ve ocak rafının üstüne koydu, hiçbir şey söylemeden çıktı gitti. Tom onun ne yaptığını görmüştü, kaşık meselesini de düşünerek şöyle dedi:</p>

  <p>“Artık <em>onunla</em> bir şeyleri göndermenin anlamı yok, güvenilir değil.” Sonra da devam etti: “Ama kaşık konusunda çok işimize yaradı, hem de farkında bile olmadan; o halde biz de gidip <em>onun</em> haberi olmadan işine yarayacak bir şey yapmalıyız – fare deliklerini tıkayalım.”</p>

  <p>Mahzende gerçekten bir sürü fare deliği vardı; neredeyse bir saat uğraştık, ama sonunda dört dörtlük bir iş yaparak hepsini sıkıca kapattık. Tam işimiz bittiğinde mahzene inen merdivenlerden birinin geldiğini duyduk ve hemen ışığımızı söndürüp saklandık; yaşlı adam bir elinde mum, diğer elinde dolgu malzemeleriyle dalgın dalgın aşağı iniyordu. Bir fare deliğinden diğerine gidip gelerek tüm delikleri ziyaret etti. Sonra elindeki mumun akan yerlerini mıncıklayarak beş dakika kadar orada durup düşündü. Nihayet ağır ağır ve rüyadaymışçasına mırıldanarak merdivenlere yöneldi:</p>

  <p>“Ne zaman yaptığımı hiç hatırlamıyorum. Fareler konusunda benim suçlu olmadığımı kabul eder artık. Ama neyse… En iyisi oluruna bırakmak. Öbür türlüsünün kimseye faydası olmaz zaten.”</p>

  <p>Böyle şeyler söyleyerek merdivenlerden çıktı, peşinden de biz çıktık. Çok sevimli bir ihtiyardı. Hep öyle kaldı.</p>

  <p>Tom kaşık işini ne yapacağımız konusunda çok endişeleniyordu, ama almak zorundaydık. O yüzden oturup düşünmeye koyuldu. Planı kafasında oluşturduktan sonra bana ne yapacağımızı anlattı; ardından gidip Sally Teyze gelinceye kadar kaşık sepetinin civarında bekledik, Tom kaşıkları sayıyor ve saydıklarını bir tarafa ayırıyordu, kaşıklardan birini manşetimden içeri kaydırdım, Tom ona döndü:</p>

  <p>“Sally Teyze, burada <em>hâlâ</em> dokuz kaşık var sadece.”</p>

  <p>“Git de oyun oyna, benim huzurumu kaçırma,” dedi Sally Teyze. “Kaç tane olduğunu biliyorum, ben kendim saydım.”</p>

  <p>“Ama ben hepsini iki kez saydım, Teyze, dokuz taneydi.”</p>

  <p>İyice sabrı taşmış görünüyordu, ama yine de saymaya geldi elbette – kim olsa gelirdi.</p>

  <p>“Lanet olsun, burada <em>sadece</em> dokuz tane var!” dedi. “Niye, hay sizin kaşık gibi… adınız batsın emi, tekrar sayalım en iyisi.”</p>

  <p>Bendekini tekrar kaşıkların arasına bıraktım ve saymayı bitirdiğinde şöyle dedi:</p>

  <p>“Tanrım, sen bana sabır vep şimdi de <em>on</em> tane var!” Aynı anda hem sinirli hem endişeli görünüyordu. Ama Tom araya girdi:</p>

  <p>“Hayır, Teyzecim, on tane olduğunu sanmam.”</p>

  <p>“Seni mankafa, az önce <em>saydığımı</em> görmedin mi?”</p>

  <p>“Biliyorum, ama…”</p>

  <p>“Tamam, <em>bir daha</em> sayalım bari.”</p>

  <p>Bunun üzerine bir tanesini yürüttüm ve saydığında yine dokuz kaşık çıktı. Sally Teyze artık zıvanadan çıkmıştı… tir tir titriyordu ve çılgına dönmüştü. Ama bir daha saydı, bir daha saydı, nihayet öyle bir beyni döndü ki yanlış saymaya başladı. Hesap üç kere doğru çıkıyorsa üç kere yanlış çıkıyordu. Bunun üzerine daha fazla dayanamayıp sepeti tuttuğu gibi fırlattı ve kediyi vurmayı başardı; hemen kaybolup ona biraz rahat vermemizi istedi, akşam yemeğine kadar gelip ona dert çıkarırsak derimizi yüzeceğini söyledi. Böylece o tek kaşığı ele geçirmiştik; bize sefer talimatlarını verdiği sırada kaşığı önlüğünün cebine bırakıverdim; böylece Jim de hem kaşığı hem de çiviyi öğlen olmadan alabildi. Bundan dolayı kendimizden çok hoşnuttuk, üstelik Tom zahmetimizin karşılığını iki katıyla aldığımızı söyledi, çünkü teyzesi canını alsalar bir daha o kaşıkları asla sayamazdı. Kaç kez sayarsa saysın, doğru saydığına inanamazdı. Daha sonra da teyzesinin sonraki üç gün boyunca kendine gelemediğini, birisi ondan bir daha saymasını isterse cinayet işlemeye hazır olduğunu anlattı.</p>

  <p>Bunun üzerine o gece çarşafı çamaşır ipine geri astık ve Sally Teyze’nin dolabından bir çarşaf çaldık; birkaç gün boyunca geri koyup tekrar çalmaya devam ettik; nihayet kaç tane çarşafı olduğunu şaşırdı ve <em>umurunda</em> bile olmadığını, ruhunun geri kalanını bu yüzden yıpratmayacağını ve bir daha çarşafları saymaktansa ölmeyi tercih edeceğini söyledi.</p>

  <p>Artık dananın, farelerin ve sayma karmaşasının yardımıyla gömlek, çarşaf, kaşık ve mumlarla ilgili sorunlarımız hallolmuştu; şamdana gelince, büyük bir patırtı yaratmadı ve zaman içinde nasıl olsa unutulacaktı.</p>

  <p>Ama börek yapmak bela bir işti, o böreği pişirme derdinden asla kurtulamayacak gibiydik. Ormanın içlerinde bir yerde düzenimizi kurup böreği pişirmeye başladık; en sonunda da pişirmeyi becerdik, gayet de güzel oldu, ama bir günden uzun sürdü; üç sahan dolusu un kullanmak zorunda kaldık, ayrıca uğraşırken bir sürü yerimizi yaktık ve gözlerimiz dumandan kavruldu; çünkü asıl ihtiyacımız olan şey böreğin dışıydı ve bir türlü doğru yapamıyorduk, her seferinde üstü içeri çöküyordu. Ama en sonunda doğru yapmayı becerdik, yani nihayet merdiveni de böreğin içinde pişirmeyi akıl ettik. Bunun için ikinci gece Jim’in oraya gittik, çarşafı küçük şeritler halinde yırttık ve birbirine bağladık, bir adamı asmaya yetecek kadar gayet güzel bir ip yaptığımızda daha sabaha çok vardı. Ama ipi hazırlamak dokuz ay sürmüş gibi yaptık.</p>

  <p>Öğlenden önce ipi alıp ormana gittik, ama böreğin içine sığdıramadık. Koca bir çarşaftan yaptığımız için istersek kırk böreğe sığdırabileceğimiz kadar ipimiz vardı; üstelik çorba, sosis ya da tercih edeceğimiz başka yemekler için de bol bol artıyordu. Bu ip koca bir akşam yemeğine yeterdi.</p>

  <p>Ama o kadarına ihtiyacımız yoktu. Bize sadece böreğe girebilecek kadar ip lazımdı, o yüzden geri kalanını attık. Metalin eriyeceğinden korkarak böreği o bulduğumuz sahanda yapmadık; onun yerine Silas Enişte’nin güzel pirinç yatak ısıtıcısını kullandık. Bu ısıtıcıya çok değer veriyordu, çünkü atalarına ait olan bu uzun tahta saplı yatak ısıtıcısı Fatih William ile birlikte Mayflower gemisiyle ya da ilk gelen gemilerden biriyle gelmişti, tavan arasında bir sürü eski kap kaçak ve diğer değerli şeyle birlikte duruyordu; hepsinin de değeri para etmelerinden değil, yadigâr olmalarından kaynaklanıyordu elbette; işte bu yatak ısıtıcısını yürüttük ve ormana götürdük, ama ilk böreklerde başarısız olduk, çünkü işi nasıl yapacağımızı tam bilmiyorduk, ama son seferinde güzelce kabardı. Doğru pişirmek için ilkönce dibine hamuru yaydığımız ısıtıcıyı kömürlerin üzerine oturttuktan sonra da ip merdiveni hamurun üstüne koymuştuk. En üste bir hamur tabakası daha yayıp kapağı kapattıktan sonra üstüne de köz parçaları koymuştuk; uzun sap sayesinde bir buçuk metre kadar uzakta sıcaktan etkilenmeden gayet rahat tavayı tuttuk ve on beş dakika sonra bakınca iştah açan bir böreğimiz oldu. Ama böreği yemeye kalkan kişinin birkaç kutu kürdana ihtiyacı olacaktı. Zira böreğin içindeki ip merdiveni yutmak zor olmazsa, ben ne dediğimi bilmiyorum demektir. Ayrıca yiyen kişi mide ağrısından kıvranacaktır.</p>

  <p>Cadı böreğini Jim’in tepsisine koyduğumuz sırada Nat bakmadı; böreğin hemen altına da üç tane demir tabak yerleştirmiştik; böylece Jim her şeyi alabildi ve tek başına kaldığı anda böreği açıp içindeki ip merdiveni saman şiltenin içine sakladı, demir tabağın üzerine bazı işaretler kazıyıp pencere deliğinden dışarı attı.</p>
</body>
</html>