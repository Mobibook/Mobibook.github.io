<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Kırk İkinci Bölüm</h1>

  <p>Yaşlı adam kahvaltıdan önce yine kasabaya gitti, ama yine Tom’un izine rastlayamadı; şimdi her ikisi de masanın başına oturmuş, derin düşüncelere dalmışlardı, ağızlarını bıçak açmıyordu ve çok kederli görünüyorlardı; kahveleri soğuyordu, hiçbir şey yemiyorlardı. Biraz sonra yaşlı adam şöyle dedi:</p>

  <p>“Sana mektubu verdim mi?”</p>

  <p>“Ne mektubu?”</p>

  <p>“Dün postaneden aldığım mektubu.”</p>

  <p>“Hayıp bana mektup vermedin.”</p>

  <p>“Demek ki unutmuşum.”</p>

  <p>Yaşlı adam ceplerini araştırdı, sonra da kalkıp mektubu koyduğu yeri arandı, nihayet buldu ve ona verdi.</p>

  <p>“Aa, St. Petersburg’dan gelmiş… Ablamdan…”</p>

  <p>Yeni bir yürüyüşe çıksam iyi olacaktı, ama yerimden kıpırdayamadım. Neyse ki Sally Teyze mektubu tam açacakken yere düşürdü ve koşmaya başladı – çünkü bir şey görmüştü. Aynı şeyi ben de gördüm. Tom Sawyer bir döşeğin üzerindeydi; o yaşlı doktor yanındaydı; Jim de basma elbisesiyle elleri bağlı olarak arkalarında duruyordu; ayrıca bir sürü başka insan vardı. Mektubu ilk uygun yere saklayıp dışarı fırladım.</p>

  <p>Sally Teyze ağlayarak Tom’un üzerine kapandı.</p>

  <p>“Ah, gitti, gitti. Bizi bırakıp gitti!”</p>

  <p>Tom başını hafifçe çevirip bir şeyler mırıldandı, anlaşılan aklı pek yerinde değildi, o zaman Sally Teyze kollarını havaya kaldırdı:</p>

  <p>“Yaşıyor; şükürler olsun Tanrım! Bu bana yeter gayrı!” Tom’un yanağına bir öpücük kondurdu ve yatağı hazırlamak için koşar adım eve gitti, bu arada her adımında sağındaki solundaki zencilere ve başka herkese dili döndüğünce hızla emirler yağdırıyordu.</p>

  <p>Jim’e ne yapacaklarını görmek için adamları takip ettim; yaşlı doktor ve Silas Amca da Tom’un peşinden eve girdiler. Adamlar çok saldırgandı ve bazıları Jim’i asmak istiyordu, böylece orada yaşayan diğer zencilere örnek olacaktı, onlar da Jim gibi kaçmaya kalkmayacak, bir sürü belaya yol açmayacak, günler ve geceler boyunca koca bir ailenin korkudan ödünü patlatmayacaklardı. Ama diğerleri asmak istemiyordu; bu bir çare değildi, sonuçta o bizim zencimiz değildi ve sahibi çıkagelip zencinin parasını isteyebilirdi. Bunun üzerine adamlar biraz sakinleşti, çünkü yanlış bir şey yapmak isteyen zencileri asmaya en meraklı olanlar aynı zamanda onun hesabını gördükten sonra parasını ödemeye en az yanaşanlardır daima.</p>

  <p>Yine de Jim’e sayıp sövdüler birkaç kez vurdular, ama Jim gık demedi, beni tanıdığını da hiç belli etmedi, onu aynı kulübeye götürdüler kendi giysilerini giydirip tekrar zincirlediler bu sefer karyola bacağına değil, kütüğe takılı koca bir halkaya bağlamışlardı, ellerini ve ayaklarını da zincirlediler bundan sonra sahibi gelinceye ya da müzayedede satılıncaya kadar ekmek ve sudan başka bir şey verilmeyecekti. Açtığımız deliği kapattılar. Ayrıca her gece kulübenin çevresinde silahlı birkaç çiftçi bekleyecekti, gündüzleri de kapıya bir bekçi köpeği bağlanacaktı; artık işlerini hemen hemen bitirmişler genel veda sövgüleriyle ayrılıyorlardı ki yaşlı doktor gelip içeri bir baktı ve şöyle dedi:</p>

  <p>“Ona lüzumsuz yere kötü davranmayın, çünkü kötü bir zenci değil. Çocuğu bulduğumda kurşunu yardımsız çıkaramayacağımı anladım, ama çocuk da yardım bulmak için yalnız bırakılamayacak kadar kötü durumdaydı; yavaş yavaş durumu kötüye gidiyordu, epeyce zaman geçtikten sonra kendini kaybetti ve artık beni yanına yaklaştırmadı, salını tebeşirlersem beni öldüreceğini söyledi, uzun süre böyle saçma sapan sayıkladıktan sonra ona hiçbir faydamın dokunamayacağını düşündüm; o yüzden, bir şekilde yardım bulmam gerektiğini söyledim; ben bunu söyler söylemez o zenci aniden belirdi ve yardım edeceğini söyledi, üstelik gerçekten de çok iyi yardım etti. Onun kaçak bir zenci olduğunu anlamıştım elbette, ama ne yapacaktım? Üstelik bütün gün ve gece orada beklemek zorundaydım. Başımın belada olduğunu düşünüyordum! Üşütmüş olan birkaç hastam vardı, kasabaya dönüp onları da görmek istiyordum, ama gidemezdim, o zaman zenci kaçardı ve suçlusu ben olurdum; üstelik yakınlardan hiç kayık filan da geçmiyordu. Bu sabah gün ışıyıncaya kadar salın üzerinde kaldım ve söylemeliyim ki hayatımda hastaya bu kadar iyi bakan, bu kadar sadık bir zenci görmedim, bana yardım etmek için özgürlüğünü tehlikeye atmıştı, üstelik kolunu kaldıracak hali yoktu, kısa süre önce çok ağır koşullarda çalıştırıldığını açıkça görebiliyordum. Zencinin bu davranışları çok hoşuma gitti; böyle bir zenci bin dolar eder, beyler… Ayrıca iyi muamele görmeyi de hak eder. İhtiyacım olan her şeyi buldu, çocuğu da evindeymiş gibi rahat ettirdi… Hatta belki daha da rahat ettirdi, ne de olsa etraf çok sakindi; ama işte halim yamandı, her ikisi de başımdaydı; orada bu sabaha kadar beklemek zorunda kaldım; sonra bir kayık yaklaştı ve şans eseri zenci de başı dizlerinin arasına düşmüş dümenin başında oturduğu yerde uyuyordu; kayıktakilere sessizce yaklaşmalarını işaret ettim, zenci daha ne olduğunu anlayamadan onu kıskıvrak yakalayıp elini kolunu bağladılar, hiç sorun çıkmadı. Çocuk da uyuyordu, salı kayığa bağlayıp sessiz sedasız sağlam bir yere kadar çektik; bu arada zenci de başından itibaren hiç patırtı yapmadı, hatta tek söz etmedi. O kötü bir zenci değil, beyler; benim fikrim budur.”</p>

  <p>“Vallahi kulağa hoş geliyor, doktor” dedi birileri.</p>

  <p>Sonra diğerleri de biraz yumuşadı, Jim’e bu iyiliği yaptığı için yaşlı doktora minnettardım, ayrıca onun hakkında yanılmadığım için de çok memnundum; daha başından itibaren, ilk gördüğüm anda onun iyi yürekli bir adam olduğunu düşünmüştüm. Sonra hepsi Jim’in çok iyi davrandığına, bu yüzden de daha iyi muamele görmeyi hak ettiğine karar verdiler, iyiliğinin ödülünü almalıydı. Ona bir daha sövmeyeceklerine tek tek ve içtenlikle yemin ettiler.</p>

  <p>Ardından dışarı çıktılar ve kapıyı üzerine kilitlediler. Zincirlerinden bir kısmını çıkaracaklarını ummuştum, çünkü zincirleri çok ağırdı ya da belki ekmek ve suyun yanında et ve sebze de verirler diyordum, ama akıllarına bile gelmedi. Ben de bu işe karışmamanın en iyisi olduğunu düşündüm, ama doktorun anlattıklarını Sally Teyze’ye aktarmalıydım, tabii hemen önümde yükselen devasa dalgaları aşar aşmaz yapacaktım bunu. Yani açıklamaları yapar yapmaz, çünkü benim ve Sid’in kaçak zenciyi bulmak için o gece kanoyla giderken Sid’in nasıl vurulduğunu anlatmayı niçin unuttuğumu bilmek isteyeceklerdi.</p>

  <p>Ama bol bol vaktim vardı. Sally Teyze bütün gün ve geceyi hasta odasında geçirdi; Silas Enişte’nin de ne zaman çevreye bakındığını fark etsem ortadan kayboluyordum.</p>

  <p>Ertesi sabah Tom’un çok daha iyi olduğunu duydum, Sally Teyze’nin de biraz uyumaya gittiğini söylediler. Çaktırmadan hasta odasına girdim, Tom’u uyanık bulsaydım ailenin tamamına yutturacak bir hikâye uydurabilirdik. Ama uyuyordu, hem de huzurla uyuyordu; yüzü geldiğindeki gibi kızarık değil, solgundu. Ben de oturup onun uyanmasını bekledim. Yarım saat kadar sonra Sally Teyze sessizce içeri daldı, işte beni yine faka bastırmıştı! Sessiz olmamı işaret ederek yanıma oturdu ve fısıldamaya başladı. Artık hepimiz sevinebilirdik, çünkü Tom’un durumu çok iyiydi, ayrıca uzun süredir böyle uyuyordu, gittikçe de daha sıhhatli ve huzurlu görünüyordu, herhalde birazdan kendine gelmiş olarak uyanacaktı.</p>

  <p>Bunun üzerine oturup onu izlemeye başladık, yavaş yavaş kımıldanmaya başladı, ardından gözlerini gayet doğal bir şekilde açtı, şöyle bir etrafına bakındı:</p>

  <p>“Selam! Ama <em>evdeyiml</em> Bu nasıl oldu? Sal nerede?”</p>

  <p>“Gayet iyi durumda,” dedim.</p>

  <p>“Peki ya <em>Jim?</em>”</p>

  <p>“Aynı,” dedim, ama bunu biraz çekingence söylemiştim. Hiç fark etmedi:</p>

  <p>“Çok iyi! Şahane! <em>Artık</em> hepimiz iyi ve güvendeyiz! Teyzeme söyledin mi?”</p>

  <p>Tam evet diyecektim ki Sally Teyze araya girdi:</p>

  <p>“Neyi söyleyecekti, Sid?”</p>

  <p>“Bu büyük işi nasıl başardığımızı?”</p>

  <p>“Hangi büyük işi?”</p>

  <p>“Büyük iş işte. Tek bir şey değil ki, öncelikle kaçak zenciyi nasıl kurtardığımızı… ben ve Tom.”</p>

  <p>“Yüce Rabbim! Kurtarmak mı? Bu çocuk neden söz ediyor! Tanrı aşkına, yine kendini kaybetti!”</p>

  <p><em>“Hayır, kendimi</em> kaybetmedim; ne dediğimi gayet iyi biliyorum. Onu biz <em>kurtardık</em>… ben ve Tom. Uzun uzun planladık ve nihayet <em>başardık</em>. Hem de çok şık bir şekilde.” Tom heyecanlıydı, Sally Teyze artık onu durdurmadı, sadece oturup dik dik bakarak konuşmasını izledi, araya girmemin hiçbir faydası olmayacağını anlamıştım. “Ne kadar çok çalıştık bilemezsin, Teyze… Haftalarca uğraştık… Her gece siz uyurken saatler boyu iş yaptık. Mumları, çarşafı, gömleği ve senin elbiseni, kaşıkları, kalaylı tabakları, çakıları, yatak ısıtıcısını, değirmentaşını, unu çalmak zorunda kaldık, daha bir sürü şey gerekti; testereyi, kalemleri, yazıtları ve diğer şeyleri hazırlamak ne kadar uzun sürdü bilsen şaşarsın, ayrıca ne kadar eğlenceli olduğunu <em>hayatta</em> tahmin edemezsin. Tabut resimleri filan yaptık, soygunculardan isimsiz mektup gönderdik, sürekli paratonerden inip çıktık, kulübeye o deliği açtık, bir ip merdiven yaptık ve böreğin içine koyup gönderdik, kaşıkları filan senin önlüğünün cebine koyduk…”</p>

  <p>“Tanrı aşkına!”</p>

  <p>“… ayrıca kulübeyi Jim’e eşlik etmeleri için fareler, yılanlarla filan doldurduk; sonra Tom’u burada şapkasında tereyağıyla o kadar uzun süre tuttun ki neredeyse her şeyi berbat edecektin, çünkü biz çıkamadan adamlar kulübeye geldiler, acele etmek zorunda kaldık, sesimizi duydular ve bize ateş ettiler, ben vuruldum, kaçarken yoldan çıktık ve bizi geçtiler; köpekler geldiğinde bize bir şey yapmadılar, gürültünün peşinden gittiler, biz de kanomuza atladık ve sala ulaştık, artık güvendeydik, Jim de özgürdü, hepsini kendi başımıza yaptık, ne kadar şahane <em>değil mi</em>, Teyze!”</p>

  <p>“Ömrüm boyunca böyle bir şey duyduysam ne olayım! Demek <em>sizdiniz</em>, siz küçük haydutlar, bütün o belaları siz başımıza açtınız, herkesin aklını başından aldınız, korkudan ödümüzü patlattınız. Şimdi sizi bir temiz dövmek geliyor içimden. Geceler boyu burada neler yaşadığımı düşününce… ah, hele bir iyileş, seni velet, o zaman ikinizin birden derisini yüzeceğim!”</p>

  <p>Ama Tom o kadar gururlu ve neşeliydi ki içi içine <em>sığmıyordu</em> ve anlatmaya devam ediyordu – Sally Teyze de arada ateş püskürüyordu ve kedi korosu gibi ikisi bir ağızdan konuşuyorlardı. Sally Teyze bir ara şöyle dedi:</p>

  <p><em>“Peki, şimdilik</em> istediğin kadar keyfini çıkar çünkü bir daha seni onun etrafında yakalarsam…”</p>

  <p><em>“Kimin</em> etrafında?” Tom’un gülümsemesi aniden dondu kaldı, çok şaşırmıştı.</p>

  <p><em>“Kim</em> mi? Kaçak zenci elbette? Kim sanmıştın?”</p>

  <p>Tom’un yüzü bir anda buludandı ve bana döndü.</p>

  <p>“Tom, az önce bana onun iyi olduğunu söylememiş miydin? Kaçmamış mıydı?”</p>

  <p>“O mu?” dedi Sally Teyze; “Kaçak zenci mi? Hiç de kaçamadı. Onu kıskıvrak yakalayıp geri getirdiler, tekrar kulübesine koydular, sadece ekmek ve su veriyorlar ve dört bir yanından zincire vurdular; sahibi gelinceye ya da satılıncaya kadar da öyle kalacak!”</p>

  <p>Tom gözlerinden kıvılcımlar saçarak yatağında doğruldu, burun delikleri solungaç gibi açılıp kapamyordu, öfkeyle haykırdı:</p>

  <p>“Onu kapatmaya <em>hakları</em> yok! <em>İtip kakmaya</em> hiç yok!.. Bir dakika bile kaybetme. Onu serbest bırak! O bir köle değil, bu dünyada yaşayan herkes kadar özgür!”</p>

  <p>“Bu çocuk ne söylemeye <em>çalışıyor?”</em></p>

  <p><em>“Söylediğim</em> her şeyde ciddiyim, Sally Teyze, kimse gidip onu bırakmazsa kendim giderim. Kendimi bildiğimden beri onu tanırım, Tom da tanır. Yaşlı Bayan Watson iki ay önce öldü ve onu nehrin aşağısında birilerine satmayı aklından geçirdiği için o kadar utanmıştı ki vasiyetinde onu özgür bıraktı.”</p>

  <p>“İyi ama onu ne diye kurtarmaya <em>çalışıyordun</em>, evladım? Zaten özgürmüş ya!”</p>

  <p>“İşte bu soru tam bir <em>kadının</em> soracağı türden! <em>Macera</em> olsun diye kurtardım tabii ki. Kendi kanımda boğulmayı bile göze almıştım ben bunun için. Aman Tanrım, <em>Polly Teyze!”</em></p>

  <p>Hakikaten de Polly Teyze oradaydı ve her zamanki şeker yanakları ve tatlı yüzüyle kapının önünde melek gibi durmuş bize bakıyordu.</p>

  <p>Sally Teyze hemen ona doğru atıldı, boynuna sarılıp ağlamaya başladı ve ben de bu arada yatağın altına sığışıverdim; çünkü işler <em>bizim</em> için hararetli bir hal almaya başlamıştı. Çaktırmadan baktığımda Tom’un Polly Teyzesi kendini kardeşinin kollarından kurtarmış, gözlüğünün üzerinden Tom’a bakıyor – adeta onu yerin dibine geçiriyordu. Sonra şöyle dedi:</p>

  <p>“Başını çevirsen <em>iyi edersin</em> gerçekten… Yerinde olsam ben de aynını yapardım, Tom.”</p>

  <p>“Aman Tanrım!” dedi Sally Teyze, “O kadar çok mu değişmiş? Bu <em>Tom</em> değil ki, Sid; Tom da… Tom da… Tom nereye gitti şimdi? Bir saniye önce buradaydı.”</p>

  <p>“Herhalde Huck <em>Finn</em> nerede demek istiyorsun… çünkü ondan bahsediyorsun! Tom gibi bir haylazı yetiştirip büyüttükten sonra onu <em>görünce</em> tanımayacak değilim herhalde. Gerçekten çok <em>tuhaf</em> olurdu. Çık yatağın altından, Huck Finn.”</p>

  <p>Utana sıkıla yatağın altından çıktım.</p>

  <p>Sally Teyze kadar neye uğradığını şaşırmış bir insan görmemiştim daha önce, ama sonra gördüm: İçeri girdiğinde hikâyeyi anlattıkları Silas Enişte’nin hali daha da vahimdi. Adeta zil zurna sarhoş olmuştu, günün geri kalanında kendini şaşırmış bir halde dolandı durdu, o gece verdiği vaaz yüzünden de acayip ünlendi, çünkü en yaşlılar bile söylediğinin tek kelimesini anlamamıştı. Böylece Tom’un Polly Teyzesi benim kim olduğum ve neler yaptığımla ilgili her şeyi anlattı, bunun üzerine ben de Bayan Phelps Tom Sawyer olduğumu sandığında ne kadar zor durumda olduğumu açıklamaya çalıştım – ama sözümü kesti: “Ayol, tamam, yine bana Sally Teyze de, zaten alıştım, başka şey demene gerek yok –yani Sally Teyze beni Tom Sawyer sanınca mecburen kaderime razı olmuştum– başka çıkar yol yoktu, üstelik Tom’un itiraz etmeyeceğini biliyordum, zira böyle şeylere bayılırdı, gizemli işleri sever, hemen bir maceraya çevirir ve o zaman mutlu olurdu. İşte böylece o da Sid olmayı kabul etmiş ve benim için işleri kolaylaştırmaya çalışmıştı.</p>

  <p>Polly Teyze, Bayan Watson’ın vasiyetinde Jim’i azat ettiğine dair Tom’un söylediklerini doğruladı; demek ki bizim Tom Sawyer gerçekten de tutmuş özgür bir zenciyi kurtarmak için o kadar sıkıntıya göğüs germişti! Onun gibi iyi yetişmiş birinin nasıl olup da bir zenciyi özgür <em>bıraktığını</em> bu konuşmanın yapıldığı o ana kadar anlamamıştım.</p>

  <p>Neyse, Polly Teyze bu sefer Tom’un ve <em>Sid’</em>in sağ salim geldiğine dair Sally Teyze’nin mektubu gelince kendi kendine şöyle dediğini anlattı:</p>

  <p>“İşte al başına belayı! O kadar yolu başında kimse olmadan tepmesine izin verirsem başka ne olacaktı ki. Buyur bakalım, şimdi bin yüz millik yolu nehir aşağı in ve bizim keratanın <em>bu</em> sefer neler karıştırdığını öğren işin yoksa; üstelik kardeşime de mektup üstüne mektup atıyorum ama bir türlü cevap vermiyor.”</p>

  <p>“Ama ben senin mektuplarından hiçbirini görmedim,” dedi Sally Teyze.</p>

  <p>“Yaa, neden acaba! Sana iki kez yazdım ve Sid’in orada olduğunu söylemekle ne kastettiğini sordum.”</p>

  <p>“Yok, bana mektup filan gelmedi, abla.”</p>

  <p>Polly Teyze yüzünde sert bir ifadeyle ağır ağır Tom’a döndü.</p>

  <p>“Tom, sen yaptın!”</p>

  <p>“Ne yapmışım ki?” diye uysalca sordu Tom.</p>

  <p>“Ne yapmışım deme bana, seni arsız seni… Çıkar bakalım mektupları.”</p>

  <p>” Hangi mektupları ?”</p>

  <p>“O mektupları. Hemen vermezsen, ben bulmak zorunda kalırsam o zaman…”</p>

  <p>“Mektuplar sandıkta. Evet, orada. Kesinlikle dokunmadım, postaneden aldığım haliyle duruyorlar. Açıp bakmadım, dokunmadım bile. Ama mektupların sorun çıkaracağını biliyordum, ayrıca senin acelen olmadığını düşünmüştüm…”</p>

  <p>“Derini yüzdürmek için <em>can atıyorsun</em> ha, bundan hiç şüphem kalmadı. Ayrıca buraya geleceğimi haber veren bir mektup daha atmıştım ve sanırım Tom…”</p>

  <p>“Yok, o dün geldi; henüz onu okumadım, ama sorun yok. O bende.”</p>

  <p>Mektubun Sally Teyze’de olmadığına iki dolarına bahse girerdim, ama o sırada sesimi çıkarmamak daha akıllıca olacak gibiydi. Hiçbir şey demedim.</p>
</body>
</html>