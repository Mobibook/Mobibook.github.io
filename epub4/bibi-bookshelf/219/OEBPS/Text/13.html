<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>On Üçüncü Bölüm</h1>

  <p>Nefesim boğazımda düğümlendi kaldı, neredeyse bayılacaktım.</p>

  <p>Böyle bir çeteyle aynı enkazda kapana kısılmak! Ama duygusallaşacak zaman değildi. O kayığı hemen bulmalıydık… kendimiz kullanacaktık. Böylece tir tir titreyerek iskele tarafından gitmeye başladık, çok yavaş ilerliyorduk, kıç tarafına varmamız sanki bir hafta sürdü. Kayıktan iz bile yoktu. Jim daha fazla gidemeyeceğini söyledi – o kadar korkmuştu ki hiç dermanı kalmamıştı. Ama ona bu enkazda kalırsak başımızın büyük belada olacağını anlattım. Böylece tekrar yürümeye başladık. Kaptan köşkünün ardına geçtik, sonra tavan penceresine uzandık, pencerenin bir kısmı su altında olduğundan kapaklara tutunuyorduk. Koridorun kapısına iyice yaklaşınca nihayet kayığın yerini saptayabildik! Belli belirsiz siluetini görüyordum. Tanrı’ya nasıl şükredeceğimi bilemedim. Bir saniye sonra kayığa atlamış olacaktım, ama tam o sırada kapı açıldı. Adamlardan biri benden sadece birkaç adım ötede başını çıkardı! O saat işimin bittiğini düşündüm, ama tekrar başını içeri çekip seslendi:</p>

  <p>“Şu lanet olasıca feneri göz önünden kaldır, Bill!”</p>

  <p>Kayığın içine dolu bir torba attı, sonra da kendisi girip oturdu. Bu Packard’dı. Sonra Bill ortaya çıktı ve kayığa bindi. Packard fısıldadı:</p>

  <p>“Her şey hazır… Çek kürekleri!”</p>

  <p>O kadar bitkin düşmüştüm ki tutunduğum kapağı bıraktım bırakacaktım. Ama Bill duraksadı:</p>

  <p>“Dur biraz… Onun üstünü aradın mı?”</p>

  <p>“Yok. Sen aramadın mı?”</p>

  <p>“Hayır. O halde nakitten payına düşen hâlâ üzerinde.”</p>

  <p>“Ne bekliyoruz, hemen alalım; malları alıp parayı bırakmanın bir manası yok.”</p>

  <p>“Ona ne yapacağımızı anlamasın sakın?”</p>

  <p>“Anlamaz herhalde. Hem ne olacak, alalım hepsini. Haydi yürü.”</p>

  <p>Tekrar kayıktan çıkıp gemiye bindiler.</p>

  <p>Geminin yukarıda kalan tarafında olduğundan kapı arkalarından çarptı; daha yarım saniye geçmeden kayıktaydım, Jim de paldır küldür arkamdan geldi. Bıçağımı çıkarıp halatı kestim ve hareket ettik!</p>

  <p>Küreklere dokunmadık, hiç konuşmadık, hatta fısıldaşmadık, soluk almaya bile cesaretimiz yoktu. Hiç ses çıkarmadan hızla uzaklaşıyorduk, çarkı kıl payı sıyırdık, kıçtan ayrıldık, birkaç saniye sonra enkazdan yüz metre kadar uzaklaşmıştık ve enkaz tamamen karanlığa gömülmüştü, en ufak bir iz dahi yoktu, artık güvendeydik.</p>

  <p>Üç-dört yüz metre kadar nehir aşağı gittikten sonra kaptan köşkünün kapısında bir fener kıvılcım gibi çaktı, haydutlar kayığın gittiğini fark etmiş, başlarının en az Jim Turner kadar dertte olduğunu anlamışlardı.</p>

  <p>Sonra Jim küreklere geçti ve salımızın peşine düştük. İlk defa o anda adamlar için endişelenmeye başladım – galiba daha önce vaktim olmamıştı. Katiller için bile böyle bir durumda kalmanın ne kadar korkunç olduğunu düşünmeye başladım. Kim bilir belki ben kendim de bir gün katil olurdum, o zaman hoşuma gider miydi acaba? O yüzden Jim’e döndüm:</p>

  <p>“İlk ışık gördüğümüz yerin yüz metre aşağısında ya da yukarısında karaya çıkalım, hem senin için hem de kayık için saklanacak iyi bir yer ayarladıktan sonra ben gidip birilerini bulayım. O katiller çetesini kurtarsınlar, vakti gelince de assınlar.”</p>

  <p>Ama bu fikrimi gerçekleştiremedim; çünkü biraz sonra geçen seferkinden daha kötü bir fırtına başladı. Sağanak yağıyordu ve tek bir ışık görünmüyordu; herhalde herkes uykudaydı. Işıkları ve salımızı arayarak nehirden aşağı devam ettik. Bir süre sonra yağmur hafifledi, ama hava hâlâ bulutluydu ve gök gürültüleri devam ediyordu; bir ara şimşek çaktığında önümüzde yüzen siyah bir şey görünce ona yöneldik.</p>

  <p>Salı bulmuştuk ve yeniden üstüne çıkınca çok mutlu olduk. Sağ tarafta sahilde bir ışık görmüştük. Oraya gitmeyi önerdim. Kayık çetenin enkazdan çaldığı öteberiyle yarı yarıya doluydu. Hepsini salın üzerine istifledik ve Jim’e aşağıya doğru devam etmesini, iki mil kadar gittiği zaman da bir ışık yakmasını ve ben gelinceye kadar yanık tutmasını söyledim; ardından küreklere geçip ışığa doğru ilerlemeye başladım. Işığa yaklaştığımda üç-dört ışık daha belirdi – hepsi tepenin yamacındaydı. Demek ki bu bir köydü. Kıyıdaki ışığın biraz yukarısında kürekleri sudan çıkarıp akıntıyla devam ettim. Gördüğüm kadarıyla bu ışık bir çift cidarlı feribotun baş direğine asılı bir fenerden geliyordu. Bekçinin nerede yattığını bulmak için etrafı araştırdım ve nihayet onu baş tarafındaki güverte babasının üstüne kıvrılmış uyurken buldum. Omzundan iki-üç kez dürtüp ağlamaya başladım.</p>

  <p>Adam bir an irkildi, ama sonra karşısında sadece bir oğlan çocuğu olduğunu görünce gerinerek esnedi.</p>

  <p>“Hayrola, evlat? Ağlama yahu. Derdin nedir?”</p>

  <p>“Babam, annem, kız kardeşim ve…”</p>

  <p>Sonra yine ağlamaya başladım.</p>

  <p>“Kendine gel bakalım, bu kadar kapıp koyverme; hepimizin derdi var, seninki de çözülür elbet. Anlat bakalım, ne oldu onlara?”</p>

  <p>“Onlar… onlar… geminin bekçisi siz misiniz?”</p>

  <p>“Evet,” dedi, kendisiyle gurur duyan bir edayla. “Kaptanı da, sahibi de, ikinci kaptanı da, dümencisi ve bekçisi de, baş tayfası da benim; kimi zaman yük ve yolcuyum da. Bizim Jim Hornback kadar zengin değilim, bu yüzden her gelene bol keseden bahşiş dağıtamam, onun gibi etrafa para saçamam; kaç kez söyledim, asla onun yerinde olmak istemem; çünkü benim için hayat demek gemici hayatıdır, dünyanın bütün zenginliklerini ayaklarımın altına serseler, kasabanın iki mil dışında, heyecan verici hiçbir şeyin olmadığı bir yerde yaşayamam. Dedim ki…”</p>

  <p>Hemen lafa daldım:</p>

  <p>“Başları çok büyük belada ve…”</p>

  <p><em>“Kimin?”</em></p>

  <p>“Babamın, annemin, kız kardeşimin ve Bayan Hooker’ın; feribotla yukarı gidip onlara ulaşabilirseniz…”</p>

  <p>“Yukarıya nereye? Neredeler ki?”</p>

  <p>“Enkazdalar.”</p>

  <p>“Hangi enkaz?”</p>

  <p>“Sadece bir tek enkaz var.”</p>

  <p>“Yani Walter Scott’tan mı bahsediyorsun?”</p>

  <p>“Evet.”</p>

  <p>“Aman ya Rabbi! Tanrı aşkına <em>orada</em> ne yapıyorlar?”</p>

  <p>“Bilerek üstüne çıkmadılar herhalde!”</p>

  <p>“Doğru ya, niye çıksınlar! Yüce Tanrım, bir an önce oradan ayrılmazlarsa hiç şansları kalmaz! Vay canına, kendilerini nasıl böyle karışık bir duruma soktular peki?”</p>

  <p>“Hiç sormayın. Bayan Hooker kasabaya ziyarete gelmişti, şey var ya…”</p>

  <p>“Hah, Çardaklı İskele’nin orası… devam et.”</p>

  <p>“İşte, oraya bir tanıdığını ziyarete gelmişti, akşam olurken zenci kadınla birlikte at feribotuna binmişler ve geceyi geçirmek için arkadaşına gitmişler… kadının adı aklımdan gitmiş… ama sonra dümen sırığını ellerinden kaçırmışlar, nehir boyunca iki mil kadar pupa aşağıda sürüklenmişler ve enkaza bindirip alabora olmuşlar. Feribotçu, zenci kadın ve atların hepsi suya kapılıp gitmiş, ama Bayan Hooker enkaza tutunmuş, sonra da üstüne çıkmış. Karanlık çöktükten bir saat kadar sonra yelkenli kayığımızla oraya vardık, hava çok karanlık olduğundan biz de enkazı çarpıncaya kadar fark etmedik; biz de alabora olduk, ama Bill Whipple dışında hepimiz kurtulduk… ah zavallıcık, kimseye zararı yoktu… keşke o kurtulaydı da ben…”</p>

  <p>“Ağzından yel alsın, evladım! Hiç bu kadar çılgın bir hikâye duymadıydım. Peki <em>sonra</em> ne yaptınız?”</p>

  <p>“Biz de enkaza tutunup üstüne çıktık ve bağırarak yardım istedik, ama nehir o kadar genişti ki sesimizi kimseye duyuramadık. Bunun üzerine babam birinin kıyıya gidip yardım getirmesi gerektiğini söyledi. Yüzebilen tek kişi bendim, o yüzden gönüllü oldum, Bayan Hooker da daha önce yardım bulamazsam buraya gelmemi ve dayısını bulmamı istedi, sorunu o halledermiş. Bir mil kadar aşağıda karaya çıktım ve o zamandan beri evler arasında mekik dokuyor, insanların bir şeyler yapması için uğraşıyorum; ama hepsi de, ‘Ne, bu karanlıkta ve fırtına da mı? Olacak iş değil, buharlı feribotu bir dene,’ dediler. Eğer siz giderseniz ve…”</p>

  <p>“Yüce Tanrım, tabii giderim, nasıl giderim bilmiyorum ama gideceğim; ama ücretini kim ödeyecek? Sence babanda para…”</p>

  <p>“Siz orasını merak etmeyin. Bayan Hooker bana <em>özellikle</em> söyledi, dayısı Hornback…”</p>

  <p>“Hay bin güverte topu! Dayısı mı? Bak şimdi, bir koşu yukarıya, şu ışığın oraya git ve vardığın zaman batıya dön, çeyrek mil sonra bir meyhaneye varacaksın; onlara seni Jim Hornback’a götürmelerini iste, faturayı o ödeyecektir. Yalnız sakın oyalanma, çünkü bir an önce haberdar olmak isteyecektir. O daha kasabaya gelmeden yeğeninin sağ salim karaya çıkacağını söyle. Haydi yaylan bakalım; ben de şu köşeyi dönüp motorcuyu uyandırayım.”</p>

  <p>Işığa doğru koşmaya başladım, ama adam köşeyi döner dönmez geri gelip kayığıma bindim ve onu suya ittim, sonra da sakin sularda beş yüz elli metre kadar yukarıya kürek çektim, uygun bir yere varınca ahşap teknelerin arasına saklandım; çünkü feribotun hareket ettiğini görmeden içim rahat etmeyecekti. Ama neler yaptığımı düşününce, o çete için bu kadar sıkıntıya girmiş olmak içimi rahatlatıyordu, pek çok kişi bu kadar zahmete girmezdi. Dul bayanın duymasını isterdim. Bu azılı suçlulara yardım ettiğim için benimle gurur duyardı herhalde, çünkü dul bayanın ve iyi insanların en çok ilgi gösterdiği kişiler hergeleler ve haşerelerdir.</p>

  <p>Çok geçmeden enkazı gördüm, bir karaltı halinde hızla aşağı doğru kayıyordu! Bir an bütün vücudumda buz gibi bir ürperti dolaştı, sonra hemen küreklere asılıp yaklaştım. Çok derine batmıştı, içinde canlı birinin kalma ihtimalinin kalmadığını biraz sonra anladım. Çevresinde dolaşıp seslendim, ama kimse cevap vermedi; her şey sessizliğe gömülmüştü. Çete için biraz yüreğim sızladı, ama çok da değil, ne de olsa onlar dayanıyorsa ben de dayanabilirdim.</p>

  <p>Az sonra feribot göründü; ben de nehrin hızlı akan ortasına doğru kürek çektim, artık görülemeyecek bir yere geldiğimi anlayınca kürekleri toplayıp arkamı döndüm ve feribotun Bayan Hooker’ın cesedi oralarda mı diye enkazın çevresinde dolanmasını izledim; kaptan Hornback dayının en azından cenazeyi görmek isteyeceğini biliyordu; ama çok geçmeden feribot vazgeçti ve kıyıya yöneldi, ben de gürleyen suların içinde akıntı yönünde gitmeye başladım.</p>

  <p>Jim’in ışığı görünmeden önce çok uzun bir zaman geçmiş gibime geldi; ilk gördüğüm zaman da adeta bin mil uzakta yanıyordu. Oraya vardığımda gökyüzü doğuda hafifçe grileşmeye başlamıştı, bu yüzden bir adaya çıktık, salı sakladık, kayığı batırdık ve sonra da yatıp ölüler gibi uyuduk.</p>
</body>
</html>