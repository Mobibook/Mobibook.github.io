<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Beşinci Bölüm</h1>

  <p>Kapıyı arkamdan kapatmıştım. Sonra öbür yana döndüm ve işte oradaydı. Ondan hep korkardım, beni çok döverdi. Şimdi de korkarım sanıyordum, ama biraz sonra yanıldığımı fark ettim… yani ilk sarsıntıyı atlattıktan sonra, yeniden nefes almaya başladığımda, hemen sonra anladım ki ondan pek de fazla korkmuyormuşum.</p>

  <p>Neredeyse elli yaşına basmıştı ve yaşını gösteriyordu. Omuzlarından aşağı inen uzun, yağlı ve darmadağınık saçları önüne döküldüğünden gözleri sarmaşıkların ardındaymışçasına parlıyordu. Saçlarına hiç ak düşmemişti, uzun ve karmakarışık favorilerine de. Saçlardan göründüğü kadarıyla rengi uçup gitmişti; yüzü bembeyazdı; ama başkalarınınki gibi beyaz değil, insanın midesini kaldıran bir beyaz, insanın tüylerini ürperten bir beyaz –ağaç kurbağası beyazı, balık karnı beyazı. Kıyafetleri ise– tam anlamıyla paçavraydı. Bir ayağının bileğini öbür dizine koymuştu; o ayağında da çizmesinin burnundaki delikten görünen iki parmağını oynatıp duruyordu. Şapkasını yere koymuştu; geniş kenarlı eski püskü siyah şapkanın tepesi içine göçmüş, tencere kapağı gibi olmuştu.</p>

  <p>Orada hiç kıpırdamadan bakakaldım; o da sandalyede biraz kaykılarak oturmuş beni süzüyordu. Mumu bir yere koydum. Pencerenin açık olduğu dikkatimi çekti, demek ki verandadan tırmanmıştı. Beni tepeden tırnağa süzmeyi sürdürüyordu. Sonra konuştu:</p>

  <p>“Kolalı giysiler ha… vay canına. Ekâbir mi olucan şimdi başıma, öyle mi?”</p>

  <p>“İster olurum, ister olmam,” dedim.</p>

  <p>“Bana karşılık vermeye kalkma,” dedi. “Yokluğumda bayağı havalara girmişin sen. Ama ben bilirim senin havanı söndürmesini. Mektebe de gidiyormuşun diyorlar, okuyup yazabiliyormuşun. Baban ümmidir diye kendini ondan iyi bellersin artık, ha? Ama ben seni adam ederim, hiç merak etme. Böyle eften püften saçmalıklarla uğraşmanı kim söyledi sana, ha?.. Kim söyledi diyorum?”</p>

  <p>“Dul bayan. O söyledi.”</p>

  <p>“Dul demek, ha?.. Onu alakadar etmeyen işlere burnunu sokmasını dula kim söyledi peki?”</p>

  <p>“Kimse ona bir şey söylemedi.”</p>

  <p>“Ben ona her işe maydanoz olmayı gösteririm. Şimdi dinle beni… Lamı cimi yok, bırakacaksın o mektebi. Babalarını adamdan saymayan oğullar yetiştirmeyi ve babalarından üstünmüş gibi davranmalarına müsaade etmeyi gösteririm onlara. Bir daha o mektebin civarında elime geç sen, duydun mu beni? Ananın da okuma yazması yoktu. Aileden hiç kimse ölene dek tek satır okuyamadı. Ben de okuyamam, ama sen tutmuş şimdi karşımda burnundan kıl aldırmıyorsun. Böyle işlere sabrım yok, bilesin. Ha, şöyle bir oku da görelim bakalım.”</p>

  <p>Bir kitap alıp General Washington ve savaşlarla ilgili bir şey okumaya başladım. Daha yarım dakika okumamıştım ki kitaba elinin tersiyle vurduğu gibi odanın öbür ucuna uçurdu.</p>

  <p>“Demek öyle. Okuyorsun. İlk başta inanmamıştım. Bana bak velet, bu afra tafraları bırakacaksın. Sabrımı taşırma. İki seksen uzatırım seni zekâ küpü; hele seni bir daha o okulun etrafında göreyim, dayaktan gebertirim. Okumaya başladın mı tutar dindarlığa da soyunursun sen. Böyle evlat olmaz olsun.”</p>

  <p>İnekleri ve bir çocuğu gösteren mavi sarı minik bir resim gördü.</p>

  <p>“Neymiş bu?”</p>

  <p>“Dersimi iyi öğrendiğim için verdikleri bir şey.”</p>

  <p>Resmi aldığı gibi yırtıp attı.</p>

  <p>“Ben sana daha iyisini vereceğim… temiz bir dayak.”</p>

  <p>Bir süre kendi kendine mırıldanarak ve hırıldayarak oturduktan sonra yine konuştu:</p>

  <p>“Demek o güzel kokan hanım evlatları gibi oldun? Yataklar, pijamalar; aynalar; yerde halılar malılar… ama öz baban tabakhanede domuzlarla yatsın. Olmaz olsun böyle evlat. Vallahi senin afra tafranı öyle bir dağıtırım ki. Ne bu havalar… zenginmişsin diyorlar. Ha?.. Nasıl oluyor?”</p>

  <p>“Yalancılar… atıyorlar.”</p>

  <p>“Bana bak… doğru düzgün konuş benimle. Zaten sabrımın sonundayım, şımarıklık istemez. İki gündür kasabadayım ve herkes senin zenginliğinden konuşuyor. Ta nehrin aşağısında duydum hikâyeyi. O yüzden geldim. Yarın bana o parayı vereceksin… Hepsini.”</p>

  <p>“Hiç param yok.”</p>

  <p>“Yalancı. Yargıç Thatcher’da duruyor. Gidip alacaksın. Hepsini bana vereceksin.”</p>

  <p>“Dedim ya hiç param yok. Git Yargıç Thatcher’a sor; aynısını söylesin sana.”</p>

  <p>“İyi ya, gider sorarım. Sonra da hepsini sökül derim, sökülmezse nedenini anlarım. Kaç paran var şimdi cebinde? Ver hepsini.”</p>

  <p>“Ama sadece bir dolarım var; onunla da şey yapacaktım…”</p>

  <p>“Ne yapacağından bana ne… dökül bakalım.”</p>

  <p>Doları aldı, gerçek mi diye kenarından dişledi. Sonra da kasabaya gidip biraz viski alacağını söyledi, gün boyunca tek damla içmemiş. Pencereden verandaya çıktıktan sonra tekrar başını içeri soktu, afra tafralarım ve ondan üstün olmaya kalktığım için beni suçladı. Tam gittiğini sanmıştım ki pencerede yine kafası göründü ve okulu bırakmam için uyardı, aksi takdirde beni bir köşede kıstırıp eşek sudan gelinceye dek sopa çekecekti.</p>

  <p>Ertesi gün sarhoş kafayla tutup Yargıç Thatcher’ın kapısına dayanmış, gözünü korkutarak parayı almaya çalışmış, bu bir işe yaramayınca da ondan davacı olacağına yemin etmiş.</p>

  <p>Yargıç ile dul bayan beni ondan kurtarmak ve içlerinden birini yasal vasi atamak için mahkemeye başvurdu; ama o sırada yeni bir yargıç atanmıştı ve benim pederi tanımıyordu: O yüzden mahkemelerin mecbur kalmadıkça ailelere müdahale edip onları ayırmasının doğru olmadığını söyledi. Bir çocuğu babasından mahrum etmek istemezmiş. Yargıç Thatcher ile dul bayan da ister istemez bu işin peşini bıraktılar.</p>

  <p>Bizim ihtiyar sevincinden yerinde duramaz oldu. Ona para vermezsem her yerim morarana kadar kötek atacağını söyledi. Yargıç Thatcher’dan üç dolar ödünç aldım. Babam parayı alıp, hemen küp gibi içmeye koyuldu, sonra da naralar atarak, küfürler ederek sallana sallana kasabayı turlamaya başladı. Eline bir tava alıp tangırdatarak neredeyse gece yarısına kadar ortalıkta dolandı. Onu içeri attılar; ertesi gün de mahkemeye çıkıp bir hafta ceza aldı. Ama halinden çok memnundu; artık oğluna söz geçirebildiğini, bundan sonra ona dünyayı zindan edeceğini söylüyordu.</p>

  <p>Hapisten çıktıktan sonra yeni yargıç onu adam edeceğini söylemiş. Babamı kendi evine almış, tiril tiril giydirmiş, tabiri caizse eski bir dostuymuş gibi, ona ailesinin sofrasında kahvaltı, öğlen yemeği ve akşam yemeği yedirmiş. Akşam yemeğinden sonra içkiyi bırakması için öyle bir konuşma yapmış ki bizim ihtiyar gözyaşlarına boğulmuş, o zamana kadar aptallık ettiğini ve hayatını boşa harcadığını söylemiş; şimdi artık yeni bir sayfa açacak, kimsenin utanç duymayacağı bir adam olacakmış ve yargıcın da ona yardımcı olacağını, hor görmeyeceğini umuyormuş. Yargıç bu sözleri duyunca onu neredeyse kucaklayacakmış. O da ağlamaya başlamış, karısı da gözyaşlarına boğulmuş. Babam o güne dek hep yanlış anlaşıldığını söylemiş, yargıç da ona inandığını söylemiş. Bizim ihtiyar tek istediğinin kendisine duygudaşlık gösterilmesi olduğunu söylemiş; yargıç ona hak vermiş ve yeniden ağlaşmaya başlamışlar. Yatma zamanı geldiğinde bizim ihtiyar ayağa kalkıp elini onlara uzatarak şöyle demiş:</p>

  <p>“Şu ele iyi bakın baylar ve bayanlar. Tutun bu eli. Sıkın bu eli. Bu elin sahibi eskiden domuzun tekiydi, ama artık öyle değil, artık yeni bir hayata başlayan bir adamın eli bu, artık dönmektense ölecek olan birinin eli. Sözlerimi iyi dinleyin… bunları söylediğimi hep hatırlayın. Artık temiz bir el bu; sıkın bu eli… korkmayın.”</p>

  <p>Böylece ağlayarak her biriyle tokalaşmış. Yargıcın karısı tutup öpmüş bile elini. Sonra bizim ihtiyar bir taahhüt yazdırıp altına işaretini koymuş. Yargıç, o güne kadarki en kutsal anın yaşandığı gibi bir şeyler söylemiş. Bizim pederi kimsenin kalmadığı çok güzel bir odaya yerleştirmişler. Herkes yattıktan sonra bizimki susuzluğa dayanamayıp pencereden veranda çatısına çıkmış, bir payandadan aşağı kaymış ve en sertinden bir şişe içki karşılığında ceketini satmış. Sonra da odaya geri çıkıp bir güzel âlem yapmış. Sabaha karşı burnunun ucunu göremeyecek bir halde tekrar pencereden çıkmış, verandanın çatısından yuvarlanıp düşmüş ve sol kolunu iki yerinden kırmış. Güneş yükseldikten sonra biri onu bulduğunda soğuktan donmak üzereymiş. Yukarıda yattığı odaya çıktıklarında, sebep olduğu hasara anlam vermekte zorlanmışlar.</p>

  <p>Yargıç küplere binmiş. Bizim ihtiyarın ancak namlunun ucunda ıslah olacağını, başka türlüsünün mümkün olmadığını söylemiş.</p>
</body>
</html>