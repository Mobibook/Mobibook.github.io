<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Dördüncü Bölüm</h1>

  <p>Üç-dört ay daha böyle geçmiş ve artık enikonu kışa girmiştik. Çoğu zaman okulda oluyordum ve sözcüklerin harflerini saymayı, okumayı, az buçuk da yazmayı öğrenmiştim. Kerrat cetveli altı kere yedi otuz beş’e kadar ezberimdeydi, ama sonsuza dek yaşasam bile bundan daha ileri gidebileceğimi sanmıyordum. Zaten matematik o kadar da umurumda değildi.</p>

  <p>İlk başta okuldan nefret etmiştim, ama zamanla daha katlanılabilir bir hale geldi. Ne zaman bıkıp usansam okuldan kaçıyordum ve ertesi gün de yediğim sopa hayra geçiyor; neşem biraz yerine geliyordu. Okula devam ettikçe artık o kadar zor görünmemeye başlamıştı. Dul bayanın hayatına da alışmaya başlamıştım, artık o kadar huzursuz olmuyordum. Bir evde yaşamak, yatakta uyumak genellikle beni çok boğuyordu, ama havalar soğumadan önce zaman zaman gece kaçıp ormanda yatmış, biraz olsun ara vermiştim. Eski hayatımı daha çok seviyordum, ama yeni hayatımı da biraz olsun sevmeye başlamıştım. Dul bayan ağır; ama emin adımlarla ilerlediğimi ve bu kadar gelişmemin çok tatmin edici olduğunu söylüyordu. Benden hiç de utanmıyormuş.</p>

  <p>Bir sabah kahvaltı ederken tuzluğu deviriverdim. Hemen uzanıp dökülen tuzdan bir çimdik almak, sol omzumun üstünden atıp uğursuzluğu defetmek istedim, ama Bayan Watson benden atik davranıp yolumu kesti. “Çek şu ellerini, Huckleberry,” dedi. “Sürekli her yeri batırıyorsun.” Dul bayan benden yana bir-iki iyi söz söyledi, ama bu sözlerin uğursuzluğu uzak tutamayacağını gayet iyi biliyordum. Kahvaltıdan sonra kaygılı ve tedirgindim. Uğursuzluğun beni nerede ve nasıl yakalayacağı belli değildi. Bazı uğursuzluklardan uzak durmanın yolları vardır, ama bu seferki başka türlü bir uğursuzluktu. O yüzden kendimi hiç yormadım, sadece keyifsizce ortalıkta dolandım ve dikkati hiç elden bırakmadım.</p>

  <p>Ön bahçeye çıktım, kapıya tırmanıp çitin öbür tarafına geçtim. Yerdeki karın kalınlığı birkaç santimi bulmuştu, birinin ayak izleri açık seçik görülüyordu. İzler taş ocağından doğru geliyordu, kapının orada biraz oyalanmış, sonra da çitin etrafında dolaşmıştı. O kadar durup bekledikten sonra içeri girmemesi tuhaftı. Bir anlam verememiştim. Nedense çok meraklanmıştım. Peşine düşecektim, ama önce eğilip izlere dikkatle baktım, ilk başta gözüme bir şey çarpmadı ama sonra tanıdık bir şey gördüm. Sol çizmenin topuğuna şeytanı uzak tutmak için büyük çivilerle bir haç yapılmıştı.</p>

  <p>Derhal kirişi kırdım ve yamaç aşağı hiç durmadan koştum. Sık sık başımı çevirip arkama bakıyordum, ama kimseyi görmedim. Hiç hızımı kesmeden doğrudan Yargıç Thatcher’ın evine gittim.</p>

  <p>“Hayrola evlat, nefes nefese kalmışsın,” dedi. “Faiz için mi geldin?”</p>

  <p>“Hayır, efendim,” dedim, “faiz mi vardı ki?”</p>

  <p>“Elbette, dün akşam altı aylık faiz geldi. Yüz elli dolardan fazla. Senin için koca bir servet sayılır. Senin altı binle birlikte onu da yatıralım en iyisi, çünkü alırsan çarçur edersin gider.”</p>

  <p>“Hayır; efendim,” dedim, “harcamak istemiyorum. Zaten hiç istemiyorum… altı bini de istemiyorum. Hepsini sizin almanızı istiyorum; size vermek istiyorum… altı bini ve geri kalanın hepsini.”</p>

  <p>Şaşırmış görünüyordu. Ne yapmak istediğimi anlayamamış gibi bir hali vardı.</p>

  <p>“Haydaa, ne demek istiyorsun, yavrum?” dedi.</p>

  <p>“Bana bununla ilgili soru sormayın, n’olur. Alacaksınız… değil mi?”</p>

  <p>“Doğrusu buna pek şaştım,” dedi. “Bir sorun mu var?”</p>

  <p>“Lütfen alın ve bana bir şey sormayın,” dedim. “Sormazsanız yalan uydurmaya mecbur kalmam.”</p>

  <p>Biraz düşündükten sonra şöyle dedi:</p>

  <p>“Haa. Şimdi anladım galiba. Tüm mallarını bana <em>satmak</em> istiyorsun… vermek değil. Bu daha doğru olur.”</p>

  <p>Bir kâğıdın üzerine bir şeyler yazıp baştan sona okuduktan sonra devam etti:</p>

  <p>“Al bakalım… gördüğün gibi, ‘bedeli karşılığında’ yazıyor. Yani senden satın aldım ve sana bedelini ödedim. İşte bir dolar. Haydi, imzala şurayı.”</p>

  <p>İmzaladım ve oradan ayrıldım.</p>

  <p>Bayan Watson’in zencisi Jim’de yumruk kadar bir kıl topağı vardı. Topağı bir öküzün dördüncü midesinden çıkarmıştı ve büyü yapmakta kullanıyordu. İçinde bir ruh olduğunu ve her şeyi bildiğini söylüyordu. O gece yanına gittim ve babamın geri döndüğünü, çünkü ayak izlerini karda gördüğümü söyledim. Onun ne yapacağını bilmek istiyordum, acaba kalacak mıydı? Jim kıl topağını çıkardı ve ona bir şeyler söyledi, sonra da yukarı kaldırıp yere bıraktı. Topak çok katı görünüyordu ve sadece birkaç santim yuvarlandı. Jim tekrar tekrar denedi ve her seferinde topak aynı şeyi yaptı. Jim dizlerinin üstüne çöküp kulağını topağa dayadı ve dinledi. Ama bir faydası olmadı; topağın konuşmayacağını söyledi. Bazen para verilmezse konuşmuyormuş. Yanımda eski, pürüzsüz bir sahte çeyreklik olduğunu söyledim, ama hiçbir işe yaramazdı, çünkü gümüşü biraz dökülmüş, altından sarısı çıkmıştı; üstelik sarısı görünmese bile geçmezdi, çünkü çok kaygandı ve yağlıymış gibi duruyordu, sahte olduğu şıp diye anlaşılırdı. (Ona yargıçtan aldığım bir dolardan bahsetmeyi kesinlikle düşünmüyordum.) Epeyce kötü bir para olduğunu söyledim, ama belki de kıl topağı alırdı, çünkü aradaki farkı bilmiyor olabilirdi. Jim parayı kokladı, ısırdı, ovaladı ve işe yarayacağını söyledi, çünkü kıl topağına parayı gerçek diye yutturmanın bir yolunu biliyordu. Çiğ patatesi ikiye bölüp çeyrekliği araya koyacak ve bütün gece orada tutacaktı. Sabah olunca artık sarısı görünmeyecekti, para kaygan da olmayacaktı ve sadece kıl topağı değil, kasabadaki herkes parayı hiç düşünmeden alacaktı. Patatesin bu işe yaradığını önceden ben de biliyordum, ama unutmuştum.</p>

  <p>Jim çeyrekliği kıl topağının altına koydu ve dizlerinin üstüne çökerek tekrar dinledi. Bu sefer kıl topağının işlediğini söyledi. Eğer istersem bana geleceğimin tamamını anlatabilirmiş. Ben de anlatmasını istedim. Böylece kıl topağı Jim’le konuştu, Jim de falı bana anlattı. Şöyle dedi:</p>

  <p>“Baban da bilmiyoğ şimdi ne yapacak. Kimileyin gitmeyi düşünüyoğ, kimileyin kaliim diyoğ. Boş veğmek en iyisi madem, bığak adam yüğüsün kendi yolunda. İki melek dolaşıyoğ başının üstünde. Biği ak, pağlıyoğ, öbüğü kapkağa. Beyaz olan onu biğ süreliğine doğğu yola çağığıyoğ, sonğa siyah oğtaya çıkıp heğ şeyi mahvediyoğ. Gün geliğ, biğisi onu avucuna alığ, ama hangi bilinmez. Ama senin baht açık. Hayat boyunca çok değt göğmek sen, ama çok da sevinç vağ. Kimileyin yağalanmak, kimileyin hasta olmak sen, fakat hep tekğağ iyi olucan. Hayatında iki kız vağ. Biği beyaz, biği esmeğ. Biği zengin, biği yoksul. İlkin yoksul olanla evlenicen sen, sonğa da zengin olanla. Kaçıyoğsun sudan, uzak duğuyoğsun ve işin ucunda asılmak vağsa eğeğ tehlikeye atılmıyoğsun.”</p>

  <p>O gece mumu yakıp odama çıktığımda, babamı karşımda buldum, ta kendisiydi!</p>
</body>
</html>