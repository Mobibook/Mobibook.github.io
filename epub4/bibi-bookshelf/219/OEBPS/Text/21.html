<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Yirmi Birinci Bölüm</h1>

  <p>Artık güneş yükselmişti, ama yolumuza devam ediyorduk, salı bir yere bağlamamıştık. Akşamdan kalma olan kral ve dük sersemlemiş bir halde teker teker barınaktan çıktılar; ama suya atlayıp biraz yüzmek onlara çok iyi geldi. Kral kahvaltıdan sonra salın bir köşesine oturdu, çizmelerini çıkarıp pantolonunun paçalarını kıvırdı, ayaklarını suya sarkıtıp iyice rahatını buldu ve piposunu yakıp Romeo ve Juliet’i ezberlemeye başladı. Rolünü iyice öğrendikten sonra dükle birlikte çalışmaya başladılar. Dükün ona her repliği nasıl söyleyeceğini tekrar tekrar öğretmesi gerekti; elini kalbinin üzerine koyarak iç çekmesini gösterdi ve bir süre sonra rolünü gayet iyi oynadığını söyledi; “sadece,” dedi, “öyle <em>Romeo!</em> diye öküz gibi böğürmek yok… yumuşak söyleyeceksin, hastaymış, ıstırap çekiyormuş gibi… R-o-o-meo! diyeceksin; çünkü Juliet tatlı ve sevimli genç bir kız, eşekler gibi anırmıyor.”</p>

  <p>Ardından dükün meşeden yaptığı bir çift kılıcı çıkardılar ve kılıç dövüşünü denemeye başladılar – dük kendisine III. Richard diyordu; onların dövüşmesini ve salın üstünde oraya buraya sıçramalarını izlemek çok etkileyiciydi. Ama kral bir süre sonra yoruldu ve dengesini kaybedip suya düştü, ondan sonra biraz dinlendiler ve nehir boyunca yaşadıkları başka maceralardan söz açtılar.</p>

  <p>Akşamleyin yemekten sonra dük, “Pekâlâ, Capet,”<a class="footnoteref" href="../Text/notlar.xhtml#n2" id="ref2">2</a> dedi, “bunun birinci sınıf bir gösteri olmasını istiyoruz, o yüzden bazı ilaveler yapmamız gerek. Seyirci bis derse sahneye çıkıp yapacak bir şeylerimiz olmalı?”</p>

  <p>“Bis de ne ki, Bridgewater?”</p>

  <p>Dük ona anlattı, sonra da, “Beni tekrar isterlerse İskoç dansı ya da gemici dansı yapacağım; sen de… hah buldum… sen de Hamlet’in tiradını yapabilirsin.”</p>

  <p>“Hamlet’in nesi?”</p>

  <p>“Hamlet’in monoloğu işte; Shakespeare’deki en meşhur sahnedir. Ah ne görkemli bir sahnedir o! Herkesin ağzı açık kalır. Bu kitapta yok ama… Sadece bir cilt var elimde… Ama sanırım ezberden çıkarabilirim. Sadece bir dakika volta atmam ve hatıralarımın mahzenimde arayıp bulmam gerek.”</p>

  <p>Bunun üzerine düşünerek, zaman zaman da kaşlarını korkunç biçimde çatarak ileri geri yürümeye başladı; ardından kaşlarını kaldırıyordu, sonra elini alnına koyuyor ve bir inilti çıkararak geri adımlar atıyordu; ardından iç geçiriyor, sonra bir damla gözyaşı döküyordu. Onu izlemek çok keyifliydi. Yavaş yavaş hatırladı. Dikkat kesilmemizi söyledi. En soylu duruşunu aldı, bir ayağını öne attı, kollarını açtı, başını geri atarak gözlerini göğe çevirdi; çılgınca bağırıp çağırmaya ve dişlerini gıcırdatmaya başladı; sonrasında da uluya uluya tiradı okudu, göğsünü şişirerek el kol hareketleri yaptı. Doğrusu o güne dek gördüğüm tüm aktörlere taş çıkartan bir gösteriydi bu. Sözlerini aynen aktarabilirim… Krala öğrettiği sırada hepsini kolayca ezberledim:</p>

  <div class="poem">

    <p>Bir ihtimal daha var, o da ölmek mi dersin?</p>

    <p>Kınından çıkmış hançerdir</p>

    <p>Uzun yaşamayı cehennem eden;</p>

    <p>Birnam Ormanı Dunsinane’e varana dek kim</p>

    <p>Çekebilir ki bu yükü</p>

    <p>Ama ölümden sonraki bir şeyin korkusu</p>

    <p>Bozan deliksiz uykuyu</p>

    <p>Yüce doğanın ana yemeğini</p>

    <p>Onun yerine attıran zalim kaderin oklarını</p>

    <p>Bilmediğimiz başkalarına kaçmaktansa.</p>

    <p>Saygımızdan susuyoruz bu noktada:</p>

    <p>Uyandır Duncan’ı kapıya vura vura! Ah bir kalksa;</p>

    <p>Zamanın kırbacını ve küfrünü kim çeker,</p>

    <p>Zorbanın kahrını, gururunun çiğnenmesini,</p>

    <p>Adaletin geç kalmasını, ölümcül darbenin sancısını</p>

    <p>Çorak ıssızlıkta, gecenin yarısında, açarken ağzını</p>

    <p>Mezarlıklar, yas karası esvaplarla</p>

    <p>Ama yamacından hiçbir seyyahın dönmediği keşfedilmemiş ülke</p>

    <p>Üfler zehrini dünyaya</p>

    <p>İşte böylece yürekten gelenin doğal rengi</p>

    <p>Özenle marazlandırılır; tıpkı masaldaki gariban kedi gibi</p>

    <p>Çatılarımıza çöken tüm bulutların</p>

    <p>Çarpılıp gider yolları</p>

    <p>Kaybederler yaptıklarının adını.</p>

    <p>Candan dilenen bir tamamlanma değil midir bu?</p>

    <p>Ama dur, güzel Ophelia:</p>

    <p>Açma o mermer gibi ağır ağzını</p>

    <p>Git bir manastıra gir… Çarçabuk hem de!</p>

  </div>

  <p>Yaşlı adam bu tiradı sevmişti ve kısa sürede birinci sınıf bir oyunculuk sergileyebilecek kadar iyi öğrendi. Sanki bu rol için doğmuştu; alıştırma yaparken kendini kaptırıp heyecanlandığında kollarını savurmasını, göğsünü şişirmesini izlemek kesinlikle çok hoştu.</p>

  <p>Bulduğumuz ilk fırsatta dük gösteri ilanları bastırdı; sonra da nehir aşağı gittiğimiz iki-üç gün boyunca sal olağanüstü canlı bir yer haline geldi; çünkü kılıç dövüşleri ve dükün deyişiyle provalar hemen hiç kesilmiyordu. Bir sabah Arkansas Eyaleti’nin epeyce aşağısına geldiğimiz bir sırada büyük bir dönemeçteki küçük bir kasaba gözümüze çarptı. Kasabanın üç çeyrek mil yukarısında selvi ağaçları yüzünden bir tünelden akıyormuş gibi duran bir derenin ağzına salı bağladık, sonra da Jim hariç herkes kanoya bindi ve gösterimizi yapma şansımız olur mu diye bakmaya gittik.</p>

  <p>Şansımız çok yaver gitmişti; öğlenden sonra kasabada sirk gösterisi olacaktı ve civardaki insanlar her türden eski püskü arabalarla ya da at sırtında gelmeye başlamıştı. Sirk akşam olmadan gidecekti, o halde bizim gösterinin tutma şansı hayli yüksekti. Dük mahkeme binasını kiraladı ve her tarafa ilanlarımızı yapıştırdık. İlanlarda şunlar yazıyordu:</p>

  <div class="block">

    <p><strong>Shakespeare Yeniden Sahnede!!!</strong></p>

    <p>Muhteşem Gösteri!</p>

    <p>Sadece Bir Gece!</p>

    <p>Dünyaca tanınmış tragedya oyuncuları</p>

    <p>Londra, Drury Lane Tiyatrosu’ndan</p>

    <p>Genç David Garrick</p>

    <p>ve</p>

    <p>Londra, Piccadilly, Pudding Lane, Whitechapel,</p>

    <p>Haymarket Kraliyet Tiyatrosu’ndan ve Avrupa Kraliyet</p>

    <p>Tiyatrolarından Büyük Edmund Kean, görkemli</p>

    <p>Shakespeare gösterisinde</p>

    <p><strong>Romeo ve Juliet’ten</strong></p>

    <p>Balkon Sahnesi!!!</p>

    <p>Romeo…………………Bay Garrick.</p>

    <p>Juliet……………………Bay Kean.</p>

    <p>Bütün kumpanyanın desteğiyle!</p>

    <p>Yeni kostümler; yeni dekor; yeni teçhizat!</p>

    <p>Ayrıca:</p>

    <p>(özel istek üzerine)</p>

    <p>III. Richard’daki</p>

    <p>Çarpıcı, ustaca, kan dondurucu</p>

    <p>Kılıç dövüşü!!!</p>

    <p>III. Richard…………………Bay Garrick</p>

    <p>Richmond……………………Bay Kean.</p>

    <p>Ayrıca:</p>

    <p>(özel istek üzerine)</p>

    <p>Şöhretli Kean’den</p>

    <p>Hamlet’in Ölümsüz Tiradı!</p>

    <p>Paris’te peş peşe 300 gece sergilediği oyun!</p>

    <p>Avrupa Turnesine Yetişme Mecburiyetinden!</p>

    <p>Sadece Bir Gece</p>

    <p>Giriş 25 sent; çocuklara ve hizmetkârlara 10 sent.</p>

  </div>

  <p>Sonra da kasabada dolaşmaya başladık. Dükkânların ve evlerin hemen hepsi eski, kırık döküktü ve hiç boya yüzü görmemişti. Bütün yapılar yerin bir metre kadar yukarısında kazıkların üzerine oturtulmuştu, böylece nehir taştığında suyun ulaşamayacağı bir yerde kalıyorlardı. Evlerin çevresinde minik bahçeler vardı, ama bahçelerde yabani otlar, ayçiçeği, kül yığınları, eskilikten yamru yumru olmuş çizme ve ayakkabılar, şişe kırıkları, paçavralar ve delik deşik kap kaçaktan başka bir şey yetişmiyormuş gibi duruyordu. Çitler farklı türden tahtaların farklı zamanlarda çakılmasıyla yapılmıştı; çoğu öne ya da arkaya bel vermişti ve kapılarının da genellikle tek bir menteşesi vardı – o da deri kayıştandı. Çitlerden bazıları vaktiyle beyaza boyanmıştı, ama dükün dediğine göre Kolomb’un zamanında boyanmış olmaları muhtemeldi. Bahçelerde genelde domuzlar vardı ve insanlar onları çıkarmaya uğraşıyordu.</p>

  <p>Bütün dükkânlar tek bir caddede toplanmıştı. Ön taraflarında beyaz renkli bezden tenteler vardı, kasabalılar atlarını bu tente direklerine bağlıyorlardı. Tentelerin altında boş kasalar yığılıydı, serseriler bütün gün bu kasaların üstünde ense yapıyor, çakılarıyla kasalara çentik atıyorlardı; tütün çiğniyor, esniyor ve geriniyorlardı – hayli tıynetsiz tiplerdi. Çoğunun kafasında şemsiye gibi geniş hasır şapkalar vardı, ama ceketleri ya da yelekleri yoktu; birbirlerine Bill, Buck, Hank, Joe, Andy filan diye sesleniyor; tembelce ve ağır ağır konuşuyor ve kulak tırmalayacak kadar çok küfür ediyorlardı. Hemen her tente direğine yaslanmış bir serseri görebiliyordunuz, çoğunlukla pantolon ceplerinde olan ellerini sadece tütün çıkarmak ya da kaşınmak için çıkarıyorlardı. Aralarındaki konuşmalar hemen her seferinde aynıydı:</p>

  <p>“Bana bir çiğnemelik tütün çıksana be Hank.”</p>

  <p>“Olmaz… Zaten bir çiğnemelik kaldı. Bill’den iste.”</p>

  <p>Belki Bill ona bir çiğnemelik veriyordu; belki de yalana başvurarak hiç kalmadığını söylüyordu. Bazı serserilerin tek bir senti ya da kendilerine ait tütünleri olmuyordu. Onlar tüm tütünlerini ödünç alıyorlardı – mesela birine, “Bana bir çiğnemelik tütün ödünç verir misin, Jack, az önce kalan son tütünümü Ben Thompson’a verdim,” diyorlardı, ama bu hemen her seferinde kuyruklu yalandı; yabancılardan başka hiç kimse kanmıyordu; üstelik Jack yabancı filan da değildi…</p>

  <p>“Demek ona tütün verdin, öyle mi? Bacının kedisinin ninesi de vermiş diye duydum. Sen önce benden daha önce ödünç aldığın tütünü geri ver, Lafe Buckner, işte o zaman sana bir-iki ton bile veririm, üstelik de karşılığında hiçbir şey almam.”</p>

  <p>“Aldığım tütünün bir kısmını sana geri <em>vermiştim.”</em></p>

  <p>“Verdin ya… Neredeyse altı çiğnemelik verdin. Oh ne âlâ memleket! Güzelim mağaza tütününden al, en adisinden tütünle borcunu öde.”</p>

  <p>Mağaza tütünü düz ve kara tabakalar halindedir; ama bu adamlar genelde bükülmüş doğal tütün yaprağı çiğnerler. Çiğnemelik tütün ödünç alırken genellikle bıçakla kesmezler, onun yerine tabakayı dişlerinin arasına sıkıştırır, ikiye bölünceye kadar gevelerler – o zaman bazen tütünün sahibi geri gelen parçaya üzüntüyle bakarak acı bir alayla şöyle der:</p>

  <p>“Sen bana <em>çiğnemeliği</em> ver de <em>tabaka</em> sende kalsın.”</p>

  <p>Bütün cadde ve sokaklar çamur içindeydi, hatta çamurdan başka bir şey yoktu – çamur katran gibi karaydı, bazı yerlerde derinliği otuz santime ulaşıyordu, ama genelde beş on santim derinliğindeydi. Domuzlar her tarafta aylak aylak gezerek homurtular çıkarıyordu. Çamur içindeki bir dişi domuzun yavrularıyla beraber tembel tembel sokakta gezdiğini görüyordunuz; domuz kendini yolun ortasına atıveriyor insanlar çevresinden yürümek zorunda kalırken o geriniyor, gözlerini kapatıyor ve kulaklarını oynatıyordu; yattığı yerde yavrularını emzirirken maaşa bağlanmışçasına mutludur. Çok geçmeden bir avarenin seslendiği duyulur: “Tut! Tut oğlum! Isır şunu, Karabaş!” Domuz kulağının dibinde bir ya da iki köpekle –başka köpekler de onlara katılmak üzeredir– korkunç çığlıklar atarak kaçmaya başlar; o zaman tüm serserilerin ayağa kalkmış domuzun gözden kaybolmasını izlediğini, kahkahayı bastığını ve bu curcunadan pek hoşlandığını görürsünüz. Ardından bir köpek kapışması olana kadar yerlerine dönerler. Hiçbir şey bir köpek dövüşü gibi hepsini birden ayaklandırmaz, hepsini birden mutlu etmez – gerçi başıboş bir köpeğin üzerine neftyağı döküp yakmak ya da kuyruğuna bir tava bağlayıp ölünceye kadar koşmasını izlemek hariç.</p>

  <p>Nehir kıyısındaki evlerden bazıları suya doğru bel vermişti, nehre yuvarlanmaları an meselesiydi. İnsanlar bu evlerden taşınmıştı. Kimi evlerin de bazı köşelerinin alt tarafında nehir kıyıyı aşındırmış, alt tarafı boşalan bu köşeler havada asılı kalmıştı. Bu evlerde hâlâ insanlar yaşıyordu, ama bu tehlikeli bir durumdu, çünkü bazen bir ev büyüklüğünde bir toprak parçasının göçtüğü oluyordu. Bazen çeyrek mil uzunluğunda bir toprak şeridi oyulmaya başlıyor ve yaz mevsimi boyunca suya karışıyordu. Böyle bir kasaba sürekli geriliyor, geriliyor, geriliyordu; çünkü nehir onu sürekli ucundan kemiriyordu.</p>

  <p>Öğlen saati yaklaştıkça sokaklardaki arabalar ve atlar çoğaldı, sürekli yenileri gelmeye devam ediyordu. Bazı aileler yemeklerini yanlarında getirmiş, arabalarında yiyorlardı. Bol bol viski içiliyordu ve üç ayrı kavga çıktığını gördüm. Bir süre sonra biri bağırdı:</p>

  <p>“İşte bizim Boggs geliyor! Kırdaki evinden aylık içkisini almak için çıkmış; işte orada beyler!”</p>

  <p>Serserilerin hepsi Boggs’un gelişinden memnun görünüyordu; onunla dalga geçmeye alışkın olduklarını düşündüm.</p>

  <p>“Acaba bu sefer kime tehditler savuracak merak ediyorum,” dedi bir tanesi. “Son yirmi yılda her tehdit ettiğinin işini bitirseydi şimdiye müthiş bir nam salmış olurdu.”</p>

  <p>“Keşke Boggs bu kez beni tehdit etse,” dedi başka bir tanesi, “çünkü o zaman daha bin yıl yaşayacağımdan emin olurum.”</p>

  <p>Boggs doludizgin yaklaşırken Yerliler gibi naralar atıyor ve arada bağırıyordu:</p>

  <p>“Yoldan çekilin, savaş yolundayım, tabut fiyatlarını patlatacağım!”</p>

  <p>Körkütük sarhoştu ve eyerin üstünde sallanıyordu; ellisinin üstünde ve suratı neredeyse kıpkırmızı bir adamdı. Herkes ona sesleniyor, gülüyor, laf atıyordu ve o da laflara cevap veriyor, söylediklerini bir kenara yazdığını sırayla hepsinin işini bitireceğini söylüyordu, ama o anda bekleyecek vakti yoktu, çünkü yaşlı Albay Sherburn’ü gebertmeye gelmişti ve onun altın kuralı “önce eti yemek sonra garnitüre girişmek”ti.</p>

  <p>Beni görünce yanıma geldi.</p>

  <p>“Sen nereden çıktın, evlat? Nalları dikmeye hazır mısın?”</p>

  <p>Sonra atını sürüp gitti. Korkmuştum, ama bir adam bana seslendi:</p>

  <p>“Sana hiçbir şey yapmaz, sarhoş olduğunda hep böyle şeyler söyler. Arkansas’nın en tatlı adamıdır aslında – sarhoşken ya da ayıkken kimseye zarar vermemiştir.”</p>

  <p>Boggs kasabadaki en büyük dükkâna doğru atını sürdü, tentenin altından içeriyi görmek için başını eğip bağırmaya başladı:</p>

  <p>“Çık dışarı, Sherburn! Çık dışarı da kazıkladığın adamla yüzleş. Peşinde olduğum köpek sensin ve muhakkak elime geçeceksin!”</p>

  <p>Böyle devam etti, Sherburn’e ağzına gelen her şeyi söyledi, bütün sokak onu dinleyen ve kahkahalar atan, sonra da yoluna giden insanlarla tıklım tıklımdı. Bir süre sonra elli beş yaşlarında mağrur görünüşlü bir adam –ayrıca kasabanın en iyi giyinen adamı olduğu da kesindi– dükkândan dışarı çıktı, kalabalık ona yol açmak için iki yana doğru geriledi. Son derece sakince ve tane tane Boggs’la konuşmaya başladı:</p>

  <p>“Bundan bıktım artık, ama yine de saat bire kadar müsaade edeceğim. Ama bire kadar… daha fazla değil. O saatten sonra bana karşı tek bir laf edersen kaçacak delik ara.”</p>

  <p>Sonra arkasını dönüp içeri girdi. Kalabalık aniden ciddileşmişti; kimse kıpırdamadı, gülen hiç kimse kalmamıştı. Boggs atının başını çevirip Sherburn’e avazı çıktığı kadar sövüp sayarak uzaklaştı; çok geçmeden geri geldi ve dükkânın önünde sövgülerine devam etti. Bazı adamlar çevresine birikip onu susturmaya çalıştılar, ama kimseyi dinlemiyordu; on beş dakika kadar sonra saatin bir olacağını, bu yüzden evine gitmesi <em>gerektiğini</em> – bir an önce oradan uzaklaşmasının hayra geçeceğini söylüyorlardı. Hiçbir faydası olmadı. Adam bağıra çağıra sövmeye devam etti, şapkasını çamura atıp üzerinden geçti, çok geçmeden de kır saçları uçuşarak doludizgin sokağın öbür ucuna gitti. Ona sesini duyurabilen herkes atından inmesini sağlamaya çalışıyordu, o zaman bir yere kilitleyip ayılmasını bekleyebilirlerdi; ama bir işe yaramadı – Boggs tekrar tekrar dönüp geliyor, yine Sherburn’e sövmeye başlıyordu.</p>

  <p>Sonunda birisi, “Gidin kızını getirin!” dedi. “Acele edin, kızına haber verin; bazen onu dinliyor. Boggs’u sadece o durdurabilir.”</p>

  <p>Başka birisi koşarak uzaklaştı. Ben de sokağın biraz ilerisine doğru yürüyüp durdum. Beş-on dakika sonra Boggs yine göründü… ama bu kez atının üstünde değildi. Sokağın karşısından sendeleyerek bana doğru geliyordu, başı açıktı, her iki koluna birer arkadaşı girmiş onu götürmeye çalışıyorlardı. Boggs sakinleşmişti ve pek tedirgin bir görünümü vardı, onlara direnmiyordu, aksine kendisi de acele ediyor gibiydi. Birinin seslendiğini duydum:</p>

  <p>“Boggs!”</p>

  <p>Sesin sahibini görmek için başımı çevirdiğimde Albay Sherburn’ü gördüm. Sokağın ortasında kıpırtısız duruyordu ve elinde tabanca olan sağ elini havaya kaldırmıştı – nişan almamıştı, silahın namlusu yukarıyı gösteriyordu. Aynı anda genç bir kızın yanında iki adamla koşarak geldiğini gördüm. Boggs ve yanındaki adamlar kimin seslendiğini görmek için arkalarını döndüler ve tabancayı görünce iki adam iki yana doğru sıçrayıverdi. Tabancanın namlusu ağır ağır aşağı indi – Sherburn horozu kaldırdı. Boggs iki elini birden havaya kaldırdı, “Yüce Tanrım, ateş etme!” dedi. Bam! İlk silah sesi duyuldu ve Boggs havayı tırmalayarak geriye doğru sendeledi – bam! İkinci silah sesi duyuldu ve Boggs geriye doğru kütük gibi yıkıldı, iki kolu yanlara açılmış olarak kıpırtısız kaldı. Genç bir kız feryat figan yetişti, babasının cesedinin üstüne kapanarak ağlamaya başladı, “Ah, onu öldürdü, onu öldürdü!” diye feryat ediyordu. Kalabalık çevrelerinde halka oldu, birbirlerini omuzlayarak ve dirsekleyerek araya giriyor, boyunlarını uzatıp görmeye çalışıyorlardı, halkanın iç tarafındakiler ise onları itmeye çalışıyor; “Geri çekilin! Geri çekilin, biraz hava alsın!” diye bağırıyorlardı.</p>

  <p>Albay Sherburn tabancasını yere attı, geriye döndü ve sakin sakin uzaklaştı.</p>

  <p>Boggs’u küçük bir eczaneye götürdüler çevresindeki kalabalık hiç azalmamıştı, bütün kasaba onu takip ediyordu. Ben de hızlı davranıp pencerenin orada iyi bir yer kaptım, ona yakın bir yerdeydim ve içeriyi görebiliyordum. Onu yere yatırdılar başının altına büyük bir Kutsal Kitap koydular başka bir tanesini de açıp göğsünün üstüne yerleştirdiler – ama ilkönce gömleğini yırtıp açtılar ve ben de mermilerden birinin nereden içeri girdiğini gördüm. Boggs derin derin nefes alırken Kutsal Kitap bir çıkıyor bir iniyordu – sonra tamamen hareketsiz kaldı; ölmüştü. Ardından çığlıklar atan ve ağlayan kızını ondan uzaklaştırıp başka bir yere götürdüler. Kız on altı yaşlarındaydı, çok tatlıydı, melek gibi bir yüzü vardı, ama rengi kül gibi olmuştu ve dehşet içindeydi.</p>

  <p>Çok geçmeden bütün kasaba oraya toplandı; birbirlerini itiyor aralardan sızıyor, dirsekleyip omuzlayarak pencereye ulaşıp içeri bakmaya çalışıyorlardı, ama iyi yer kapmış olanlar onlara müsaade etmiyordu ve arkadakiler bunun üzerine öndekilere sesleniyordu: “Tamam beyler yeterince baktınız, hey siz; sürekli orada durmanız hiç doğru değil, adil de değil, kimseye bakma şansı vermiyorsunuz, başkalarının da orada durmaya hakkı var.”</p>

  <p>Bağrışmalar iyice artınca bela çıkacağı korkusuyla aradan sıyrılıp çıktım. Sokaklar insan doluydu ve herkes çok heyecanlıydı. Ateş edildiğini görenler başkalarına olup bitenleri anlatıyorlardı ve anlatanların etrafına büyük kalabalıklar toplanıyor, insanlar boyunlarını uzatarak onları dinliyordu. Sırık gibi uzun boylu, uzun saçlı ve silindir şapkalı, kıvrık uçlu bir baston taşıyan bir adam önce Boggs’un durduğu yeri, sonra da Sherburn’ün durduğu yeri işaretledi, insanlar ilk yerden ikincisine onu takip ettiler ve yaptığı her şeyi izlediler; arada anladıklarını göstermek için başlarını sallıyor; biraz öne eğilip ellerini bellerine koyarak bastonuyla yeri işaretlemesine bakıyorlardı; sonra adam Sherburn’ün durduğu yerde dimdik durdu, kaşlarını çatıp şapkasını biraz öne doğru yıkarak “Boggs!” diye bağırdı ve havaya kaldırdığı bastonunu yavaş yavaş düzleştirip “Bam!” dedi, geriye doğru sendeledi, bir daha “Bam!” dedi ve sırtüstü düştü. Asıl cinayeti görenler kusursuz yaptığını söylediler; olay tam da böyle cereyan etmişti. Sonra on kadar adam içki şişelerini çıkarıp ona ikram ettiler.</p>

  <p>Sonunda birisi Sherburn’ün linç edilmesi gerektiğini söyledi. Bir dakika içinde herkes aynı şeyi söylemeye başladı; böylece çıldırmış gibi bağırıp çağırarak ve adamı asmak için ellerine geçen bütün çamaşır iplerini yanlarına alarak yürümeye başladılar.</p>
</body>
</html>