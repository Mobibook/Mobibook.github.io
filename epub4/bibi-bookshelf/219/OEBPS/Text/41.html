<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Kırk Birinci Bölüm</h1>

  <p>Doktor ihtiyar bir adamcağızdı; daha doğrusu onu uyandırdığım sırada son derece kibar ve tonton bir ihtiyarcıktı. Ona benim ve kardeşimin dün öğlenden sonra İspanyol Adası’nda avlanırken bulduğumuz bir salın üzerinde kamp kurduğumuzu, gece yarısı rüyasında tüfeğini tekmelediğini ve tüfeğin ateş alıp onu bacağından vurduğunu söyledim; oraya gelip kardeşimi tedavi etmesini ve kimseye bir şey söylememesini istiyorduk, çünkü bu akşam eve dönüp bizimkilere sürpriz yapmaya niyetliydik.</p>

  <p>“Kimmiş sizinkiler?” diye sordu.</p>

  <p>“Aşağı tarafta oturan Phelps’ler.”</p>

  <p>“Haa,” dedi. Bir dakika sonra, “Nasıl vurulmuştu dedin?” diye sordu.</p>

  <p>“Rüyasında tekme atmış,” dedim, “tüfek de ateş almış.”</p>

  <p>“Demek rüyasında,” dedi.</p>

  <p>Fenerini yaktı, çantasını aldı ve yola çıktık. Ama kanoyu gördüğünde yüzü asıldı – kanonun bir kişiye yeteceğini, ama iki kişi için pek güvenli görünmediğini söyledi.</p>

  <p>“Hiç korkmanıza gerek yok, bayım, üçümüzü rahatça taşıdı,” dedim.</p>

  <p>“Üç mü?”</p>

  <p>“Ben, Sid ve… ve… tüfekler; <em>tüfekler</em>, demek istedim.”</p>

  <p>“Haa,” dedi.</p>

  <p>Ama ayağını küpeşteye koyup kanoyu şöyle bir yokladı; başını iki yana sallayarak, daha büyük bir tane bulmamız gerektiğini söyledi. Fakat bütün kanolar kilitli ve zincirliydi; o yüzden benim kanomu aldı ve o gelinceye kadar beklememi söyledi, istersem biraz daha avlanabilir ya da eve gidip bizimkileri sürprize hazırlayabilirdim. Ama ben bir yere gitmeyeceğimi söyledim, ona salı nasıl bulacağını tarif ettim ve yola çıktı.</p>

  <p>Çok geçmeden kafamda tilkiler dolaşmaya başladı. Ya Tom’un bacağını tedavi etmeyi bir çırpıda bitiremezse, ya üç-dört gün sürerse? O zaman ne yapacaktık? Doktor ortalığı ayağa kaldırıncaya kadar bekleyecek miydik? Hayır efendim, ben ne <em>yapacağımı</em> gayet iyi biliyordum. Bekleyecektim, geldiği zaman tutup da bir daha gelmesi gerektiğini söylerse, ikincisinde ben de yüzerek peşinden gidecektim; sonra onu faka bastırıp elini kolunu bağlayacaktım ve salı alıp yola çıkacaktık; Tom’un onunla işi bitince de ücreti neyse verecektik, hatta cebimizdekinin hepsini verecektik ve onu kıyıya bırakacaktık.</p>

  <p>Böylece bir odun yığınına sırtımı dayayıp uykuya daldım, uyandığımda güneş çoktan yükselmişti! Hemen fırladığım gibi doktorun evine gittim, ama gece bir hastaya gittiğini ve henüz dönmediğini söylediler. Demek ki Tom’un durumu çok kötü, diye düşündüm, o halde hemen adaya gitmeliydim. Hemen yola çıktım ve köşeyi döndüm, ama neredeyse Silas Enişte’nin karnına kafa atacaktım!</p>

  <p>“Tom! Saatlerdir neredesin seni afacan?” dedi.</p>

  <p>“Hiçbir yerde değildim,” dedim, “sadece o kaçak zencinin peşine düşmüştüm… ben ve Sid.”</p>

  <p>“Peki nereye gittiniz?” diye sordu. “Teyzeniz neredeyse aklını kaybedecekti.”</p>

  <p>“Telaşlanmasına gerek yoktu,” dedim, “çünkü ikimiz de iyiyiz. Adamları ve köpekleri takip ettik, ama bizden hızlıydılar o yüzden bir süre sonra onları kaybettik; bir ara sesleri nehirden geliyor sandık ve bir kanoya binip peşlerinden gittik, karşıya kadar gittik ama kimseyi göremedik; biz de nehir yukarı geri gelmeye çalıştık ama yorgunluktan canımız çıkmıştı; kanoyu bir yere bağlayıp uykuya daldık ve daha bir saat önce uyandık, ardından neler olduğunu öğrenmek için buraya geldik, Sid belki bir şey duyan olmuştur diye postaneye gitti, ben de yiyecek bir şeyler alacaktım, sonra da eve gelecektik.”</p>

  <p>Bunun üzerine “Sid”i bulmak için postaneye gittik; ama tam da “şüphelendiğim” gibi, orada değildi; yaşlı adam postaneden bir mektup aldı, biraz daha bekledik ama Sid ortalıkta görünmedi; bunun üzerine yaşlı adam gitmemizi önerdi, Sid de yeterince oyalandıktan sonra eve yürüyebilir ya da kanoyla inebilirdi, ama biz atla gidecektik. Kalıp Sid’i beklememe izin vermedi; bunun bir faydası olmayacağını söyledi; benim de onunla gidip, ikimizin de iyi olduğunu Sally Teyze’ye anlatmam gerekiyormuş.</p>

  <p>Eve vardığımızda Sally Teyze beni gördüğüne o kadar memnun oldu ki aynı anda hem gülüp hem ağlayarak bana sarıldı, ardından güzel bir sopa çekti ama neredeyse hiç canımı acıtmadı. Sid gelince ona da aynı şeyi yapacağını söyledi.</p>

  <p>Evin içi yemeğe gelmiş çiftçiler ve çiftçilerin karılarıyla dolmuştu; hayatımda duymadığım kadar çok gevezelik ediliyordu. En fenası yaşlı Bayan Hotchkiss’ti, dili hiç durmadan işliyordu:</p>

  <p>“O kulübenin altını üstüne getirdim, Phelps kardeş, o zencinin deli olduğundan hiç şüphem kalmadı. Az önce Damrell Kardeş’e de söylüyordum… söylemedim mi, Damrell Kardeş?.. Sahiden delirmiş, diyordum… Tam olarak böyle söyledim. Hepiniz duydunuz beni: Delinin teki, dedim; her şey onu gösteriyor. Şu değirmentaşının haline bakınca, aklı başında hiçbir mahluk bu saçma sapan, çılgınca şeyleri değirmentaşına yazmaz, dediydim. Yok efendim şu adamın kalbi kırılmış, yok efendim otuz yedi yıldır oradaymış… hatta Louis denen birinin oğluymuş da, daha bir sürü zırvalık. Delinin zoruna bak, daha ilk başta anlamıştım, orada da aynı şeyi dedim, şimdi de söylüyorum… o zenci delinin teki… Nebukadnessar’dan bile daha deli.”</p>

  <p>“Hele şu bezden yaptığı merdiven yok mu, Hotchkiss Kardeş,” dedi yaşlı Bayan Damrell, “Tanrı aşkına onu ne diye yapmış <em>olabilir</em> ki?..”</p>

  <p>“Daha az önce Utterback Kardeş’e ben de aynı şeyi söylüyordum, bak sor istersen kendisi anlatsın. O ip merdivene şöyle bir baktım… evet, dikkatle <em>baktım</em> ve onu ne diye yaptı <em>acaba</em>, dedim. Bayan Hotchkiss’e sor söylesin…”</p>

  <p>“Peki ya koca değirmentaşını oraya nasıl <em>soktular?</em> O <em>deliği</em> kim kazdı? Kim…”</p>

  <p>“Ben de onu dedim, Birader Penrod! Dedim ya… geçtin değil mi o delikten?.. Dunlap Kardeş’e tam da onu söylüyordum, o koca değirmentaşını oraya nasıl <em>getirdiler</em>, dedim. Hem de <em>yardımsız</em>… kimse yardım etmeden! İşte mesele bu. Dışarıdan birilerinin yardım ettiği ortada, hem de ne yardım, en az bir düzine insan yardım etmiş o zenciye, yerinde olsam gerekirse buradaki bütün zencilerin derisini yüzer, kimin yardım ettiğini öğrenirdim, hatta bana kalsa…”</p>

  <p><em>“Bir düzine</em> diyorsun!.. O kadar işi yapmak için en az <em>kırk</em> kişi gerekirdi. Şu çakıdan yapılmış testereye baksana, ne kadar titiz çalışmışlar; bak karyolanın bacağı nasıl kesilmiş, o işi altı kişi bir haftada anca bitirir; yatağın üzerine samandan ne koymuşlar, görmedin mi?..”</p>

  <p>“Öyle ya, doğru dedin, Birader Hightower! Ben de tam Birader Phelps’e aynı şeyi söylüyordum. Sen ne dersin Hotchkiss kardeş? Birader Phelps ne düşünüyor acaba? Karyolanın bacağının öyle kesildiğini görünce? Bir düşünsene; bana göre öyle, ister kabul et ister etme; belki kimse kabul etmez, ama yine de benim görüşüm böyle, daha iyi bir fikri olan varsa çıksın söylesin işte. Dunlap Kardeş’e dedim ki…”</p>

  <p>“Ay, üstüme iyilik sağlık, Phelps Kardeş, dört hafta boyunca orada her gece bir ev dolusu zenci vardı büyük ihtimalle, o kadar işe anca yetişirler. Şu gömleğe baksana… her santimine kanla gizli Afrika yazıları yazılmış! Herhalde bir sal dolusu zenci gelip çalışıyordu. İki dolar verip okutturacağım bu yazıyı; yazan zencilere gelince, onların başına ne getireceğimi iyi biliyorum ben…”</p>

  <p>“Ona yardım eden varmış, orası kesin, Birader Marples! Bir süredir bu evde otursaydınız siz de aynı şeyi <em>düşünürdünüz</em>. Ellerine geçen her şeyi çaldılar… Hem de biz sürekli nöbet beklerken. O gömleği doğrudan çamaşır ipinden götürdüler! İp merdiveni yapmakta kullandıkları çarşafı ise kaç kere çaldıklarını hatırlamıyorum bile; ayrıca un, mum, şamdan, kaşık, eski bir yatak ısıtıcı ve daha aklıma gelmeyen bin tane şey çaldılar, şimdi de yeni basma elbisem gitti; Silas, Sid, Tom ve ben gece gündüz nöbetteydik, size söyledim, birimiz bile onları yakalayamadık, hatta onları görmedik duymadık; o yüzden son dakikada, kulaklarınıza inanamayabilirsiniz ama burnumuzun dibinden geçtiler; bizi kandırdılar; üstelik sadece bizi değil, Kızılderili Bölgesi’nden soyguncuları da kandırdılar; aslında o zenciyle birlikte gayet rahat kaçıp gittiler, üstelik arkalarında on altı adam ve yirmi iki köpek olmasına rağmen! Bugüne kadar <em>duyduğum</em> bütün hikâyelere beş basar bu. <em>Hayaletler</em> daha iyisini yapamaz, daha kurnaz davranamazdı. Aslında onların hayalet <em>olmasından</em> da korkuyorum… Bizim köpekleri bilirsiniz çünkü, daha iyisi yoktur; o köpekler bile <em>izlerini</em> bulamadı! Biri bana <em>bunu</em> açıklasın açıklayabilirse!.. <em>Herhangi</em> biri!”</p>

  <p>“Doğru, gerçekten üstüne yok…”</p>

  <p>“Ömrümde böyle şey duymadım ki…”</p>

  <p>“O halde yardım edin, nasıl olur da…”</p>

  <p>“Hem <em>evi soymuşlar</em> hem de…”</p>

  <p>“Yüce Rabbim, böyle bir yerde yaşamaktan korkardım…”</p>

  <p>“Korkardın demek!.. O kadar korkmuştum ki yatamıyordum, kalkamıyordum, uzanamıyor, <em>oturamıyordum,</em> Ridgeway Kardeş. Hatta neyi çaldılar biliyor musun… Yüce Tanrım, gecenin bir vakti yatağa döndüğümde nasıl telaşlandığımı tahmin edemezsin. Yine de Tanrı’ya şükürler olsun, bu cesaretle aileden birini de çalabilirlerdi! Artık kendimden geçmiştim, aklım işlemez olmuştu. <em>Şimdi</em> kulağa çok aptalca geliyor, yani gündüz vakti; ama kendi kendime diyorum ki, zavallı iki çocuk yukarıdaki odada yapayalmz uyuyor, Tanrı şahidimdir, o kadar rahatsız oldum ki yukarı çıkıp kapılarını kilitledim! Bunu gerçekten <em>yaptım</em>. Kim olsa aynı şeyi yapardı. Çünkü insan korkmuşsa ve onu korkutan şeyler devam ediyorsa, hatta işler kötüye gidiyorsa aklını yitirecek gibi olur ve saçma saçma şeyler yapmaya başlar; bir bakmışsın ki kendini bir çocuğun yerine koymuşsun, yukarıda uzaktasın, kapı da kilitli değil…” Aniden durdu, aklına bir şey gelmiş gibiydi, başını yavaş yavaş çevirdi ve sonunda göz göze geldik – hemen kalkıp yürüyüşe çıktım.</p>

  <p>Bu sabah niye o odada olmadığımızı daha iyi anlatabilirim, ama önce bir köşeye çekilip üzerinde düşünmem gerek, dedim kendi kendime. Biraz uzaklaştım. Ama fazla uzaklaşmadım, yoksa peşime birini gönderebilirdi. Saatler geçip herkes gittikten sonra eve girdim ve Sally Teyze’ye geceleyin gürültü ve tüfek seslerine benim ve “Sid”in uyandığını anlattım; kapı kilitliydi, eğlenceyi kaçırmak istemiyorduk, bu yüzden paratonerden inmiştik ve canımız da yanmıştı, bir daha asla <em>böyle</em> bir şeyi denemeyecektik. Ardından devam edip Silas Enişte’ye daha önce anlattığım hikâyeyi ona da anlattım; bunun üzerine o da bizi affettiğini, belki de her şeyin yolunda olduğunu söyledi; insan iki oğlandan ne bekleyebilirdi ki, bildiği kadarıyla oğlanların hepsinin aklı beş karış havada olurdu; bu yüzden, kimseye zarar gelmediğine göre, hayatta ve sağlıklı olduğumuza, hâlâ yanında olduğumuza şükretmek, daha önce olmuş bitmiş olanları dert etmeye yeğdi. Beni öptü, başımı okşadı, bir süre sonra da düşüncelere dalıp gitti, ama çok geçmeden aniden yerinde sıçradı:</p>

  <p>“Yüce Rabbim, neredeyse hava kararacak, Sid hâlâ gelmedi! Çocuğun başına bir şey mi <em>geldi</em> acaba?”</p>

  <p>Bu şansı değerlendirmeliydim; hemen fırlayıp şöyle dedim:</p>

  <p>“Ben şimdi bir koşu kasabaya gidip onu bulurum.”</p>

  <p>“Hayatta olmaz,” dedi. “Otur oturduğun yerde, <em>birinizin</em> kaybolması yeter. Akşam yemeğine kadar gelmezse enişten gidip bakar.”</p>

  <p>Tom akşam yemeğine de gelmedi, o yüzden yemekten sonra enişte ona bakmaya gitti.</p>

  <p>Saat on gibi biraz endişeli bir halde geri geldi, Tom’a hiçbir yerde rastlamamıştı. Sally Teyze artık <em>iyice</em> endişelenmişti; ama Silas Enişte önemli bir şey olmadığını söyledi… “Çocuktur ne de olsa,” diyordu, “bakarsın sabahleyin sapasağlam çıkar gelir.” Sally Teyze de bununla yetinmek zorunda kaldı. Ama bir süre ayakta kalıp ışığı yanık tutacağını, gelirse onu görmek istediğini söyledi.</p>

  <p>Sonra ben yatmaya giderken şamdanını alıp benimle birlikte yukarı çıktı, beni yatırdı ve öyle iyi annelik etti ki yer yarılsa da içine girsem demeye başladım, utancımdan yüzüne bile bakamıyordum; yatağın kenarına oturup uzun süre benimle konuştu, Sid’in ne kadar olağanüstü bir çocuk olduğunu anlattı, onun hakkında konuşmayı hiç bitirmek istemiyor gibiydi; zaman zaman bana sorular soruyor onun kaybolmuş, yaralanmış, hatta boğulmuş olup olmadığını soruyordu; o anda bir yerlerde acı çekmekte olduğundan ya da cansız yattığından endişe ediyordu, yanında olup ona yardım edemediği için gözlerinden yaşlar boşanıyordu. Sid’in iyi olduğunu, sabahleyin muhakkak eve geleceğini söyledim; o zaman elimi sıktı, hatta yanağımı öptü ve bir daha söylememi istedi, hep söylememi istedi, çünkü ona iyi gelmişti ve çok endişeliydi. Giderken de dimdik gözlerimin içine baktı, gayet sakin ve tatlı bir sesle şöyle dedi:</p>

  <p>“Kapı kilitli olmayacak, Tom; ayrıca pencere ve paratoner de var; ama uslu duracaksın, <em>öyle değil mi</em>? Gitmezsin değil mi? <em>Hatırım</em> için?”</p>

  <p>Tanrı biliyor ya, gitmeyi deli gibi <em>istiyordum</em>, Tom’un durumunu merak ediyordum, hemen çıkmaya niyetliydim, ama o bunları söyledikten sonra canımı alsalar gidemezdim.</p>

  <p>Ama Sally Teyze aklımdaysa, Tom da aklımdaydı; o yüzden bir türlü uyuyamadım. İki kez paratonerden aşağı indim, gecenin karanlığında ön tarafta dolandım ve Sally Teyze’yi pencerede şamdanın başında beklerken gördüm, gözlerini yola dikmiş, gözyaşı döküp duruyordu; onun için keşke bir şeyler yapabilseydim, ama yapamazdım, tek yapabileceğim bir daha onu üzecek hiçbir şey yapmayacağıma yemin etmekti. Üçüncü seferinde şafakta uyandım ve aşağı indim. Hâlâ oradaydı, şamdanındaki mum neredeyse sönmüştü ve kır saçlı yaşlı başı kollarının üstüne düşmüş, uyuyup kalmıştı.</p>
</body>
</html>