<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuz Sekizinci Bölüm</h1>

  <p>Kalemleri yapmak çok çaba isteyen güç bir işti, testereyi yapmak da; ama Jim en zorunun duvarlara yazı kazımak olacağını söyledi. Ama bunlar mahkûmun duvara muhakkak yazması gereken şeylerdi. Ne olursa olsun yazılmalıydılar; Tom buna <em>mecbur</em> olduğunu söyledi; mahkûmların geride bırakmak üzere duvara yazı kazımadığı ve armasını işlemediği tek bir vaka dahi yoktu.</p>

  <p>“Leydi Jane Grey’e bakın,” dedi; “Gilford Dudley’e, yaşlı Northumberland’a bakın! Bu işi yapmak deveye hendek atlatmaktan zor olsa ne çıkar? Ne yapacağız o zaman? Bin dereden su mu getireceğiz? Jim yazıtını duvara kazımak, armasını işlemek <em>zorunda.</em> Bunu hepsi yapıyor.”</p>

  <p>“Ama Sahip Tom, benim ağmam yok ki,” dedi Jim. “Aslında elimde bu kap kaçak ve eski gömlekten başka biğ şey yok, zaten onlağa da günlük yazmak geğek.”</p>

  <p>“Ah, hiç anlamıyorsun, Jim, arma çok farklı bir şeydir.”</p>

  <p>“Yine de Jim arması olmadığını söylemekte haklı,” dedim, “çünkü gerçekten arması yok.”</p>

  <p>“Biliyoruz herhalde,” dedi Tom, “ama bu iş bitmeden bir tane olacak… çünkü her şeyi <em>doğru</em> yapıyor ve sicilinde en ufak bir kusur bile bulunamayacak.”</p>

  <p>Jim ve ben bir tuğla parçasının üzerinde kalemleri inceltmeye başladık, Jim kendisininkini pirinçten yapıyordu, ben de kaşığı kullanıyordum; Tom ise arma meselesini düşünmeye dalmıştı. Biraz sonra aklına bir sürü güzel arma geldiğini, hangisini seçeceğini bilemediğini söyledi, ama galiba bir tanesinde karar kılacaktı sonunda.</p>

  <p>“Arma kavisli ya da sağ tarafta olacak. Armayı çevreleyen şeridin içinde koyu kırmızı çapraz bir kuşak ve halkı temsil eden uzanmış bir köpek olacak. Köpeğin ayağının altında da köleliği temsilen sağlam bir zincir bulunacak. Üst tarafında yeşil bir süsleme ve gök mavisi zemin üstüne üç dik çizgi gelecek ve kasıtlı bir zikzak işaretinin ortasına yayılmış noktalar olacak. Tepede bir kaçak zenci resmi: <em>Kapkara</em>, omzundaki gayrimeşruluğu belirten işaretin üzerinde bohçası var. Onu destekleyen iki kırmızı çizgi var ki bunlar da sen ve beniz. En altta kavisli bir arma kuşağı. Üzerinde bir yazı: <em>Maggiore fretta, minore otto.</em> Bir kitapta görmüştüm… ne kadar acele edersen o kadar yavaş gidersin, anlamına geliyor.”</p>

  <p>“Vay canına, peki geri kalanı ne anlama geliyor;” diye sordum.</p>

  <p>“Bununla oyalanacak vaktimiz yok, hemen kazımaya başlamamız lazım.”</p>

  <p>“En azından <em>bir kısmının</em> anlamını söylesen olmaz mı? Şerit ne mesela?”</p>

  <p>“Şerit… şerit şey… ne olduğunu bilmene gerek yok. Ben nasıl yapılacağını göstereceğim, o da yapacak.”</p>

  <p>“Kırma beni, herhangi bir kişiye anlatabilirsin ama değil mi, Tom? Gayrimeşruluğu belirten işaret ne peki?”</p>

  <p>“Off, ahret soruları soruyorsun. Olması lazım işte. Bütün soyluların var.”</p>

  <p>Bu tam ona göreydi. Size bir şeyi açıklamak işine gelmiyorsa açıklamıyordu. Bir hafta boyunca başının etini yeseniz yine ağzından tek kelime alamazdınız.</p>

  <p>Arma işini tamamen kararlaştırdıktan sonra işin geri kalan kısmına, yani kederli yazıtımızı planlama işine döndü. Bütün mahkûmlar gibi Jim’in de böyle bir yazıtı olmalıydı. Bir sürü laf uydurdu ve bunları bir kâğıda yazdı, ardından sesli olarak okudu:</p>

  <p class="extract">1. Esir bir yürek burada çürüyüp gitti.</p>

  <p>2. Dünyadan ve dostlarından ayrılmış zavallı bir mahkûm çileli ömrünü burada doldurdu.</p>

  <p>3. Yapayalnız bir kalp burada kırıldı, yıpranmış bir ruh otuz yedi yıllık yapayalnız esaretin ardından huzura erdi.</p>

  <p>4. Evsiz ve arkadaşsız, otuz yedi yıllık çileli esaretin ardından burada hakka kavuşan soylu yabancı, XIV. Louis’nin öz oğludur.</p>

  <p class="extract">Tom bunları okurken sesi titriyordu, neredeyse ağlayacaktı. Okumayı bitirdikten sonra Jim’in duvara hangisini kazıyacağına bir türlü karar veremedi, hepsi de birbirinden iyiydi; ama en sonunda hepsini birden kazımasına izin vereceğini söyledi. Jim bir çiviyle kütüklere bu kadar laf kazımanın en az bir yıl süreceğini hatırlattı, üstelik daha harfleri yazmayı da bilmiyordu; ama Tom harfleri kendisinin önceden çizeceğini ve Jim’in tek yapması gerekenin çizgileri takip ederek kazımak olduğunu söyledi. Ama çok geçmeden fikrini değiştirdi:</p>

  <p>“Düşündüm de, kütükler işimizi görmez; zindanlarda kütük duvarlar olmaz: Yazıtı bir kayaya kazımamız gerek. Bir kaya getirelim.”</p>

  <p>Jim hemen araya girip kayanın kütükten bile daha zor kazınacağını söyledi. Bu sözleri bir kayaya kazımak o kadar uzun sürecekti ki bir daha asla gün yüzü göremeyecekti. Ama Tom ona benim yardım etmeme izin vereceğini söyledi. Ondan sonra da benim ve Jim’in kalemleri ne hale getirdiğimize bir baktı. Alabildiğine ağır işleyen ve çaba gerektiren bir işti, üstelik hem ellerimin iyileşmesini engellemişti hem de neredeyse hiç ilerleme kaydedememiş gibi görünüyorduk.</p>

  <p>“Nasıl yapacağımızı biliyorum,” dedi Tom. “Arma ve kederli yazıt için bir kaya bulmamız gerek, sonra da o kayayla iki kuş vurabiliriz. Değirmenin içinde iri ve gösterişli bir değirmentaşı var, onu yürütürüz, her şeyi üzerine kazırız ve kalemler ile testereyi de onun üzerinde keskinleştiririz.</p>

  <p>İşte bu fena fikir değildi. Doğrusu çetin bir değirmentaşıydı; yine de onu getirebileceğimizi hissediyorduk. Daha gece yarısı olmamıştı, o yüzden işleri Jim’e bırakıp değirmene doğru yola çıktık. Değirmentaşını yerinden çıkardık ve eve doğru yuvarlamaya başladık, ama bu gerçekten boyumuzu aşıyordu. Elimizden geleni yapmamıza rağmen zaman zaman devrilmesini engelleyemiyorduk ve her seferinde altında ezilmekten kıl payı kurtuluyorduk. “Oraya varana kadar içimizden biri kesin bu taşın altında kalacak,” dedi Tom. Yarı yola kadar götürdük, ama artık adım atacak halimiz kalmamıştı, kendi terimiz içinde boğulmak üzereydik. Bu işi beceremeyeceğimizi anlamıştık, gidip Jim’i getirmemiz gerekiyordu. Jim yatağı kaldırıp zinciri karyola bacağından kurtardı, sonra da zinciri boynuna doladı ve birlikte sürünerek delikten çıktık. Jim’le birlikte gidip değirmentaşını kolayca kaldırdık ve taşımaya başladık, Tom da bize denetçilik yaptı. O güne kadar gördüğüm tüm çocukları denetçilikte geçerdi. Her şeyin nasıl yapılacağını biliyordu.</p>

  <p>Deliğimiz epeyce genişti, ama yine de değirmentaşını geçirecek kadar büyük değildi, ama Jim kazmayı alıp kısa zamanda deliği büyüttü. Sonra Tom çiviyle taşın üzerine harfleri çizdi ve Jim’i devam etmesi için başına dikti; keski yerine çiviyi ve çekiç yerine de ardiyedeki ıvır zıvırın içinde bulduğumuz bir kol demirini kullanacaktı; ona mumunun geri kalanı bitene kadar çalışmasını söyledi, ondan sonra yatabilirdi, ama değirmentaşını şiltesinin altına koyup üzerinde yatmalıydı. Ardından Jim’e zinciri karyola bacağına geri takması için yardım ettik ve biz de artık yatmaya hazırdık. Ama Tom’un aklına yeni bir şeyler gelmiş gibiydi.</p>

  <p>“Burada hiç örümcek var mı, Jim?” diye sordu.</p>

  <p>“Yok, sahip, Tanğı’ya şüküğ ki yok, Sahip Tom.”</p>

  <p>“Tamam, biz sana getiririz.”</p>

  <p>“Hay çok yaşa sen, ciğeğimin köşesi, öğümcek istemem ki ben. Ben koğkağım zaten öğümcekten. Onlar geliğse, o zaman peşinden çıngığaklı yılanlağ da geliğ.”</p>

  <p>Tom bir-iki dakika düşündükten sonra şöyle dedi:</p>

  <p>“İyi fikir aslında. Bence yapılabilir. Hatta yapılmak <em>zorunda</em>; akla uygun görünüyor. Evet, bu on numara bir fikir. Nerede saklayabilirsin?”</p>

  <p>“Neyi saklayacağım, Sahip Tom?”</p>

  <p>“Bir çıngıraklı yılanı tabii ki.”</p>

  <p>“Tanğım, sen beni koğu, Sahip Tom! Buğaya biğ çıngığaklı yılan geliğse eğeğ, ben şu kütükten duvağı kafamla yağağak çıkağım.”</p>

  <p>“Ama Jim, bir süre sonra artık ondan hiç korkmazsın. Onu evcilleştirebilirsin.”</p>

  <p>“Evcilleştiğmek mi?”</p>

  <p>“Evet… çok kolay. Bütün hayvanlar iyilik ve okşama karşısında şükran duyar ve onları okşayan insanlara zarar vermeyi <em>akıllarından</em> bile geçirmezler. Her kitapta böyle yazar. Sen bir dene… başka bir şey istemiyorum; iki üç gün dene sadece. Onu aldıktan kısa süre sonra seni sevecektir, seninle uyuyacaktır, bir an bile senden uzak kalmayacaktır, onu boynuna dolamana ve kafasını ağzına almana izin verecektir.”</p>

  <p><em>“N’oluğ</em>, Sahip Tom… böyle şeyleğ <em>söyleme!</em> Ağtık <em>dayanamıyoğum!</em> Kafasını ağzıma sokmama <em>izin</em> veğecek ha… iyilik olsun diye, öyle mi? Bunu ondan <em>istemek</em> için sittin sene beklemek geğek. Üstelik ben zaten istemem ki o benimle <em>uyusun.”</em></p>

  <p>“Böyle aptalca davranma, Jim. Mahkûmların sessiz bir evcil hayvanı olması <em>mecburidir</em>, daha önce kimsenin çıngıraklı yılanı olmadıysa, hayatını kurtarmak için akla gelebilecek başka yolları değil de, bunu deneyen ilk kişi olmanın şanı daha büyüktür.”</p>

  <p>“Ama Sahip Tom, ben böyle biğ şan <em>istemem</em>. Yılan Jim’in çenesini sokuveğiğse, o zaman şanı <em>ne yapsın Jim?</em> Yok, sahip, ben istemem böyle şeyleğ yapmak.”</p>

  <p>“Hayret bir şeysin, <em>denemekten</em> ne çıkar? Sadece denemeni <em>istiyorum</em>… işe yaramazsa onu beslemeye devam etmene gerek yok.”</p>

  <p>“Ama ben onu evcilleştiğmeye çalışığken, o beni sokağsa işim biteğ. Aklıma yatan hemen heğ şeyi yapmaya razıyım, ama Huck ve sen bana çıngığaklı yılan getiğip, sonğa da evcilleştiğmemi isteğseniz, ben hemen <em>çekip gideğim</em>, başka tüğlü olmaz.”</p>

  <p>“Tamam o zaman, madem bu kadar inat ediyorsun dediğin gibi olsun. Sana birkaç tane küçük yılan getiririz, kuyruklarına düğme filan takarsın ve onlar çıngıraklı yılanmış gibi yaparsın, herhalde bu yeterli olur.”</p>

  <p>“Bak <em>onlağa</em> katlanabilmek, Sahip Tom, ama onlağsız çok daha ğahat edeğim, bunu unutma sen. Mahkûm olmak ne kadağ zoğ ve bela biğ işmiş be ağkadaş.”</p>

  <p>“Tabii ki <em>öyledir</em>, ama doğru yaparsan. Burada fare var mı peki?”</p>

  <p>“Yok, sahip, hiç fağe göğmedim.”</p>

  <p>“Tamam, sana birkaç tane getiririz.”</p>

  <p>“Sahip Tom, fağe filan <em>istemem.</em> Onlağ çok belalı yağatıklağ, insanı ğahatsız edeğleğ, uyumaya çalıştığı sığada üstünde gezeğ ve ayaklağını ısığığlağ. Yok, sahip, sen illa biğ şey getiğeceksen, yılanları getiğ sadece, fağe istemem, onlağın bana hiç faydası yok ki zaten.”</p>

  <p>“Ama Jim, farelerin <em>olmak zorunda…</em> hepsinin faresi vardır. O yüzden artık şikâyet edip durma. Faresiz mahkûm mu olurmuş? Ömrümde duymadım böyle şey. Hatta fareleri eğitirler, okşarlar, onlara numaralar öğretirler ve onlarla muhabbeti ilerletirler. Ama sen onlara müzik çalmalısın. Bunun için gerekli aletlerin var mı?”</p>

  <p>“Sadece biğ tağağım ve biğ pağça kâğıdım, biğ de ağız tambuğam vağ, ama onlağ ağız tambuğası dinlemek isteğ mi, ben pek sanmam.”</p>

  <p>“Olur mu hiç, tabii dinlerler. Ne tür müzik olduğunu umursamaz <em>onlar.</em> Bir fare için ağız tamburası da gayet uygundur. Bütün hayvanlar müzik sever… hele hapishane ortamında bayılırlar. Özellikle de acılı müzikler, zaten ağız tamburasından da başka türlü müzik çıkmaz. Daima ilgilerini çeker; seni üzenin ne olduğuna bakmak için yerlerinden çıkarlar. Evet, şimdi oldu, artık gayet iyi durumdasın. Geceleri yatmadan önce, sabah erken saatlerde yatağında oturup ağız tamburasını çalmak istiyorsun; Son Halka Koptu’yu çal… farelerin en çok ilgisini çeken parçadır: İki dakika kadar çaldıktan sonra bütün farelerin, yılanların, örümceklerin ve başka şeylerin senin için endişelendiğini ve yanına geldiğini göreceksin. Resmen hepsi üzerine çıkacak ve müthiş zaman geçirecekler.”</p>

  <p><em>“Onlağ</em> geçiğiğ heğhalde, Sahip Tom, peki <em>Jim</em> nasıl geçiğecek o zamanı? Ben hiç anlamıyoğum bu ne işe yağayacak. Ama eğeğ mecbuğsam yapacağım. Heğhalde en iyisi hayvanlağı memnun etmek ki bela çıkmasın.”</p>

  <p>Tom bir süre daha düşündü ama aklına başka bir şey gelmemiş gibi görünüyordu, ama aniden yine söze başladı:</p>

  <p>“Hah… Bir şeyi unutmuşum. Burada çiçek yetiştirebilir misin sence?”</p>

  <p>“Bilmem, belki yetiştiğebiliğim, Sahip Tom; ama buğası çok kağanlık, çiçekleğ de işime yağamaz. Çok zoğ oluğ.”</p>

  <p>“Sen yine de bir dene bakalım. Bazı mahkûmlar bunu becermiş.”</p>

  <p>“Kocaman biğ sığığkuyğuğu yetişiğ belki buğada, Sahip Tom, ama zahmetine değmez, baştan söylemek ben de.”</p>

  <p>“Hiç öyle düşünme. Sana küçük bir tane getiririz, şuradaki köşeye dikersin ve orada büyür gider. Ayrıca ona sığırkuyruğu deme, <em>Pitchiola</em> de… hapishanedeyken gerçek adı budur. Ayrıca onu gözyaşınla sulaman gerek.”</p>

  <p>“Niye, buğada bol bol su vağ, Sahip Tom.”</p>

  <p>“Su kullanmak <em>istemiyormuşsun</em>, onu gözyaşlarınla sulamalıymışsın meğer. Daima böyle yapılır.”</p>

  <p>“Ama Sahip Tom, ben biğ sığığkuyğuğu için su kullanayım, başka biği de gözyaşıyla <em>yetiştiğsin</em>, olmaz mı?”</p>

  <p>“Önemli olan o değil. Gözyaşınla sulamak <em>mecburi.”</em></p>

  <p>“Ama çiçek benim yüzümden ölüğ, Sahip Tom, evet, kesinlikle ölüğ; çünkü ben kolay kolay ağlamam.”</p>

  <p>Tom köşeye sıkışmıştı. Ama biraz düşündükten sonra Jim’in bir soğan keserek gözlerini yaşartmak için elinden geleni yapması gerektiğini söyledi. Sabahleyin zenci kulübelerinin oraya gidip kimse görmeden Jim’in kahve demliğine bir soğan atacağına söz verdi. Jim kahvesinin içinde tütün göndermemizi yeğlediğini söyledi; kendisinden istenenlerin hiçbiri hoşuna gitmemişti; sığırkuyruğu yetiştirmek, ağız tamburasıyla farelere müzik çalmak, yılanları ve örümcekleri ya da başka hayvanları beslemek ve okşamak gibi işler akıl kârı değildi; zaten kalemler, yazıtlar, günlüklerle filan uğraşıyordu, bunlar mahkûm olmayı o güne kadar gördüğü en zorlu, endişe verici, sorumluluk gerektiren iş haline getirmişti. Bunları duyan Tom’un artık tamamen sabrı taştı; Jim’e bir mahkûmun nam salmak için sahip olabileceğinden daha çok şans verildiğini, ama bu şansları takdir etmeyi bilmediğini ve bunlara layık olmadığını söyledi. Jim söylediklerinden pişman oldu, bir daha böyle davranmayacağına söz verdi, biz de çıkıp yatmaya gittik.</p>
</body>
</html>