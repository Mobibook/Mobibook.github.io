<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>Otuz Beşinci Bölüm</h1>

  <p>Kahvaltıya daha bir saat filan vardı, bu yüzden oradan ayrılıp ormana girdik; çünkü Tom kazarken önümüzü görmek için <em>biraz</em> ışığa ihtiyacımız olacağını söylemişti, ama fener fazla gelir ve başımızı derde sokabilirdi; tilki ateşi denen çürümüş odunlardan bulmalıydık. Bu odunları karanlık bir yere koyduğun zaman hafif bir ışık yayıyorlardı. Bir kucak tilki ateşi toplayıp otların arasına sakladık, sonra da oturup biraz dinlendik. Tom hiç tatmin olmamış bir halde şöyle dedi:</p>

  <p>“Kahretsin, bu iş fazlasıyla kolay ve raconu bozuyor. Bu yüzden zor bir plan yapmayı güçleştiriyor lanet olasıca. Uyku ilacı içirilecek nöbetçi yok… Halbuki muhakkak bir nöbetçi <em>olmalıydı</em>. Uyku getiren bir karışım verebileceğimiz köpek bile yok. Ayrıca Jim üç metrelik bir zincirle ayağından yatağının bacağına bağlanmış, tek yapmamız gereken karyolayı kaldırıp zinciri çıkarmak. Silas Enişte de herkese güveniyor; anahtarı o boş kafalı zenciye gönderiyor zencinin başını beklemeye kimseyi göndermiyor. Jim istese çoktan o pencere deliğinden çıkabilirdi, gerçi ayağında üç metre zincirle bir yere kaçamazdı. Moralim bozuluyor Huck, bugüne kadar böyle aptalca bir düzen duymamıştım. <em>Tüm</em> güçlükleri bizim icat etmemiz gerekecek. Neyse, yapacak başka bir şey yok, en iyisi elimizdeki malzemelerle idare edip en iyi şekilde bu işi kotarmak. Bir sürü zorluk ve tehlikeye göğüs gererek Jim’i kurtarmanın şanı büyüktür. Üstelik bunları yaratması gereken insanlar tembellik etmişse ve her türlü zorluk ve tehlikeyi kendin yaratman gerekmişse şanına şan katarsın. En basitinden şu feneri düşünelim. Katı gerçeklere bakarsan, fener kullanmanın tehlikesi var<em>mış gibi</em> yapmamız gerek. Halbuki istesek koca bir fener alayıyla çalışabiliriz, kimse fark etmez. Bu arada, hiç vakit kaybetmeden bir testere yapmamız gerek, uygun malzeme bulmalıyız.</p>

  <p>“Testereyi ne yapacağız?”</p>

  <p>“Ne mi yapacağız? Zinciri çıkarmak için Jim’in yatağının bacağını kesmemiz gerekmiyor mu?”</p>

  <p>“Niye ki? Az önce karyolayı kaldırıp zinciri çıkarmanın yeterli olduğunu söylemiştin.”</p>

  <p>“İşte bu tam sana göre bir laf, Huck Finn. Bazı konularda tam bir mıymıntısın yahu! Daha önce hiç mi kitap okumadın? Baron Trenck’i, Casanova’yı, Benvenuto Chelleeny’yi, IV. Henri’yi ya da diğer kahramanları hiç mi duymadın Tanrı aşkına? Bir mahkûmun öyle yaşlı teyzelere has yöntemlerle serbest bırakıldığı nerede görülmüş? Hayır, bu işin en büyük erbapları karyolanın bacağını keser, ama yerinde bırakır ve bulunamasın diye talaşı da yutar; kestiği yerin dışına çamur ve yağ sürer ki en uyanık gardiyanlar bile oranın kesildiğini anlamasın, karyola bacağının tamamen sağlam olduğunu sansın. Ama hazır olduğun gece karyola bacağına bir tekme atarsın, ikiye ayrılıverir; zincirini çıkartırsın olur biter. Ondan sonra tek yapman gereken ip merdiveni mazgallı siperlere bağlamak, aşağı inmek ve hendeğe düşüp ayağını kırmaktır –çünkü ip merdiven beş-altı metre kısa kalmıştır– hemen karşında atlarını ve sadık uşaklarını bulursun, seni kaptıkları gibi bir eyerin üstüne otururlar ve oradan memleketin Langudoc, Navarre ya da neresiyse oraya gidersiniz. Ne kadar gösterişli be Huck, keşke bu kulübenin de bir hendeği olsaydı. Vakit bulursak kaçış gecesi bir tane kazalım.”</p>

  <p>“İyi ama madem onu kulübenin altından çıkartacağız, hendek ne işe yarayacak?” diye sordum.</p>

  <p>Ama beni duymadı bile. Beni ve geriye kalan her şeyi unutmuştu. Çenesini avcunun içine almış düşünüyordu. Biraz sonra içini çekti, başını iki yana salladı, sonra tekrar içini çekerek şöyle dedi:</p>

  <p>“Yok yok, olmaz öyle… yeterince gerekli bir şey değil.”</p>

  <p>“Neymiş o?” dedim.</p>

  <p>“Jim’in bacağını kesmek, elbette,” dedi.</p>

  <p>“Yüce Tanrım!” dedim, “Kesinlikle <em>hiç</em> gerekli değil. Zaten onun bacağını kesmeyi niye istiyorsun ki?”</p>

  <p>“En büyük ustalardan bazıları böyle yapmış da ondan. Zinciri çıkartamamışlar, o yüzden ellerini kesip kaçmışlar. Bacak kesmek daha da iyi olurdu. Ama bu seferlik onu atlayalım. Jim’in durumunda pek de gerekli değil, üstelik Jim bir zenci ve bunun sebeplerini, Avrupa’da niçin âdet olduğunu anlamayacaktır; o yüzden bu seferlik yapmayalım. Ama başka bir şey var… Bir ip merdiven olabilir; çarşaflarımızı yırtıp kolayca ona bir ip merdiven yapabiliriz. Bu merdiveni de ona böreğin içinde göndeririz, çoğunlukla öyle yapılıyor. Ben en kötü börekleri bile sırf…”</p>

  <p>“Neler saçmalıyorsun böyle, Tom Sawyer?” dedim. “Jim ip merdiveni ne yapacak ki?”</p>

  <p>“Onu kullanması <em>şart.</em> Asıl <em>sen</em> neler saçmalıyorsun, ben bu işlerden hiç anlamam desene baştan. İp merdiven <em>olmazsa olmaz</em>, bütün ustalar ip merdiven kullanır.”</p>

  <p>“İyi ama ip merdivenle ne <em>yapacak?”</em></p>

  <p>“Ne mi <em>yapacak</em>? Yatağının içine saklayabilir, öyle değil mi? Hepsi öyle yapar; <em>onun</em> da yapması şart. Huck, kurallara uygun hiçbir şeyi yapmak istemiyor gibisin, resmen her şeyi baştan keşfetmek niyetindesin. Diyelim ki onu hiçbir şey için <em>kullanmadı…</em> O gittikten sonra yatağın içinde ipucu olarak kalmayacak mı? İpucu isteyeceklerini hiç hesaba katmıyor musun? İsteyecekler elbette. Sen de onlara hiç ipucu bırakmayacak mısın? Hiç racona uyar mı böylesi? Hayatımda böyle bir şey duymadım valla.”</p>

  <p>“Madem kural böyle ve ip merdiveni olması gerek, tamam o zaman olsun; hiçbir kurala karşı gelmek istemem doğrusu; yalnız başka bir şey var, Tom Sawyer… Jim’e ip merdiven yapacağız diye çarşaflarımızı yırtarsak başımız Sally Teyze’yle büyük derde girer, bunu adım gibi biliyorum. Bana sorarsan ceviz ağacı kabuğundan bir merdiven hem maliyetsiz hem başka bir şeyi harcamaya gerek yok, üstelik ip merdivenler gibi bir böreğin içine de konup şiltenin samanları arasına da girer; ayrıca Jim’in nasıl olsa hiç tecrübesi yok bu işlerde, o yüzden nasıl bir merdiven kullandığımızı umursayacağını pek…”</p>

  <p>“Gene saçmaladın, Huck Finn, cahil cahil konuşup duruyorsun iki saattir… Hiçbir şey bilmiyorsan bari çeneni tutmayı bileydin. Bir mahkûmun ağaç kabuğundan merdivenle kaçtığı da nerede duyulmuş? Böyle gülünç şey olur mu hiç?”</p>

  <p>“Tamam, Tom, sen nasıl istiyorsan öyle olsun; ama benim sözümü dinle ve ne olur asılı çamaşırlardan ödünç almama izin ver.”</p>

  <p>Buna itiraz etmedi. Hatta aklına bir fikir daha geldi:</p>

  <p>“Bir de gömlek ödünç al.”</p>

  <p>“İyi de gömleği ne yapacağız, Tom?”</p>

  <p>“Jim’in bir günlük tutması için.”</p>

  <p>“Yuh artık… Jim’in okuma yazması yok ki.”</p>

  <p>“Diyelim ki <em>yazamıyor</em>… gömleğin üzerine resimler ve işaretler de mi yapamaz? Ona demir kaşıktan ya da bir parça fıçı çemberinden kalem de yaparız.”</p>

  <p>“İyi ama bir kazın tüyünü yolup ona çok daha iyi bir kalem yapabiliriz, Tom, hem daha çabuk olur.”</p>

  <p>“Zindanda yatan <em>mahkûmların</em> kalem yapmak için tüyünü yolacağı kazları olmaz be enayi. Kalemlerini <em>daima</em> eski pirinç şamdanlardan ya da ellerinin altındaki başka sert, katı, zor bükülür şeylerden yaparlar; kalemi yapmaları da haftalar; hatta aylar sürebilir, çünkü ellerindekini kalem haline getirmek için duvara sürtmekten başka çareleri yoktur. Bulabilselerdi bile kaz tüyü kullanmazlardı <em>onlar.</em> Kurallara uymaz.”</p>

  <p>“Peki o zaman, mürekkebi nasıl yapacağız?”</p>

  <p>“Çoğu mahkûm demir pası ile gözyaşını karıştırır; ama bu alt tabakadan olanlara ve kadınlara has; bu işin erbapları kendi kanını kullanır. Jim bunu yapabilir ve dünyaya nerede esir tutulduğunu haber vermek için sıradan bir gizemli mesaj göndermek isterse, kalaylı bir tabağın arkasına çatalla kazıyıp pencereden atabilir. Demir Maske hep öyle yapar ve bana kalırsa acayip iyi bir yol.”</p>

  <p>“Jim’in kalaylı tabağı yok. Ona yemeği tepside veriyorlar.”</p>

  <p>“Bunun önemi yok, ona bir tabak götürürüz.”</p>

  <p>“Kimse onun tabağında yazanları <em>okuyamaz</em></p>

  <p>“Konumuzla hiç <em>ilgisi</em> yok, Huck Finn. Tek yapması gereken tabağın üzerine yazmak ve dışarı atmak. Bizim okuyabilmemiz <em>gerekmez</em>. Bir mahkûmun kalaylı tabağa ya da başka yere yazdıklarının yarısı okunamaz zaten.”</p>

  <p>“Peki o zaman tabakları niye boşa harcıyoruz?”</p>

  <p>“Ya ne fark edecek ki, <em>mahkûmun</em> tabağı değil onlar.”</p>

  <p>“Ama <em>birilerinin</em> tabağı, öyle değil mi?”</p>

  <p>“Diyelim ki öyle, ne olmuş? Tabağın kime ait olduğunu <em>mahkûm</em> niye dert…”</p>

  <p>Burada sustu, çünkü kahvaltı borusunun çaldığını duymuştuk. Böylece eve doğru yollandık.</p>

  <p>O sabah asılı çamaşırların arasından bir çarşaf ve gömlek ödünç aldım; eski bir çuval bulup ikisini de içine soktum, sonra tilki ateşini bulmaya gittik ve onu da çuvala koyduk. Ödünç almak diyordum, çünkü babam hep öyle diyordu; ama Tom bunun ödünç almak değil, çalmak olduğunu söyledi. Ona göre biz mahkûmları temsil ediyorduk; mahkûmlar bir şeyi nasıl ele geçirdiklerini umursamazlardı ve kimse de onları bunun için suçlamazdı. Bir mahkûmun kaçmak için ihtiyaç duyduklarını çalması suç değildir, dedi Tom; bu onun hakkıydı, o yüzden de bir mahkûmu temsil ettiğimiz sürece kendimizi hapisten kurtarmak için en az ihtiyaç duyduğumuz şeyleri bile çalmaya kesinlikle hakkımız vardı. Mahkûm olmasaydık her şey farklı olacaktı, mahkûm olmayan birisi çalıyorsa ancak ve ancak adi bir insan olabilirdi. Bunun üzerine, önümüze çıkan her şeyi çalabileceğimizi söyledik. Yine de sonraki günlerde zencilerin bostanından bir karpuz çalıp yediğimde bana çok kızdı. “Gidip zencilere on sent ver ve sebebini de söyleme,” dedi. Tom ancak <em>ihtiyaç duyduğumuz</em> şeyleri çalabileceğimizi söyledi bu sefer. “İyi ama o karpuza ihtiyacım vardı,” dedim. Fakat karpuza hapisten kaçmak için ihtiyacım olmadığını söyledi, aradaki fark buydu. Karpuzun içine bir bıçak saklayıp başgardiyanı öldürmesi için Jim’e gönderirsem sorun yoktu. Bunun üzerine boyun eğdim, ama her karpuz yürütme fırsatı yakaladığımda oturup böyle kılı kırk yaracak olduktan sonra bir mahkûmu temsil etmenin hiçbir avantajı kalmıyordu ki.</p>

  <p>Neyse, dediğim gibi, o sabah herkes kendi işiyle meşgul olmaya başlayıncaya kadar bekledik, artık avluda kimse görünmüyordu; Tom çuvalı ardiyeye taşırken ben de biraz uzaktan gözcülük yaptım. Bir süre sonra tekrar dışarı çıktı, gidip bir odun yığınının üstüne oturup konuşmaya başladık.</p>

  <p>“Artık her şey tamam,” dedi Tom, “ama bir tek aletler kaldı; onu da kolayca hallederiz.”</p>

  <p>“Aletler mi?”</p>

  <p>“Evet.”</p>

  <p>“Ne için aletler?”</p>

  <p>“Kazmak için tabii ki. Toprağı <em>kemirerek</em> çıkartmayacağız herhalde onu.”</p>

  <p>“İçerideki eski kazmalar filan bir zenciyi çıkartmaya yetmez mi?”</p>

  <p>Dönüp bana öyle acıyarak baktı ki o an ağlayabilirdim.</p>

  <p>“Huck Finn, kazması ve küreği olan bir mahkûm duydun mu hiç, kazıp çıkmak için dolabına bütün modern aletleri dolduran mahkûm var mı? Kafanın içinde birazcık olsun akıl varsa sorarım sana, bu şekilde kaçarsa nasıl kahraman olacak? Oldu olacak anahtarı verelim bari eline. Kazma ve kürek ha… krallara bile vermezler böyle aletleri.”</p>

  <p>“Tamam, diyelim ki kazma ve kürek istemiyoruz, o zaman ne istiyoruz?”</p>

  <p>“İki tane çakı.”</p>

  <p>“Kulübenin temellerini delip geçmek için mi?”</p>

  <p>“Evet.”</p>

  <p>“Hoppala! Ama bu çok aptalca, Tom.”</p>

  <p>“İster aptalca olsun, ister olmasın, <em>doğrusu</em> bu… kurallara uygun olanı da. Şu ana kadar <em>başka</em> bir yol da duymadım, hem de böyle konulardaki her türlü bilgiyi veren bütün kitapları okumama rağmen. Her zaman için çakıyla kazıyorlar… toprağı da değil ha; genelde kayayı deliyorlar çakıyla. Haftalarca uğraşıyorlar, neredeyse sonsuza dek sürüyor. Marsilya limanında Deef Şatosu’nun dibindeki zindanda yatan mahkûmlardan bir tanesi çakıyla kayayı delerek çıkmış; ne kadar sürmüş, bil bakalım?”</p>

  <p>“Bilmiyorum.”</p>

  <p>“Tahmin et o zaman.”</p>

  <p>“Nereden bileyim. Bir buçuk ay mı?”</p>

  <p><em>“Otuz yedi yıl</em>… taa Çin’den çıkmış. İşte bu işin kuralı <em>budur</em>. Keşke <em>bu</em> kalenin de tabanı kaya olsaydı.”</p>

  <p><em>“Jim’in</em> Çin’de tanıdığı hiç kimse yok ki.”</p>

  <p>“İyi de <em>bunun</em> ne alakası var? O adamın da tanıdığı kimse yokmuş. Ama sen her seferinde önemsiz şeylere takılıyorsun. Niye asıl meseleden uzaklaşıyorsun ki?”</p>

  <p>“Tamam, peki… nereden çıktığının bir önemi yok, neticede <em>çıkmış;</em> Jim için de fark etmez herhalde. Yalnız şöyle bir sorun var… Jim çakıyla çıkarılamayacak kadar yaşlı. Ömrü yetmez.”</p>

  <p>“Merak etme, <em>ömrü yeter. Toprağı</em> kazmanın otuz yedi yıl süreceğini sanmıyorsun herhalde.”</p>

  <p>“Peki ne kadar sürer, Tom?”</p>

  <p>“Gerçi normalde süreceği kadar uzamasını bekleyemeyiz, çünkü Silas Enişte’nin New Orleans’tan haber alması çok uzun sürmez. Jim’in oradan olmadığını öğrenecektir. O zaman belki de Jim için gazetelere ilan verir ya da buna benzer bir şeyler yapar. Onu gerekli sürede çıkarma tehlikesini göze alamayız. Bana sorarsan birkaç yıl sürer herhalde, ama o kadar beklenmez işte. İşler bu kadar belirsiz olduğuna göre şunu öneriyorum: Elimizden geldiği kadar hızlı kazalım, sonra da istediğimiz zaman otuz yedi yılın sonlarına <em>gelmişiz gibi</em> yapabiliriz. Yani işlerin değiştiğini sezer sezmez hemen onu çıkaralım ve kaçıralım. Evet, bence en iyisi bu.”</p>

  <p>“Şimdi <em>akıllıca</em> bir şey söyledin,” dedim. “Sonuna <em>varmışız gibi</em> yapmanın zararı yok, başımız da belaya girmez; eğer bir amacımız varsa, yüz elli yılda <em>kazmış gibi</em> yapmaya bile itirazım yok. İş bittikten sonra benim için hiç sıkıntı olmaz. En iyisi şimdi gidip iki tane çakı bulayım ben.”</p>

  <p>“Üç tane bul,” dedi, “bir tanesinden de testere yapacağız.”</p>

  <p>“Tom, kurallara aykırı ve dinsizce değilse bir şey önereceğim,” dedim. “İsleme barakasının arkasındaki siper kaplamasının altında paslı bir testerenin ucunu görmüştüm.”</p>

  <p>Tom bıkkın ve hevesi kaçmış bir havayla şöyle dedi:</p>

  <p>“Sana bir şey öğretmeye çalışmanın faydası yok, Huck. Çabuk git üç tane çakı getir… üç tane.”</p>

  <p>Ben de dediği gibi yaptım.</p>
</body>
</html>