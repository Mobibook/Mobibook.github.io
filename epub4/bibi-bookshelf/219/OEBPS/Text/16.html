<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>On Altıncı Bölüm</h1>

  <p>Neredeyse bütün gün uyuduk ve gece tekrar yola çıktık; tören alayı gibi uzun ve kocaman bir salın biraz arkasından gidiyorduk. Salın her iki ucunda dörder uzun kürek vardı, bu yüzden üstünde yaklaşık otuz kişi olduğunu tahmin ettik. Salın üzerinde birbirinden uzak duran beş ayrı barınak vardı, ayrıca ortada açık bir kamp ateşi ve her iki uçta uzun birer bayrak direği olduğunu gördük. Bu sal bayağı haşmetli duruyordu. Bunun gibi bir su aracında çalışmak <em>övünülecek</em> bir şey olmalıydı.</p>

  <p>Büyük bir dönemeçten dolanmaya başladık, hava bulutlandı ve ısınmaya başladı. Nehir çok genişti ve iki yakasında da sık ağaçlar adeta bir duvar oluşturuyordu; tek bir açık nokta ya da ışık göremiyordunuz. Cairo’dan bahsetmeye başladık ve oraya vardığımızı nasıl anlayacağımız üzerinde kafa yorduk. Büyük ihtimalle oraya gelince anlamayacaktık, çünkü orada sadece bir düzine kadar ev olduğunu duymuştum ve biz geçerken ışıkları yanmıyorsa bir kasabadan geçtiğimizi nasıl anlayacaktık? Jim orada iki büyük nehir birleştiği için gelince anlayacağımızı söyledi. Ama ben de bir adanın ucundan geçtiğimizi ve aynı nehirde gitmeye devam ettiğimizi sanabileceğimiz cevabını verdim. Bunun üzerine Jim ikirciklenmeye başladı … ben de. Peki o zaman ne yapacaktık? İlk ışık gördüğümüz yerde kanoyla karaya çıkacağımı söyledim, oradakilere babamın bir yük teknesiyle arkadan geldiğini, henüz bu işe yeni başladığı için de Cairo’nun ne kadar uzakta olduğunu öğrenmek istediğini söyleyecektim. Jim bu fikri beğenmişti, pipolarımızı yakıp beklemeye başladık.</p>

  <p>Artık tek yapmamız gereken gözlerimizi dört açıp bir kasaba görünce harekete geçmekti. Jim bir kasabanın yakınına gelince onu muhakkak göreceğini söyledi, çünkü kasabayı gördüğü anda özgür bir adam olacaktı, ama gözden kaçırırsa yine zenci topraklarında kalacaktı ve özgürlüğe ulaşamayacaktı. Sık sık ayağa fırlayıp, “Aha işte!” diyordu.</p>

  <p>Ama yanılmış oluyordu. Gördüğü ışıklar ya bataklık yalazı ya da ateşböceği çıkıyordu; o zaman tekrar oturuyor ve az önceki gibi gözlerini koca koca açarak izlemeye devam ediyordu. Jim özgürlüğe bu kadar yaklaşmanın onu zangır zangır titrettiğini, kalbinin hızla atmaya başladığını söyledi. Onu dinlemenin de beni zangır zangır titrettiğini ve kalbimin hızla çarptığını söylemeliyim, çünkü onun sahiden de yakında özgürlüğü tadacağı kafama dank etmeye başlamıştı – peki bunun suçlusu kimdi? <em>Bendim</em>. Ne kadar uğraşırsam uğraşayım vicdanımın sesini bastıramıyordum. O kadar huzurum kaçmıştı ki rahatlayamıyordum bir türlü, yerimde duramaz olmuştum. Bu yaptığım şeyin anlamını daha önce hiç bu kadar derinden hissetmemiştim. Ama şimdi hissediyordum işte; üstelik içime yerleşmişti ve yüreğimi gittikçe daha çok yakıyordu. Suçun bende olmadığına kendimi ikna etmeye çalıştım, çünkü Jim’in sahibinden kaçmasını sağlayan ben değildim; ama hiçbir işe yaramadı, zira vicdanım her seferinde ayağa kalkıp şöyle diyordu: “Ama özgür olmak istediğini biliyordun ve karaya çıkıp birilerine söyleyebilirdin.” Bu doğruydu – ne kadar istesem de inkâr edemezdim. Asıl acı veren de buydu zaten. Vicdanım sürekli aynı soruları soruyordu: “Zavallı Bayan Watson sana ne etti ki zencisinin gözlerinin önünde kaçmasını seyrediyor ve ağzını açıp tek laf etmiyorsun? Zavallı kadın sana ne fenalık yaptı da ona böyle alçakça bir şey yapıyorsun? Sana kitabı öğretmeye çalıştı, sana görgü kurallarını öğretmeye çalıştı, sana kendi bildiği yoldan iyilik etmeye çalıştı. <em>Başka</em> da suçu yok.”</p>

  <p>Kendimi o kadar adi ve aşağılık hissediyordum ki Tanrı canımı alsa da kurtulsam, diyordum. Ben kendimi suçlayarak sıkıntıyla salda volta atarken, tıpkı benim gibi volta atan Jim’le karşılaşıyordum ikide bir. İkimiz de yerimizde duramıyorduk. Jim’in her, “İşte Cairo!” diyerek sevinçten oynamaya başlamasıyla beynimden vurulmuşa dönüyor, eğer orası gerçekten Cairo’ysa azabımdan öleceğimi sanıyordum.</p>

  <p>Ben her şeyi içimden geçirirken Jim tüm düşündüklerini açıkça söylüyordu. Özgür eyaletlerden birine varınca ilk işinin para biriktirmeye başlamak olacağını anlattı. Tek bir sent bile harcamadan biriktirdiği parayla önce karısını satın alacaktı. Jim’in karısı Bayan Watson’in evinin yakınlarında oturan bir çiftçiye aitti. Sonra ikisi birlikte çalışarak iki çocuklarını satın alacaklardı; sahipleri çocukları satmaya yanaşmazsa da kölelik karşıtı birilerine para verip çocukları çalacaklardı.</p>

  <p>Böyle konuştuğunu duymak kanımı donduruyordu. Daha önce hiç böyle şeyler söylemeye cesaret edemezdi. Özgürlüğe yaklaştığını hissettiği anda ne kadar da değişmişti. Tıpkı eskilerin dediği gibi, “bir zenciye elini verirsen kolunu kaptırırsın.” İşte düşüncesizliğin sonucu bu, diyordum kendi kendime. İşte kaçmasına neredeyse yardım ettiğim zenci çıkmış açıkça çocuklarını çalarak yeni bir suç işlemekten bahsediyordu, hem de hiç tanımadığım, bana hiçbir zararı dokunmamış bir adama ait çocukları çalacaktı.</p>

  <p>Jim’in böyle şeyler söylemesi beni çok üzüyordu, gözümden düşmüştü. Vicdanım o kadar çok sızlamaya başladı ki nihayet pes ederek içimden şöyle dedim: “Bu kadarı yeter… henüz çok geç değil… sabahın ilk ışıklarıyla karaya çıkıp onu ihbar edeceğim.” Birden rahatladım, neşelendim, bir tüy gibi hafifledim. Tüm dertlerim sona ermiş gibiydi. Gözlerimi dört açıp ışık var mı diye kıyıyı taramaya koyuldum ve kendi kendime bir türkü tutturdum. Bir süre sonra da ilk ışık göründü. Jim bağırıyordu:</p>

  <p>“Ağtık güvendeyiz, Huck, kuğtulduk! Haydi hop, hey, sonunda Caiğo’ya geldik. Bu kez şüphem yok!”</p>

  <p>“Kanoyla gidip bir bakayım, Jim. Belki de orası değildir;” dedim.</p>

  <p>Jim fırladığı gibi gidip kanoyu hazırladı, eski ceketini üzerine oturayım diye içine serdi ve küreği bana uzattı. Ben uzaklaşırken de arkamdan seslendi:</p>

  <p>“Yakında sevinçten nağalağ atacağım ve hepsi Huck sayesinde diyeceğim. Ağtık özgüğ biğ adamım ve Huck olmasa başağamazdım; heğ şeyi Huck’a boğçluyum. Jim seni asla unutmaycak, Huck; sen Jim’in bugüne kadağki en iyi dostusun, hatta şimdi zavallı Jim’in tek dostusun.”</p>

  <p>Onu bir an önce ihbar etmek için var gücümle kürek çekiyordum, ama bunları duyunca bir anda elim ayağım tutmaz oluverdi. Giderek yavaşladım; bu işe giriştiğimden memnun olup olmadığımdan o kadar emin değildim artık. Elli metre kadar uzaklaştığımda Jim tekrar seslendi:</p>

  <p>“Haydi koluna kuvvet, dostum Huck, zavallı Jim’e veğdiği sözü tutan tek beyaz sahip.”</p>

  <p>Yok, bu gammazlama işini midem kaldırmayacaktı. Ama yine de yapmalıyım, diye düşündüm, artık vazgeçemezdim. Tam o sırada bir kayık göründü, içinde tüfekli iki adam vardı. Beni görünce durdular; ben de durdum.</p>

  <p>“Şu ilerideki ne?” diye sordu biri.</p>

  <p>“Bir sal,” dedim.</p>

  <p>“O saldan mı geliyorsun?”</p>

  <p>“Evet, bayım!”</p>

  <p>“Başka adam var mı?”</p>

  <p>“Bir adam daha var; bayım.”</p>

  <p>“Bu gece dönemecin hemen yukarısından beş zenci kaçtı. Saldaki adam beyaz mı, siyah mı?”</p>

  <p>Hemen cevap veremedim. Denedim ama sözcükler bir türlü aklıma gelmiyordu. Birkaç saniye boyunca kendimi toparlamaya çalıştım, ama erkek gibi davranamadım, sanki bir tavşan yüreği taşıyordum. Giderek yenildiğimi hissediyordum, en sonunda çabalamayı bırakıp cevap verdim…</p>

  <p>“Beyaz.”</p>

  <p>“Gidip kendimiz baksak iyi olacak galiba.”</p>

  <p>“Çok iyi olur; çünkü oradaki adam babam. Belki salı şu ışığın bulunduğu yere çekmeme yardımcı olursunuz. Babam birazcık rahatsız… annem ve Mary Ann de öyle.”</p>

  <p>“Hay kör şeytan! Acelemiz var evlat. Ama yine de sana yardım etsek iyi olacak. Haydi dön geriye de işe koyulalım.”</p>

  <p>Ben geriye dönerken onlar da kürek çekmeye başladı. Biraz ilerledikten sonra tekrar başladım:</p>

  <p>“Babam size minnettar kalacak. Salı karaya çekmek için yardım istediğim herkes kaçıp gidiyor ve ben de bu işi tek başıma yapacak kadar kuvvetli değilim.”</p>

  <p>“Dünya alçaklarla dolu evlat. Ama tuhaf doğrusu. Söyle bakalım neyi var babanın?”</p>

  <p>“Eee… şey, pek bir şeyi yok aslında.”</p>

  <p>Kürek çekmeyi bıraktılar. Artık sala çok az yolumuz kalmıştı. Biri kaşlarını çatarak bana baktı.</p>

  <p>“Yalan söyleme oğlum. Babanın nesi var? Bana doğru cevap verirsen senin için daha iyi olur.”</p>

  <p>“Doğruyu söyleyeceğime yemin ederim, bayım… ama ne olur siz de gitmeyin. Onun hastalığı… hem sadece önden çekseniz yeter, size halatı uzatırım ve sala yaklaşmanız gerekmez… ne olursunuz.”</p>

  <p>“Geri çık, John, geri çık!” dedi öbürü. Kürekleri tersine çekmeye başladılar. “Uzak dur evlat… arkada kal. Lanet olsun, esintiyle bize kadar gelmiştir. Baban çiçek çıkarmış ve sen de bunu çok iyi biliyorsun. Niye en baştan söylemedin? Herkese bulaşsın mı istiyorsun?”</p>

  <p>Kekelemeye başladım. “B… be… ben sizden öncekilere söyledim, ama hemen çekip gittiler.”</p>

  <p>“Vah gariban, senin de bir suçun yok ki. Senin durumuna çok üzüldük, ama biz… lanet olsun, çiçek geçirmek istemiyoruz evlat. Bak şimdi sana ne yapacağını anlatayım. Salı kendi başına kıyıya çekmeye çalışma, yoksa parça parça edersin. Yirmi mil kadar gittikten sonra nehrin sol tarafında bir kasaba göreceksin. O zamana kadar öğlen olur herhalde. Ayrıca yardım isterken seninkilerin titrediğini ve ateşlendiklerini söyle sadece. Bu kez budalalık etme ve bırak insanlar hastalığın ne olduğunu kendileri tahmin etsinler. Biz sana iyilik etmeye çalışıyoruz evladım. Söz dinle ve bizden en az yirmi mil uzaklaş. Işığın olduğu yerde karaya çıkmanın bir faydası yok… orası sadece bir keresteci. Baban yoksul bir adam olmalı… üstelik şansı da hiç yaver gitmemiş görünüyor. Şu tahtanın üzerine yirmi dolarlık altın koyuyorum, bizden uzaklaşınca alabilirsin. Seni kendi başına bırakmak çok alçakça, ama Tanrı aşkına! Çiçek dediğin şakaya gelmez, çocuğum.”</p>

  <p>“Dur biraz, Parker;” dedi öbür adam. “Benden de bir yirmilik koy tahtanın üstüne. Hoşça kal yavrum, Bay Parker’ın sözünü dinlersen her şey yoluna girer.”</p>

  <p>“Evet, evlat… sağlıcakla kal, sağlıcakla kal. Kaçak zenciler görürsen yardım çağırıp onları yakalat, bu sayede para da kazanabilirsin.”</p>

  <p>“Güle güle baylar,” dedim. “Gücüm yeterse hiçbir zenciye geçit vermem.”</p>

  <p>Adamlar gitti, ben de sala atladım; kendimi berbat hissediyordum, çünkü yaptığım şeyin yanlış olduğunu pekâlâ biliyordum ve doğruyu yapmayı öğrenmeye çalışmamın boşa olduğunu anlamıştım; küçükken iyi terbiye almayan, yol yordam öğrenmeyen bir insan ne kadar çabalasa boş. İş başa düştüğünde kendine dayanak olacak, azmetmesini sağlayacak bir şey olmadığından mağlubiyete mahkûmdur. Sonra biraz düşündüm, dur biraz, dedim kendi kendime, diyelim ki doğru olanı yapıp Jim’i ele verdin, o zaman kendini şimdikinden daha mı iyi hissedecektin? Hayır, dedim, kötü hissedecektim – tıpkı şimdiki gibi kendimi kötü hissedecektim. O halde doğruyu yapmayı öğrenmenin ne faydası var? Doğruyu yapmak başına dert açıyor; yanlış yaptığında ise kimse zarar görmüyor ve her iki durumda da kendini kötü hissediyorsun. Buraya gelince tıkanmıştım. Verecek bir cevabım yoktu. O yüzden artık bu meseleyi kafama takmamaya, vakti gelince o an için en uygun görünen şeyi yapmaya karar verdim.</p>

  <p>Barınağa girdim, Jim orada değildi. Her tarafa baktım, hiçbir yerde yoktu. Seslendim:</p>

  <p>“Jim!”</p>

  <p>“Ben buğada, Huck. Yeteğince uzaklaştı mı onlağ? Sesini yükseltme sen yine de!”</p>

  <p>Nehirdeydi, dümen küreğinin altına girmişti ve sadece burnu dışarıda kalmıştı. Adamların artık gözden kaybolduğunu söyledim, o da sala çıktı.</p>

  <p>“Konuştuklağınızın hepsini duydum,” dedi Jim. “Hemen göğünmeden nehğe daldım ve plan yaptım: Onlağ güveğteye çıksaydı, ben de gizlice sahile yüzecektim. Onlağ gidince, ben yine yüzüp sala döndüm. Adamlağı nasıl da kandığdın, Huck! Bugüne dek göğmemiştim bundan daha kuğnazca biğ numağa! Zavallı Jim’i senin kuğnazlığın kuğtağdı. Koca Jim bunu hiç unutmaycak, ciğeğimin köşesi.”</p>

  <p>Sonra para meselesini konuştuk. Kişi başına yirmişer dolarımız vardı. Jim artık bir buharlı tekneden bilet alabileceğimizi söyledi, üstelik özgür eyaletlere ulaşıncaya kadar ikimize de fazla fazla yeterdi. Salla yirmi mil daha gitmek çok bir şey değildi, ama Jim’e kalsa bir an önce orada olmak istiyordu.</p>

  <p>Sabah olurken salı bir yere bağladık ve Jim bu kez salı iyi saklamak için çok uğraştı. Ardından bütün gününü eşyalarımızı denkler haline getirmekle geçirdi.</p>

  <p>Akşam on civarı sol tarafta nehrin kıvrıldığı yerde gördüğümüz ışıklara doğru ilerledik.</p>

  <p>Yol sormak için kanoyla saldan ayrıldım. Çok geçmeden kayığıyla nehre çapari atan bir adama rastladım. Yaklaşıp seslendim:</p>

  <p>“Cairo burası mı, bayım?”</p>

  <p>“Cairo mu? Yok canım. Salak mısın nesin sen!”</p>

  <p>“Burası hangi kasaba, bayım?”</p>

  <p>“Çok merak ettiysen gider bakarsın. Ama kafamı ütülemeye devam edersen hiç istemeyeceğin şeyler gelecek başına.”</p>

  <p>Sala geri döndüm. Jim büyük bir hayal kırıklığına uğramıştı, ama üzerinde durmamasını söyledim, Cairo bir sonraki kasabaydı büyük ihtimalle.</p>

  <p>Gün doğmadan önce bir kasaba daha geçtik, ama yüksek bir yer olduğu için oraya gitmedim. Cairo civarında hiç dik yer olmadığını hatırlattı Jim. Ben unutmuştum oysa ki. Gündüz saatlerini soldaki kıyıya yakın sayılabilecek bir adacıkta geçirdik. Aklıma bir ihtimal gelmeye başlamıştı. Jim de işkillenmişti.</p>

  <p>“Belki de o sisli gece Cairo’yu geçtik,” dedim.</p>

  <p>“Öyle şeyleğ söyleme, Huck. Zavallı zencileğin hiç bahtı yoktuğ zaten. O çıngığaklı yılan gömleğine dokunmanın bize kötü şans getiğmeye devam etmesinden koğkuyoğdum ben de.”</p>

  <p>“O yılan gömleğini görmez olaydım, Jim… Keşke hiç gözüme ilişmeseydi.”</p>

  <p>“Senin hatan değil, Huck; neğeden bilecektin. Bunun için kendini suçlama.”</p>

  <p>Gün doğunca, berrak Ohio suyunun kıyıdan aktığını açık seçik gördük, daha açıkta ise bizim bildiğimiz çamurlu su akıyordu! Demek ki Cairo konusunda artık tartışılacak bir şey kalmamıştı.</p>

  <p>Bir yol bulmak için konuşmaya başladık. Kıyıya yanaşmanın bir anlamı yoktu, salı akıntıya karşı götürecek değildik herhalde. Karanlığın basmasını beklemekten ve kanoyla şansımızı denemekten başka seçeneğimiz kalmamıştı. Bu yüzden enerji toplamak için bütün gün sık ağaçların arasında uyuduk, ama hava kararırken salın oraya döndüğümüzde kanonun sırra kadem basmış olduğunu gördük!</p>

  <p>Uzun bir süre ikimizin de ağzını bıçak açmadı. Söyleyecek bir şeyimiz yoktu. Bunun da çıngıraklı yılan gömleğinin getirdiği uğursuzluklardan biri olduğunu biliyorduk; o halde diyecek ne vardı ki? Sanki suçu ona atıyormuşuz gibi olacaktı ve bu da daha fazla uğursuzluk getirecekti – sonunda biz çenemizi kapayana kadar uğursuzluk başımızdan eksik olmayacaktı.</p>

  <p>Bir süre sonra ne yapacağımızı konuşmaya başladık ve geri dönmek için kano satın alacak bir yer bulana kadar salla yola devam etmekten başka çaremiz olmadığına karar verdik. Babamın yapacağı gibi etrafta kimse yokken bir tane ödünç almayacaktık, çünkü insanların peşimize takılmasını göze alamazdık.</p>

  <p>Karanlık basınca salı çözüp yola koyulduk.</p>

  <p>Yılan gömleğine dokunmanın aptalca olduğuna inanmayan varsa, yılan gömleğinin bize ettiklerini görünce inanacaktır; hele okumaya devam edip başımıza başka nelerin geldiğini öğrenince isterse inanmasın.</p>

  <p>Salların karaya çekildiği kıyılarda genellikle satılık kano da bulunur. Ama karaya çekilmiş sal göremediğimiz için üç saat daha yola devam ettik. Bu arada gri ve yoğun bulutlar gece göğünü kapladı ki herhalde sisten sonra en kötüsü buydu. İnsan nehrin şeklini hesaplayamadığı gibi, etrafını da göremiyordu. Saat çok geç olmuştu ve hiç ses çıkmıyordu, sonra nehir yukarı çıkan bir buharlının tam karşıdan geldiğini fark ettik. Bizi görebilmesi için hemen fenerimizi yaktık. Nehir yukarı çıkan gemiler genelde bize pek yanaşmaz; sığlıkları izlerler; resiflerin altındaki durgun suları tercih ederler. Halbuki bunun gibi puslu gecelerde doğrudan ırmaktan yukarı gider; hiçbir şey için durmazlar.</p>

  <p>Geminin sesini duyuyorduk ama iyice yaklaşana kadar kendisini görmedik. Doğruca üstümüze geliyordu. Çoğu kez bunu yaparlar ve değmeden ne kadar yakından geçebileceklerini göstermek isterler; bazen çark sala ucundan çarpar ve dümenci başını çıkarıp kahkahalarla güler; kendini çok akıllı zanneder çünkü. İşte geliyordu, herhalde bizi sıyırıp geçer diye düşünüyorduk, ama birazcık bile yolunu değiştirmeyecekmiş gibi bir hali vardı. Büyük bir vapurdu, hızlı da geliyordu; yanları ateşböcekleriyle çevrili koca bir bulut gibi görünüyordu; sonra aniden tepemize çıktı, kızıl kor dişler gibi ışıldayan ardına dek açık ocak ağızları, başımızın üstündeki devasa pruvası ve puntelleriyle kocaman ve ürkütücüydü. Birinin bize bağırdığını duydum, motorun durdurulması için çıngıraklar çaldı, buharın ıslığını işittim; ama çok geçti, Jim bir taraftan, ben öbür taraftan can havliyle suya atlarken gemi sala tam göbeğinden çarptı.</p>

  <p>Daldım – hatta dibe kadar gitmek istiyordum, çünkü 10 metre çapındaki çark üzerimden geçecekti ve ona yer bırakmalıydım. Normalde suyun altında bir dakika kadar kalabilirim, galiba bu kez neredeyse bir buçuk dakika kalmıştım. Ardından olanca hızımla yüzeye çıktım, çünkü ciğerlerim patlamak üzereydi. Neredeyse koltukaltlarıma kadar yükselip burnuma dolan suyu püskürttüm, sonra da derin derin nefes aldım. Müthiş, güldür güldür bir akıntı vardı, üstelik gemi de on saniye sonra tekrar motorları çalıştırdı, çünkü salcıları asla umursamazlar; vapur yine nehir yukarı köpükler saçarak ilerliyordu, pusun içinde gözden kayboldu ama sesini duyabiliyordum.</p>

  <p>Jim’e en az on kez seslendim, ama hiç cevap gelmedi. Ben de suyun içinde cebelleşirken elime gelen bir kalasa tutundum ve onu önümde tutup ayaklarımı çırparak kıyıya doğru yüzdüm. Ama sonra akıntının beni soldaki kıyıya doğru ittiğini fark ettim, demek ki kavşaklardan birine gelmiştim, bunun üzerine ben de yolumu değiştirip sol tarafa gittim.</p>

  <p>Uzun, meyilli, iki millik kavşak noktalarından biriydi burası; kıyıya varmam bu yüzden epey uzun sürdü. Sağ salim karaya ayak bastım ve kıyıdan yukarı tırmanmaya başladım. Önümü neredeyse hiç göremiyordum; engebeli arazide çeyrek mil kadar el yordamıyla ilerledim ve nihayet kendimi kocaman, eski moda iki kanatlı bir ahşap evin önünde buldum. Hemen yolumu değiştirip uzaklaşacaktım, ama bir sürü köpek havlayarak gelip çevremi sarınca en akıllıcasının yerimden hiç kıpırdamamak olduğunu anladım.</p>
</body>
</html>