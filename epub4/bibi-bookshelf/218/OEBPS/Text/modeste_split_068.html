<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_59">LVII. Modeste'in Niyeti Anlaşılıyor</h2>

  <p class="normal">Son derece şatafatlı bir hava içinde geçen, olağanüstü güzellikte yemeklerin ikram edildiği yemekte dük, Canalis'i iyice geride bıraktı. Bir gün önce binici giysileri gelen Modeste, çevrede yapılabilecek gezilerden söz etti. Konuşma buraya dökülünce de bir sürek avı görmek istediğini ve bu zevki hiç tatmadığını söyledi. Dük hemen atılarak Matmazel Mignon'a Le Havre'dan birkaç fersah uzakta, saraya ait bir ormanda böyle bir av düzenletebileceğini söyledi; Avcı Başı<sup class="calibre2"><a href="../Text/modeste_split_087.html#footnote-600-102" id="footnote-600-102-backlink">[102]</a></sup> Prens de Cadignan'la ilişkileri sayesinde genç kıza sarayın görkemini ve büyüleyici yaşamını göstererek genç kızın gözlerini kamaştırmak, böylece de kendisiyle evlenerek bu dünyaya katılmaya heveslendirmek istiyordu. Dükle Matmazel d'Hérouville'lerin kaçamak bakışmaları o denli, "Kız bizim!" der gibiydi ki, bunları gözünden kaçırmayan ve elinde kişisel gösterişinden başka bir şey kalmayan Canalis, Modeste'ten bir sevgi işareti koparmak için sabırsızlandı. D'Hérouville'lerle amaçladığından fazla ileri gittiği için azıcık kaygılanan Modeste, yemekten sonra parkta dolaşırlarken Melchior'la özellikle biraz önden yürüdü. Oldukça doğal bir genç kız merakıyla Hélène'in aktardığı dedikoduları ozana çıtlattı; Canalis'in şaşırdığını görünce de bunları kimseye söylememesini istedi; şair de buna söz verdi.</p>

  <p class="normal">— Bu dedikodular, dedi Canalis; yüksek sosyetede son derece yaygındır. Sizin dürüstlüğünüzü incitiyorlar ama ben onlara güler geçerim; dahası sevinirim bile. Çünkü bu matmazeller böyle yollara başvuruyorlarsa, Dük Cenapları'nın çıkarlarını iyice tehlikede görüyorlar demektir.</p>

  <p class="normal">Bu tür bir iletişimin sağladığı üstünlükten hemen yararlanan Canalis, içinde bir sevgi belirtisi sezmekte acele ettiği bu açılmadan dolayı Modeste'e teşekkür ederken savunmasına öylesine nükteyle dile getirilmiş bir tutku havası, öyle bir şaka tadı kattı ki, genç kız, Ahır Beyi'yle olduğu kadar şairle de biraz ileri gitmiş olduğunu anladı. Gözüpekliğin zamanı geldiğini sezen Canalis, niyetini bütünüyle açığa vurdu. Modeste'e ettiği yeminlerde, şiiri, ustaca yardımına çağırdığı mehtap gibi ışıl ışıl parıldadı; bu aile şenliği için göz alıcı giysiler giymiş sevimli sarışının güzelliğini öve öve göklere çıkardı. Gecenin, ağaçların, gökle toprağın, kısacası bütün doğanın yandaş olduğu bu ısmarlama heyecan, açgözlü âşığın aklını başından almış olacak ki, sonunda parada pulda gözü olmadığından söz etti; Diderot'nun o ünlü, "Bin beş yüz frank, bir de Sophie'm" öyküsünü, kayınbabanın servetini çok iyi bilen bütün âşıkların o, "Bir dam altı, bir de kalbin, bana yeter!" masalını, üslubunun bütün incelikleriyle tazeleyip sunmayı başardı. Modeste, bilinen bir tema üstünden büyük bir ustalıkla çalınan bu konçertonun tadını iyice çıkardıktan sonra:</p>

  <p class="normal">— Mösyö, dedi; annemin babamın beni özgür bırakmaları sayesinde sizi dinledim. Ama bunları asıl onlara söylemeniz gerekirdi.</p>

  <p class="normal">— Pekâlâ! dedi Canalis; eğer annenizin babanızın rızasını alırsam onların sözünü seve seve dinleyeceğinizi söyleyin bana.</p>

  <p class="normal">— Önceden biliyorum ki, diye yanıtladı Modeste; babamın bazı tuhaf düşünceleri var ve bunlar, sizinki gibi soylu bir ailenin haklı gururunu incitebilir; çünkü babam adıyla unvanını torunlarına vermek istiyor.</p>

  <p class="normal">— Ah! sevgili Modeste, insan sizin gibi bir koruyucu meleğe yaşamını teslim edebilmek için neler feda etmez!</p>

  <p class="normal">Genç kız da, Matmazel d'Hérouville'lerin yanına doğru giderken:</p>

  <p class="normal">— Bütün yaşamımı ilgilendiren bir konuda izin verirseniz bir dakikada karar vermeyeyim, dedi.</p>

  <p class="normal">Bu sırada bu iki soylu ve yaşlı kız, küçük Latournelle'i kendi yanlarına çekmek için pohpohlayıp duruyorlardı. Yeğeni Hélène'den ayırt etmek için sadece aile adıyla anacağımız Matmazel d'Hérouville notere, X. Charles'ın kendilerine bırakacağı Le Havre mahkemesi başkanlığının, onun gibi yasalardan anlayan, dürüst bir adam için, işten çekildikten sonra pek uygun bir görev olacağını çıtlatıyordu. La Brière'le birlikte dolaşan ve gözüpek Melchior'un işi ilerletmesinden korkan Butscha, bir yolunu bulup taş merdivenin altında Modeste'le birkaç dakika konuşabildi; ötekiler bu sırada, o vazgeçilmez whist'in şakalarına dalmak üzere yeniden içeri girmişlerdi. Cüce sesini alçaltarak:</p>

  <p class="normal">— Matmazel, dedi; umarım onunla senli benli değilsinizdir henüz!</p>

  <p class="normal">Modeste melekleri bile çileden çıkaracak bir gülümsemeyle:</p>

  <p class="normal">— Az kaldı esrarengiz cücem! diye yanıt verdi.</p>

  <p class="normal">Başkâtibin kolları yanına düştü, elleri basamaklara değdi:</p>

  <p class="normal">— Tanrım! diye bağırdı.</p>

  <p class="normal">— Sizin pek ilgi gösterdiğiniz o kinci, o karanlık suratlı denetçiden daha iyi değil mi? diye yanıtladı onu Modeste. Söz Ernest'e gelince, sırrını yalnızca genç kızların bildiği o gururlu tavrı takınmıştı; böyledir genç kızlar: Onca yükseklere uçsunlar diye sanki bakirelik omuzlarına bir de kanat takar. Bir an durduktan sonra:</p>

  <p class="normal">— O sizin küçük Mösyö de La Brière'iniz mi beni drahomasız kabul edecek? dedi.</p>

  <p class="normal">Butscha, Modeste'i pencerelerden uzaklaştırmak için bir iki adım gerileyerek:</p>

  <p class="normal">— Babanıza sorun, diye yanıtladı onu. Beni dinleyin Matmazel, karşınızdaki kişinin size yalnız yaşamını değil, her zaman, her an, onurunu da feda edebileceğini biliyorsunuz. Bana inanabilirsiniz, belki de babanıza söylemeyeceğiniz şeyi bana söyleyebilirsiniz. O yüce Canalis paranıza tamah etmediğini size söyledi de, onun için mi zavallı Ernest'e böyle taş atıyorsunuz?</p>

  <p class="normal">— Evet.</p>

  <p class="normal">— İnandınız mı?</p>

  <p class="normal">Modeste, Butscha'ya taktığı on-on iki addan birini kullanarak:</p>

  <p class="normal">— Mau-clerc, dedi; özsaygımın gücünden kuşkulanıyorsunuz gibi geliyor bana!</p>

  <p class="normal">— Gülüyorsunuz sevgili Matmazel, demek ciddi bir şey yok, umarım alay ediyorsunuzdur onunla.</p>

  <p class="normal">— Benimle evlenmek isteyen biriyle alay etmek hakkını kendimde bulursam sonra bana ne dersiniz Bay Butscha? Şunu bilin ki Jean Baba, bir kız en hor görülecek iltifatları hor görüyormuş gibi yapsa da, yine koltukları kabarır.</p>

  <p class="normal">Başkâtibin yüzü, şenlik yapan bir kent gibi aydınlandı.</p>

  <p class="normal">— Öyleyse ben de sizin koltuklarınızı kabartıyorum? dedi.</p>

  <p class="normal">Modeste:</p>

  <p class="normal">— Siz mi?.. diye yanıtladı. Siz bana dostlukların en güzelini, bir ananın kızına beslediğine benzer, karşılık beklemeyen bir duyguyu sunuyorsunuz. Kendinizi kimseyle bir tutmayın, çünkü babam bile bana sevgi göstermek zorunda. (Biraz durdu.) Erkeklerin anladığı anlamda sizi sevdiğimi söyleyemem, ama size karşı duyduğum duygu sonsuzdur, hiçbir zaman da değişmeyecektir.</p>

  <p class="normal">Butscha, yerden bir çakıltaşı almak için eğiliyormuş gibi yaparak Modeste'in ayakkabılarının ucuna dudaklarını değdirdi ve orada gözlerinden bir damla yaş bıraktı.</p>

  <p class="normal">— Öyleyse, dedi; bırakın da hazinesini bekleyen bir ejderha gibi sizi koruyayım. Şair, az önce güzel cümlelerinin dantelini, vaatlerinin cicili bicili örtüsünü gözlerinizin önüne serdi. Aşkını, şiirin en güzel ezgileriyle ilan etti, değil mi? Eğer bu soylu âşık, zengin olmadığınız kuşkusuna kapılıp değişir, tedirgin, soğuk bir adam olursa, yine de onunla evlenir, onu sayar mısınız?..</p>

  <p class="normal">Modeste, tiksindiğini belli eden bir hareketle:</p>

  <p class="normal">— O zaman tam bir Francisque Althor olmaz mı? diye yanıt verdi.</p>

  <p class="normal">Butscha:</p>

  <p class="normal">— Öyleyse, dedi; bu dekor değişikliğini yapma zevkini bana bırakın. Hem bu değişikliğin birdenbire olmasını istiyorum; hem de arkasından, sevdalı şairinizi size yeniden âşık edeceğimi sanıyorum; bazen kendi de farkında olmadan, nasıl aynı gecede bir o tarafı, bir bu tarafı idare etmeyi zarafetle becerebiliyorsa, size karşı da bir öyle, bir böyle davranacağından kuşkum yok.</p>

  <p class="normal">— Eğer haklıysanız, dedi Modeste; kime güvenmeli?</p>

  <p class="normal">— Sizi gerçekten sevene.</p>

  <p class="normal">— Şu ufak tefek düke mi?</p>

  <p class="normal">Butscha, Modeste'e baktı. Konuşmadan birkaç adım yürüdüler. Genç kızın neler düşündüğü belli olmuyor, yüzünden hiçbir şey anlaşılmıyordu.</p>

  <p class="normal">— Küçükhanım, içinizde, suların altındaki deniz yosunları gibi gizlenen, kendi kendinize bile açmaya kalkışmadığınız o düşünceleri açığa vurmama izin verir misiniz?</p>

  <p class="normal">Modeste:</p>

  <p class="normal">— Ne o, dedi; benim özel-sırdaş-akıl hocam, bir de bana ayna mı oluyor şimdi?</p>

  <p class="normal">Butscha, son derece alçakgönüllü bir hareketle:</p>

  <p class="normal">— Hayır, ama bir yankı olabilirim, diye yanıtladı onu. Dük sizi seviyor, ama biraz fazla seviyor. Ben ki bir cüceyim, eğer gönlünüzün sonsuz inceliğini iyice anlayabildimse, bir Tanrı gibi tapılmak sizin hoşunuza gitmez. Ama fazlasıyla kadın olduğunuz için, her zaman ayaklarınıza kapanan, her zaman güveneceğiniz bir adamdan nasıl hoşlanmazsanız, Canalis gibi kendisini size yeğleyecek, bencilin birini de istemezsiniz... Niçin mi? Bilmiyorum. Gözlerinizden okuduğum, belki de bütün kızlara özgü bu durumun nedenini anlayabilmek için kadın, hem de yaşlı bir kadın olacağım geliyor. Bununla birlikte engin ruhunuzda bir tapılma gereksinimi de var. Ama bir erkek ayaklarınıza kapandığında, siz de onun ayaklarına kapanamazsınız. Voltaire, "Böyle pek uzağa gidilmez" dermiş. Demek ki, şu ufarak dükte, tinsel açıdan fazla bir yaltaklanma var, Canalis'teyse yeterince yok; hiç yok dememek için böyle diyorum. Ahır Beyi'ne bir şey söylediğiniz, bir yanıt verdiğiniz zaman ya da o size bir şey söylerken, gülümsemelerinizin altına gizlenen ince alayı seziyorum. Dükle hiçbir zaman mutsuz olmazsınız; eğer koca diye dükü seçerseniz herkes sizi onaylar, ama siz de hiçbir zaman onu sevemezsiniz. Bencilliğin soğukluğu gibi, devamlı bir coşkunun sonsuz ateşi de kadınların gönlünde bir tür hoşnutsuzluk uyandırır. Evliliğin hayal ettiğiniz zevklerini size verecek şey, böyle ardı arkası kesilmeyen bir başarı değildir kuşkusuz; evlilikte öyle boyun eğmeler vardır ki gurur verir insana; mutlulukla gizlenen küçüklü büyüklü özveriler gösterilir, nedensiz kaygılar duyulur, bir tür sarhoşlukla hoşa gitmeye çalışılır, beklenmedik büyüklükler önünde sevinçle eğilinir, insan birbirini sırlarına kadar anlar, kimi zaman kadın, koruyucusunu aşkıyla korur...</p>

  <p class="normal">— Siz büyücüsünüz! dedi Modeste.</p>

  <p class="normal">— Canalis gibi kendinden başka kimseyi düşünmeyen, hep, "ben, ben" diyen, babanıza ya da Ahır Beyi'ne bile önem vermeyip dikkat etmeyen bir adamla evlenirseniz, bu sefer de, duyguların o tatlı eşitliğini, yaşamın durmadan paylaşılmasını, evlenmeyi göze aldıran o her zaman hoşa gitme güvenini bulamazsınız!.. Saygınlığınızı, boyun eğmenizi bile önemsemeyecek, sizi evine gerekli bir nesne haline getirecek, onur konusundaki kayıtsızlığıyla sizi şimdiden aşağılayan, gözü yükseklerde, ikinci sınıf bir adam... Servetinize öyle susamış ki, tutup annenize bir tokat atsanız, sizi kendine karşı aklayabilmek için gözlerini kapar. Böylece Matmazel, ne küçük bir oyuncudan başka bir şey olmayan büyük şairi, ne de kendisiyle evlenirseniz çevrenin gözünde iyi bir eş sayılabilecek, ama size koca olamayacak Dük Cenapları'nı düşünüyorum...</p>

  <p class="normal">— Yüreğim boş bir kitap Butscha ve siz bu kitaba kendi elinizle yazdıklarınızı okuyorsunuz, diye yanıtladı onu Modeste. Taşralı kininizle, sizi aşan her şeye düşman kesiliyorsunuz. Şairin bir politika adamı oluşunu, güzel konuşmasını, parlak bir geleceği olmasını çekemiyorsunuz, niyetlerine kara çalıyorsunuz...</p>

  <p class="normal">— Onun mu?.. Matmazel. Tıpkı bir Vilquin gibi, size bir gün içinde alçakça sırt çevirir o!</p>

  <p class="normal">— Ya! Öyleyse oynatın bu oyunu ona da görelim, hem...</p>

  <p class="normal">— Üç güne kadar türlüsünü göreceksiniz, çarşambaya, unutmayın! İşler tersine dönünce kopacak iğrenç patırtıyı daha iyi duyabilmek için, o güne kadar Matmazel, bu kanarya düdüğünün bütün nağmelerini dinleyip eğlenin!</p>
</body>
</html>
