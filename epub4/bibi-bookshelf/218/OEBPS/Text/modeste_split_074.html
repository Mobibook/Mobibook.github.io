<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_65">LXIII. Soylu Bir Çift</h2>

  <p class="normal">Şairin bu mektubu postaya attığı günden bir gün önce Butscha, sözde akrabası Philoxène'den gelen bir mektuba Jean Jacmin adıyla bir yanıt kaleme alarak şairin on iki saat önüne geçmişti. Öte yandan Philoxène'e o mektubu yazdıran da düşesti; on beş gündür meraktan kıvranıyor, Melchior'un tek bir satır yazmamış olmasına içerliyordu. Noter kâtibinin, elli yaşında bir kadının özsaygısını hemen ayaklandırıverecek yanıtını okuyunca, Albay Mignon'un serveti konusunda bir araştırma yapmış ve gerçeği öğrenmişti. İhanete uğradığını, milyonlar için yüzüstü bırakıldığını anlayan Eléonore köpürdü, kinlendi, soğukkanlılıkla öç almaya karar verdi. Philoxène, hanımının görkemli odasına kapıyı vurarak girip de onu gözleri yaş içinde görünce donakaldı. Düşese on beş yıldır hizmet ederdi, böyle şey görmemişti.</p>

  <p class="normal">— İnsan on yıllık bir mutluluğun bedelini on dakikada ödüyor! dedi heyecanla Bayan de Chaulieu.</p>

  <p class="normal">— Le Havre'dan bir mektup var, efendim.</p>

  <p class="normal">Eléonore, Philoxène'in odada olduğunu unutup Canalis'in mektubunu okumaya başladı; okudukça yüzünde bir tatlılık beliriyor, hizmetçisini büsbütün şaşırtıyordu. Boğulan birine uzatılan baston boyu bir sopa, krallara yaraşır bir yol gibi gelir ona; mutlu Eléonore da sevdayla çıkarın, gerçekle yalanın yan yana gittiği bu dört sayfayı okudukça Canalis'in iyi niyetine inanıyordu. O ki, banker gider gitmez Melchior'un commandeur'lüğünü –çok geç olmamışsa– geri bıraktırmak için kocasını çağırtmıştı, yüceliğe erişen bir duygu cömertliğine kapılıyordu şimdi.</p>

  <p class="normal">— Zavallı çocuk! diye düşündü; Hiç de kötü bir düşüncesi yokmuş! Beni ilk günkü gibi seviyor, bana her şeyini söylüyor.</p>

  <p class="normal">Baş hizmetçisini ayakta, tuvalet masasını toplamak ister gibi görünce.</p>

  <p class="normal">— Philoxène! dedi.</p>

  <p class="normal">— Buyurun Madam.</p>

  <p class="normal">— Aynamı ver kızım!</p>

  <p class="normal">Eléonore aynada kendine baktı; alnının uzaktan bakılınca kaybolan derin çizgilerini görerek göğüs geçirdi; aşka veda ettiğini sanıyordu böylece.</p>

  <p class="normal">Kadınlığın bütün küçüklüklerini geride bırakan, insanın birkaç dakika için başını döndüren erkekçe bir düşünce aklına geldi; Kuzey'in Semiramis'i de genç güzel rakibini Momonov'la<sup class="calibre2"><a href="../Text/modeste_split_087.html#footnote-600-108" id="footnote-600-108-backlink">[108]</a></sup> evlendirme yüce gönüllülüğünü gösterdiği zaman böyle bir sarhoşluğa kapılmıştı işte.</p>

  <p class="normal">— Madem suçu yok, diye düşündü; bu küçük Matmazel Mignon dediği kadar çirkinse eğer, ona hem kızı, hem de milyonlarını alırım.</p>

  <p class="normal">Kapı zarif bir edayla üç kez vurulunca, kocasının geldiğini anlayarak gidip eliyle açtı.</p>

  <p class="normal">Dük, saraylıların onca ustalıkla takınmayı bildiği, budalaların da her zaman aldandığı o sevinçli ve heyecanlı tavırla:</p>

  <p class="normal">— Seni pek iyi gördüm karıcığım, dedi.</p>

  <p class="normal">— Henri'ciğim, dedi Düşes de Chaulieu; siz ki bir yıllık bakanlığınız boyunca –üstelik bu işin bundan fazla sürmeyeceğini bile bile– kendinizi her zaman Kral için feda ettiniz, Melchior'un atamasını nasıl oldu da bir türlü yaptıramadınız, doğrusu şaşıyorum!</p>

  <p class="normal">Dük Philoxène'e baktı; hizmetçi, Le Havre'dan gelen ve tuvalet masasının üstünde duran mektubu belli belirsiz bir işaretle Dük de Chaulieu'ye gösterdi. Dük saf bir edayla:</p>

  <p class="normal">— Almanya'da içiniz sıkılacak, dedi; Melchior'la bozuşup döneceksiniz oradan.</p>

  <p class="normal">— Neden?</p>

  <p class="normal">Eski elçi gülünç bir saflıkla:</p>

  <p class="normal">— Hep burun buruna olmayacak mısınız?.. diye yanıtladı.</p>

  <p class="normal">— Hayır, dedi düşes; onu evlendireceğim.</p>

  <p class="normal">Dük gülümsedi:</p>

  <p class="normal">— D'Hérouville'e bakılırsa, sevgili Canalis'imiz pek de yardımınızı beklemiyormuş. Dün Grandlieu, Ahır Beyi'nin kendisine yazdığı bir mektuptan bazı parçalar okudu bana; bunları kulağınıza gelmesi için halası yazdırmış olmalı; çünkü, hep drahoma peşinde koşan Matmazel d'Hérouville, hemen hemen her akşam benim Grandlieu'yle whist oynadığımı biliyor. D'Hérouville'cik, Prens de Cadignan'dan Normandiya'ya gelip krallık adına bir av partisi düzenlemesini istiyor; bu hanımkızın, onuruna böyle bir sürek avı yapıldığını görerek kendinden geçmesi için Kral'ı da getirmesini rica ediyor. X. Charles'ın iki çift sözü gerçekten işleri yoluna koyar. D'Hérouville kızın son derece güzel olduğunu söylüyor!</p>

  <p class="normal">Düşes kocasının sözünü keserek:</p>

  <p class="normal">— Henri, Le Havre'a gidiyoruz, dedi heyecanla.</p>

  <p class="normal">Bir zamanlar XVIII. Louis'nin sırdaşlarından olan bu adam ağırbaşlı bir edayla:</p>

  <p class="normal">— Peki ne bahane bulacağız? dedi.</p>

  <p class="normal">— Ömrümde hiç av görmedim.</p>

  <p class="normal">— Kral gelseydi iyi olurdu; ama bu kadar uzak bir yere gidip avlanmak az eziyet değil; bu yüzden de gelmeyecek, kendisiyle konuştum.</p>

  <p class="normal">— Madame gelebilir belki...</p>

  <p class="normal">— Daha iyi olur, dedi dük. Maufrigneuse Düşesi, onu Rosny'den çekip çıkarmanıza yardım edebilir. Böylece kral da, av takımlarının kullanılmasından rahatsız olmaz.</p>

  <p class="normal">Sonra babaca bir sevecenlikle:</p>

  <p class="normal">— Gitmeyin Le Havre'a sevgilim, dedi; bu herkesin diline düşmek olur. Durun, aklıma iyi bir çare geliyor: Brotonne ormanının öteki yanında Gaspard'ın Rosembray Şatosu var. Biri kalkıp, bütün bu insanları şatosuna çağırmasını söylese ne olur sanki?</p>

  <p class="normal">— Kim? diye sordu Eléonore.</p>

  <p class="normal">— Karısı düşes canım!.. Matmazel d'Hérouville'le "Kutsal Masa"da hep ortak oynarlar. Bu ihtiyar kız kulağına fısıldadı mı, o da gidip Gaspard'a önerebilir.</p>

  <p class="normal">— Eşsiz bir adamsınız, dedi Eléonore. İhtiyar kızla Diane'a hemen iki satır yazacağım; çünkü av giysisi yaptırmamız da gerekiyor. O küçük şapka sanırım insanı çok gençleştirir. Dün İngiliz elçisinin evinde kazandınız mı?..</p>

  <p class="normal">Dük:</p>

  <p class="normal">— Evet, diye yanıt verdi; borcumu ödedim.</p>

  <p class="normal">— Aman Henri, Melchior'un şu çifte atamasından önce başka işe bakmayın!..</p>
</body>
</html>
