<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_54">LII. Bir Bilim Prensi</h2>

  <p class="normal">Sabahleyin Desplein geldi ve Le Havre'daki menzilden atlar getirtilip arabaya koşulana kadar, yaklaşık bir saat kaldı. Bayan Mignon'u muayene ettikten sonra, hastanın tekrar görebileceğini, bir ay sonra ameliyat yapılmasının uygun olacağını söyledi. Bu önemli inceleme, doğal olarak Köşk'tekilerin önünde yapıldı; hepsi de heyecandan titriyor, bu bilim prensinin kararını bekliyordu. Bilimler Akademisi'nin ünlü üyesi, pencerenin aydınlığında körün gözlerini incelerken ona kısa kısa on kadar soru sordu. Bu ünlü adamın zamana bu kadar değer verişine şaşan Modeste, yol arabasının kitaplarla dolu olduğunu gördü; bilgin, Paris'e dönerken bunları okumayı düşünüyordu; çünkü bir akşam önce yola çıkmış, geceyi yolda uyuyarak geçirmişti. Desplein'in Bayan Mignon'un yanıtları üstüne yaptığı hızlı ve apaçık değerlendirmeler, sözü uzatmadan konuşması, hali tavrı, bütün bunlar Modeste'e ilk kez, üstün yetenekli insanlarla ilgili doğru şeyler öğretti. İkinci sınıf bir adam olan Canalis'le, üstünün üstünü biri olan Desplein arasındaki büyük farkları görür gibi oldu. Üstün yetenekli kişi için bu yeteneğin bilinci, şöhretinin sağlamlığı, gözlerden uzak bir avlak gibidir ve haklı gururu orada, kendi kendine yaşar, kimseyi rahatsız etmeden soluk alıp verir. Öte yandan böyle kişilerin, insanlarla ve nesnelerle savaşmaktan, geçici bir mevsimin hasadını dermek için eline geçen maldan vergi sektirmeyen gümrükçünün açgözlü gururuyla sabırsızlanan moda kahramanların kendilerini beğendirme çabalarına da zamanı kalmaz. Elinden bunca kadın geçen, onları büyülteciyle ve neşteriyle bir biçimde inceleyen bu büyük hekimin genç kızın eşsiz güzelliğine hayran olmuş görünmesi, Modeste'i büsbütün büyüledi. Adı kabaya çıkmış Desplein, bu ününe hiç de uymayan ve gereğinde takınmasını bildiği incelikli bir edayla:</p>

  <p class="normal">— Bir ananın böyle güzel bir kızı görmekten yoksun kalması gerçekten yazık olurdu, dedi.</p>

  <p class="normal">Modeste, büyük cerrahın yemeyi kabul ettiği basit bir yemeği, ona kendi eliyle getirdi. Sayısız hastanın yoluna baktığı bilgini, küçük kapının önünde bekleyen arabaya kadar, babası ve Dumay'yle birlikte geçirdi. Orada gözleri umutla ışıl ışıl:</p>

  <p class="normal">— Demek sevgili annem beni görebilecek? diye sordu yine.</p>

  <p class="normal">Desplein gülümseyerek:</p>

  <p class="normal">— Evet güzelim, dedi; söz veriyorum, hem zaten sizi aldatamam, benim de bir kızım var!..</p>

  <p class="normal">Beklenmedik bir zariflikle dolup taşan bu sözden sonra atlar Desplein'i alıp götürdü. Büyük insanlara özgü bu beklenmedik şeyler kadar ne büyüleyebilir insanı!</p>

  <p class="normal">Bu ziyaret, günün olayı oldu; Modeste'in ruhunda ışıltılı bir iz bıraktı. Heyecanlı genç kız, fiziksel acılarla uğraşmaktan hiçbir bencilliği kalmamış, yaşamını herkese adamış bu adama, bütün saflığıyla hayran kaldı.</p>
</body>
</html>
