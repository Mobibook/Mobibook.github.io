<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_67">LXV. Gerçek Aşk</h2>

  <p class="normal">Bir yandan albayın parası, bir yandan da Modeste'in de güzelliğiyle alevlenen bütün tutkular bu av partisinde karşı karşıya gelecekti; bu yüzden rakipler arasında ateşkese benzer bir şey yaşanıyordu şimdi. Bu orman şenliğine hazırlanmakla geçen iki üç gün içinde Mignon Villası'nın salonunda, üyeleri birbirine çok bağlı ailelerde görülen türden sakin bir hava esti. Canalis, Modeste'e gücenikliğine dört elle sarılarak herkese karşı nazik davranmaya çalıştı; kendini beğenmişliğinden, o şatafatlı sözlerinden vazgeçti, yapmacığı bir yana bırakan akıllı insanların sevimliliğine döndü. Gobenheim'la para işlerinden, albayla savaştan, Bayan Mignon'la Almanya'dan, Bayan Latournelle'le ev işlerinden söz ediyor, hepsini La Brière'den yana döndürmeye çalışıyordu. Dük d'Hérouville meydanı bir süre için iki dosta bıraktı; çünkü Rosembray'ye gidip Dük de Verneuil'le görüşmek, Avcı Başı Prens de Cadignan tarafından verilen buyrukların yerine getirilip getirilmediğini denetlemek zorunda kalmıştı. Bu arada gülünç şeyler de eksik olmuyordu. Canalis Ahır Beyi'nin gösterdiği inceliği hafifletmeye çalışıyor, Köşk'e her akşam gelen iki Matmazel d'Hérouville her şeyi abartıyor, Modeste de bütün bunların arasında ne yapacağını şaşırıyordu. Şair, bu av partisinin kahramanı olmayacağını, giderek göze bile çarpmayacağını söylüyordu genç kıza. Madam, Avcı Başı'nın üvey kızı Düşes de Maufrigneuse, Düşes de Chaulieu ve saraydan bazı kadınlarla birlikte gelecekti; bu kadınlar arasında küçük bir kızın kendini göstermesi olanaksızdı. Büyük olasılıkla Rouen garnizonundan subaylar da çağrılacaktı ava vb. vb... Hélène, şimdiden yengesi yerine koyduğu Modeste'e durmadan Madam'la tanıştırılacağını söylüyordu. Dük de Verneuil, kuşkusuz onu ve babasını Rosembray'de gece yatısına alıkoyacaktı. Eğer albay, Kral'dan bir kayra, örneğin bir Yüce Meclis üyeliği koparmak istiyorsa bundan daha güzel bir fırsat olamazdı, çünkü üçüncü gün ava Kral da gelebilirdi. Modeste de, Düşes de Chaulieu, De Maufrigneuse, De Lenoncourt-Chaulieu gibi sarayın en güzel kadınları tarafından sevecenlikle karşılanınca bundan hoşnut kalacak, Saint-Germain mahallesi konusundaki olumsuz düşüncelerinden kurtulacaktı. Saldırıları, karşı saldırıları ve türlü türlü hileleriyle son derece eğlenceli, ufak çapta bir savaş oldu bu. Dumay'ler, Latournelle'ler, Gobenheim ve Butscha onu büyük bir keyifle izlediler; aralarında küçük bir topluluk oluşturmuş, soylulara ağızlarına geleni söylüyor, küçüklüklerini dikkatle gözlemliyor ve acımasızca deşip inceliyorlardı.</p>

  <p class="normal">D'Hérouville tarafının söylediği şeyler, sonunda Dük de Verneuil'ün ve Avcı Başı'nın nazik çağrılarıyla gerçekleşti: Kont de La Bastie, kızıyla birlikte, gelecek kasımın 7, 8, 9 ve 10'uncu günleri Rosembray'de yapılacak büyük ava çağrıldı.</p>

  <p class="normal">İçi uğursuz sezgilerle dolup taşan La Brière, buruk tadını ancak birbirinden bir süreliğine ya da sonsuza dek ayrılan âşıkların bildiği o büyük sabırsızlıkla Modeste'e bu kadar yakın olmanın tadını çıkarıyordu. Kimsenin farkına varmadığı bu gelip geçici mutluluklar, "Artık hiç umut kalmadı" türünden hüzünlü düşüncelere karışınca, zaten yüzünden gözünden buna benzer duygular akan genç adam, yürekler acısı bir görünüme büründü. Gözü kaşı olan, yürüyen, uyaksız göğüs geçiren, canlı bir ağıttan daha şiirsel bir şey yoktur dünyada.</p>

  <p class="normal">Sonunda Dük d'Hérouville çıkageldi; Seine ırmağı geçildikten sonra dükün arabasında, Matmazel d'Hérouville'lerle birlikte gitmesi gereken Modeste'in yola çıkacağı günü kararlaştırmak istiyordu. Hayranlık verici bir kibarlık sergileyen dük, Canalis'le La Brière'i de ava davet etti ve Bay Mignon gibi onlara da birer at ayırdığını söyledi. Albay, kızının üç âşığından, yola çıkacakları gün öğle yemeğini birlikte yemelerini rica etti. O zaman da Canalis, son günlerde kafasında olgunlaşan bir tasarıyı gerçekleştirmeye karar verdi. Düşese, Ahır Beyi'ne ve La Brière'e oyun ederek Modeste'i alttan alta yeniden ele geçirmek istiyordu; onun gibi diplomat olmaya niyetlenmiş biri, içinde bulunduğu bu duruma katlanamazdı. Öte yandan La Brière de Modeste'e sonsuza dek elveda demeye karar vermişti. Böylece taliplerden her biri, üç haftadan beri süregiden bir savaşımın sona ermek üzere olduğunu anlayarak, karar verilmeden önce yargıca bir sözcük daha sokuşturan davacı gibi, söyleyeceği son sözü düşünüyordu. Yola çıkmadan bir gün önce albay, yemekten sonra kızını kolundan tutarak karar verme zamanının artık geldiğini hissettirdi.</p>

  <p class="normal">— Rosembray'de D'Hérouville ailesine karşı zor bir duruma düşeceğiz, dedi. Düşes olmak istiyor musun?</p>

  <p class="normal">— Hayır babacığım, diye yanıt verdi Modeste.</p>

  <p class="normal">— Sakın Canalis'e gönül vermiş olmayasın?</p>

  <p class="normal">Genç kız, bir çocuk sabırsızlığıyla:</p>

  <p class="normal">— Elbette hayır babacığım, bin kez hayır! dedi.</p>

  <p class="normal">Albay, Modeste'e bir tür sevinçle baktı:</p>

  <p class="normal">— Bak, bu işte seni ben etkilemedim, dedi heyecanla; artık sana şunu açıklayabilirim ki, ben daha Paris'te damadımı seçmiştim. Zengin olmadığıma inandırdığımda, delikanlı boynuma sarılarak üstünden bir yük kalktığını söylemişti.</p>

  <p class="normal">Modeste kızardı:</p>

  <p class="normal">— Kimden söz ediyorsunuz baba? diye sordu.</p>

  <p class="normal">Kont de La Bastie, dönüşünün hemen ertesi günü Modeste'in düşlerini altüst eden o cümleyi, alaycı bir edayla yineleyerek:</p>

  <p class="normal">— O erdemli, ahlakına güvenilir kişiden, diye yanıt verdi.</p>

  <p class="normal">— Ama ben ondan söz etmedim baba! Dükü geri çevirme işini bana bırakın; tanırım onu, gönlünü almasını bilirim.</p>

  <p class="normal">— Demek daha birinden birini seçmedin?</p>

  <p class="normal">— Daha seçmedim. Geleceğimin bilmecesinde çözemediğim bir iki hece daha var. Ama saray ortamını şöyle bir çırpıda gördükten sonra Rosembray'de size sırrımı söyleyeceğim.</p>

  <p class="normal">Albay, Modeste'le birlikte dolaştığı yolun karşısından La Brière'in geldiğini görünce:</p>

  <p class="normal">— Ava gidiyorsunuz değil mi? diye bağırdı.</p>

  <p class="normal">— Hayır albayım, diye yanıt verdi Ernest; sizden ve Matmazel Modeste'ten izin almaya geliyorum, Paris'e döneceğim.</p>

  <p class="normal">Modeste, utangaç Ernest'in sözünü keserek yüzüne baktıktan sonra:</p>

  <p class="normal">— Hiç de meraklı değilsiniz, dedi.</p>

  <p class="normal">— Kalmam için istenmesi yeter; ama bunu ummaya bile cesaret edemem, diye yanıt verdi Ernest.</p>

  <p class="normal">Albay, kızıyla zavallı Ernest'i bir an için baş başa bırakarak Canalis'i karşılamaya giderken:</p>

  <p class="normal">— İş buna kalsın, dedi; kalırsanız beni çok sevindirirsiniz!</p>

  <p class="normal">La Brière, umutsuz bir adamın cesaretiyle gözlerini Modeste'e kaldırarak:</p>

  <p class="normal">— Matmazel, dedi; sizden bir ricam var...</p>

  <p class="normal">— Benden mi?</p>

  <p class="normal">— Giderayak beni bağışlamanızı istiyorum. Biliyorum ki bir daha hiç mutlu olamayacağım; besbelli kendi suçum yüzünden yitirdiğim mutluluğuma yanıp duracağım. Ama hiç olmazsa...</p>

  <p class="normal">Modeste delikanlının sözünü heyecanlı bir sesle, Canalis gibi keserek:</p>

  <p class="normal">— Bizi bütünüyle bırakıp gitmeden önce sizden bir şey öğrenmek istiyorum. Bir kez başkasının adını kullandınız diye bu sefer de beni aldatmak küçüklüğünü göstereceğinizi sanmıyorum, dedi.</p>

  <p class="normal">Küçüklük sözü Ernest'i sararttı.</p>

  <p class="normal">— Çok acımasızsınız, diye inledi.</p>

  <p class="normal">— Doğruyu söyleyecek misiniz?</p>

  <p class="normal">Genç adam, şiddetli bir çarpıntı yüzünden hafifleyen sesiyle:</p>

  <p class="normal">— Bu aşağılayıcı soruyu bana sormaya hakkınız var, diye yanıt verdi.</p>

  <p class="normal">— Peki! Mektuplarımı Mösyö de Canalis'e okudunuz mu?</p>

  <p class="normal">— Hayır Matmazel. Albaya okutmamın nedenine gelince, sevgimin nasıl doğduğunu, sizi bu hevesten vazgeçirmek için nasıl içten çabalar harcadığımı kendisine göstererek bağlılığımı kanıtlamak istedim.</p>

  <p class="normal">Modeste bir tür sabırsızlıkla:</p>

  <p class="normal">— Bu iğrenç maskaralık nereden aklınıza geldi peki? diye sordu.</p>

  <p class="normal">La Brière, Modeste'in ilk mektubunun yol açtığı sahneyi, güneşte payını arayan bitki gibi şöhrete doğru koşan bir genç kız için beslediği iyimser düşünceleri dile getirdiğinde, Canalis'in nasıl kendisine meydan okur gibi bir tavır takındığını, harfi harfine anlattı.</p>

  <p class="normal">Modeste, heyecanını belli etmeksizin:</p>

  <p class="normal">— Yeter, diye yanıtladı; sizi sevmesem bile değer veriyorum.</p>

  <p class="normal">Bu basit tümce La Brière'i birdenbire şaşkına çevirdi. Sendelediğini fark ederek aklı başından gitmiş biri gibi bir ağaca dayandı. Yoluna devam eden Modeste, başını çevirdi ve hemen geri döndü. Delikanlıyı elinden tutup düşmesini önleyerek:</p>

  <p class="normal">— Neniz var? diye sordu.</p>

  <p class="normal">Ernest'in eli buz kesilmiş, yüzü bir zambak gibi beyazlaşmış, bütün kanı yüreğine çekilmişti.</p>

  <p class="normal">— Bağışlayın Matmazel, dedi; o kadar küçümsendiğimi sanıyordum ki...</p>

  <p class="normal">Modeste, tepeden bakan bir edayla:</p>

  <p class="normal">— Ama sizi sevdiğimi söylemedim, diye yanıtladı.</p>

  <p class="normal">Sonra yeniden La Brière'i yalnız bıraktı. Bu sözün ağırlığına karşın delikanlının ayakları yerden kesildi. Bastığı toprak altında oynuyordu; ağaçlar baştan başa çiçekle donanmış, gök pembe bir renge bürünmüş, hava tıpkı sonu iyi biten peri masallarının aşk tapınaklarında olduğu gibi mavimsi bir renk almıştı. Böyle zamanlarda kadınlar Janus<sup class="calibre2"><a href="../Text/modeste_split_087.html#footnote-600-109" id="footnote-600-109-backlink">[109]</a></sup> gibidirler; başlarını çevirmeden, arkalarında olup biteni bilirler. Modeste de bu sevdalı gencin davranışında, Butscha tarzı bir aşkın kesin belirtilerini gördü; bir kadın bundan başka ne isteyebilirdi? Demek La Brière onun gözünden düşmemek için çırpınıyordu; bunu bilmek, Modeste'in içini sonsuz tatlılıkta bir heyecanla doldurdu.</p>

  <p class="normal">Canalis, albaydan ayrılıp Modeste'in yanına gelince:</p>

  <p class="normal">— Matmazel, dedi; duygularıma pek değer vermediğinizi bildiğim halde, ne zamandan beri alnımda taşıdığım bir lekeyi artık temizlemek istiyorum, çünkü bunu bir namus borcu sayıyorum. Buraya gelişimden beş gün sonra bakın Düşes de Chaulieu bana ne yazmıştı.</p>

  <p class="normal">Düşesin Mongenod'yu gördüğünü ve Melchior'u Modeste'le evlendirmek istediğini bildiren mektubunun ilk satırlarını genç kıza okuttu; sonra alt bölümünü yırtarak bu satırları Modeste'e verdi. Gerisini cebine koyarken:</p>

  <p class="normal">— Altını gösteremem ama, dedi; yazıyı doğrulayabilmeniz için bu birkaç satırı, inceliğinize güvenerek size veriyorum. Çirkin duygular beslediğimden kuşkulanan bir kız, benim bir oyun oynadığıma, bir dolap çevirdiğime de pekâlâ inanabilir. Ama bu mektup, sizinle bozuşmamın, aşağılık bir çıkar düşüncesine dayanmadığını kanıtlar.</p>

  <p class="normal">Sonra, ağlar gibi bir sesle:</p>

  <p class="normal">— Ah Modeste! diye devam etti; Şairinizin, Bayan de Chaulieu'nün şairinin, yalnız düşüncesi değil, gönlü de şiir doludur. Düşesi göreceksiniz, hakkımda hüküm vermek için o zamana kadar bekleyin.</p>

  <p class="normal">Modeste şaşkına dönmüştü. Canalis uzaklaşınca:</p>

  <p class="normal">— Şu işe bak! Hepsi de melek kesildi, diye söylendi; bunlarla evlenilmez ki! İnsan sınıfından bir dük var aralarında.</p>

  <p class="normal">Koltuğunun altında bir paketle gözüken Butscha:</p>

  <p class="normal">— Matmazel Modeste, bu av beni korkutuyor, dedi. "Rüyamda atınızın sizi kaçırdığını gördüm; Rouen'a gidip size bir İspanyol gemi aldım, hiçbir atın bu gemi azıya alamayacağını söylediler; yalvarırım bunu kullanın; albaya gösterdim, fazlasıyla teşekkürler etti; o kadarına da değmezdi oysa.</p>

  <p class="normal">Bu anaç özen karşısında gözleri yaşaran Modeste:</p>

  <p class="normal">— Benim zavallı Butscha'cığım! dedi.</p>

  <p class="normal">Butscha, mirasçısı olduğu yaşlı bir akrabanın ölüm haberini duymuş gibi sevinçten sıçraya sıçraya uzaklaştı.</p>

  <p class="normal">Modeste salona dönerek:</p>

  <p class="normal">— Babacığım, dedi; o güzel kırbacı da almak isterdim; Bay de La Brière'e sizin şu Van Ostade tablosuyla değiştirmeyi önerseniz...</p>

  <p class="normal">Albay, Regensburg'lu bir kentsoyludan satın aldığı, girdiği savaşların biricik anısı bu tablo önünde Ernest'e böyle bir öneride bulunurken, Modeste, kurnazca delikanlıya baktı. La Brière'in aceleyle odadan çıktığını görünce kendi kendine, "Ava gelecek!" dedi.</p>

  <p class="normal">Böylece Modeste'in üç âşığı da Rosembray'ye geldiler; ne tuhaftır ki üçünün de yüreği umut doluydu, üçü de genç kızın eşsiz erdemlerine hayrandı.</p>
</body>
</html>
