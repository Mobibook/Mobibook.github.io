<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_66">LXIV. Kadınlarla Her Zaman Kuralına Göre Oynamak Gerekmediği Kanıtlanıyor</h2>

  <p class="normal">Güzel Diane de Maufrigneuse'e on satırlık bir mektup, Matmazel d'Hérouville'e de bir not yazan Eléonore, aşağıya aktardığımız yanıtını Canalis'in yalanları karşısında bir kırbaç gibi şaklattı:</p>

  <p class="normal">Mösyö Baron de Canalis'e.</p>

  <p class="normal">"Sevgili şair; Matmazel de La Bastie'nin çok güzel olduğunu biliyorum; Mongenod babasının sekiz milyonu olduğunu söyledi; sizi onunla evlendirmeyi düşünüyordum; bana karşı gösterdiğiniz güvensizliğe bu yüzden çok kızıyorum. Eğer Le Havre'a La Brière'i evlendirmek için gittinizse, gitmeden önce bana neden haber vermediniz, doğrusu anlayamıyorum. Benim nasıl meraklı bir insan olduğumu bilirsiniz, neden on beş günden beri dostunuza tek satır yazmadınız? Mektubunuz biraz geç geldi; bankacıyı daha önce görmüştüm. Çocuksunuz Melchior, bize kurnazlık etmeye kalkıyorsunuz. İyi değil bu yaptığınız. Başvurduğunuz yöntemler dükü de sinirlendiriyor, soyluluğunuzdan kuşku duyuyor; buysa işi anneniz hanımefendinin onurundan kuşku duymaya dek götürür.</p>

  <p class="normal">"Olanı biteni gelip gözümle görmek istiyorum. Dük d'Hérouville'in Matmazel de La Bastie için düzenlediği ava sanırım Madam'la birlikte gelmek onuruna erişeceğim; Rosembray'de davetli olarak kalmanızı sağlamaya çalışacağım; çünkü av için büyük olasılıkla Dük de Verneuil'lerde buluşulacak.</p>

  <p class="normal">"Dostluk duygularımın sonsuzluğuna inanabilirsiniz, sevgili şair.</p>

  <p class="normal">Eléonore de M."</p>

  <p class="normal">Canalis, öğle yemeğinde aldığı bu mektubu masanın üstünden La Brière'in burnuna doğru fırlattı.</p>

  <p class="normal">— Şuna bak Ernest! dedi; İşte bu kadından aldığım iki bininci aşk mektubu ve bir tek "sen" yok içinde! Şanlı Eléonore, hiçbir zaman bundan fazla açık vermez. Durma, evlen dostum! En kötü evlilik bile bu boyundurukların en tatlısından iyidir!.. Ben dünyanın en büyük salağıyım. Modeste milyoner ve ben onu bütünüyle yitirdim. Aramızda kutup rüzgârları esiyor ve üç gün öncesinin o tropikal sıcaklarına geri dönmek artık olanaksız. Ahır Beyi'nin sırtını yere getirmeni çok isterim. Düşese de buraya senin için geldiğimi söyledim ve bu yüzden senin için çalışacağım.</p>

  <p class="normal">— Ne yazık ki Melchior, sarayın gösterişli yaşamına, dükün gözleri önüne ustaca serdiği debdebe ve görkeme kapılmaması için Modeste'in çok yüce, çok sağlam, çok soylu bir yaradılışı olması gerek; yeryüzünde bu kadar kusursuz birinin var olabileceğine inanmıyorum. Bununla birlikte, eğer o hâlâ mektuplarının Modeste'iyse umut kesilmez...</p>

  <p class="normal">Canalis:</p>

  <p class="normal">— Sevgiline ve dünyaya böyle pembe gözlükler ardından bakmak hoşuna mı gidiyor, koca budala! dedi.</p>

  <p class="normal">Odadan çıkarak bahçeye gezinmeye gitti. İki yalan arasında yakayı ele verdiği için ne yapacağını kestiremiyordu. Kameriyeye girip oturdu:</p>

  <p class="normal">— Kuralların dışına çıkma da bak nasıl kaybediyorsun! diye söylendi. Aklı olan her erkek, benim dört gün önce yaptığım gibi yapar, içine düştüğünü sandığı tuzaktan kurtulmaya bakardı. İnsan böyle durumlarda düğümü çözmeye kalkmaz, koparır!.. Haydi, soğukkanlılığı elden bırakmayalım; sakin, gururlu, gücenmiş biri gibi duralım. Onurum, başka türlü davranmama izin vermez. Modeste'in gözüne yeniden, ancak bir İngiliz gibi soğukkanlı davranırsam girebilirim. Hem bu işin içinden eski mutluluğumu yitirmeden çıkabilirsem on yıllık bağlılığım da boşa gitmez, Eléonore beni yine paralı biriyle evlendirir!</p>
</body>
</html>
