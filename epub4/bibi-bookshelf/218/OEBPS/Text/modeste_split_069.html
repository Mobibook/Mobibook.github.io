<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_60">LVIII. Ernest Mutlu</h2>

  <p class="normal">Modeste, salona neşe içinde girdi; erkekler arasından yalnızca La Brière, sanki, "Kraliçe geliyor" denmiş gibi yerinden fırladı; delikanlı bir pencerenin ağzına oturmuş ve büyük olasılıkla oradan sevgilisini seyretmişti. Bu saygılı davranış, çok canlı bir biçimde gereken her şeyi söylüyordu ve en güzel söylevden daha etkileyiciydi. Söylenen sevda, kanıtlanan sevdanın yerini tutmaz; yirmi yaşındaki bütün genç kızlar, iş bu gerçeği sınamaya gelince ellisinde kesilirler. Baştan çıkarıcıların her zaman kanıtlamaya çalıştığı da budur. Küçümsenen sevdalı, genç kızı herkesin izlediği bir saygı gösterisiyle selamlayan Canalis gibi Modeste'in yüzüne bakacak yerde, Butscha gibi boynu bükük, neredeyse ürkek bir edayla, onu alttan alta gözleriyle izledi. Gidip Canalis'in yanına oturan ve oyununa ortak olmuş gibi görünen genç kız, delikanlının bu davranışını gözden kaçırmadı. Konuşmalar sırasında La Brière, Modeste'in babasına bir sözünden çarşamba günü yeniden ata binmeye başlayacağını anladı; genç kız, binici giysilerinin görkemine uygun bir kırbaca gereksinim duyduğunu anımsatıyordu. Denetçi cüceye, yangın yeri gibi harlanan bir bakış fırlattı; az sonra ikisi birden taraçayı arşınlıyorlardı.</p>

  <p class="normal">Ernest:</p>

  <p class="normal">— Saat dokuz, dedi. Son hızla Paris'e gidiyorum. Yarın sabah onda oradayım. Azizim Butscha, Modeste sizden bir anı kabul edebilir, çünkü sizinle bir dostluğu var. İzin verirseniz ona sizin adınıza bir kırbaç armağan edeceğim. Şunu da bilin ki bana böyle büyük bir iyilik ederseniz, size yalnızca dostluk değil, minnet de duyacağım.</p>

  <p class="normal">Noter kâtibi:</p>

  <p class="normal">— Uzun etmeyin, dedi, talihlisiniz yine; umarım paranız vardır!..</p>

  <p class="normal">— Canalis'e gelmeyeceğimi söyleyin. İki gün için bir bahane bulsun.</p>

  <p class="normal">Bir saat sonra posta arabasıyla yola çıkan Ernest, on iki saatte Paris'e vardı; ilk işi Le Havre posta arabasında ertesi gün için bir yer ayırtmak oldu. Arkasından Paris'in en ünlü üç kuyumcusuna gitti; kamçı başlarını birbiriyle kıyaslıyor, sanatın yaratabileceği en görkemli, en güzel şeyi arıyordu. Sonunda Stidmann'ın elinden çıkma güzel bir kamçı topuzu buldu; bir Rus kadını ısmarlamış ama sonradan parasını verememişti. Altın üstüne işlenmiş bir tilki avını canlandıran bu sanat yapıtının tepesinde, bir denetçi aylığıyla alınamayacak kadar pahalı bir yakut parlıyordu. Ernest bütün biriktirdiği paraları verdi; tam yedi bin frank saydı. Eski armanın yerine işlenmesi için La Bastie'lerin armasını bırakarak her şeyin yirmi saat içinde hazır olmasını istedi.</p>

  <p class="normal">Bir incelik başyapıtı olan bu oyma topuz, kauçuk bir kamçının başına geçirilerek kadife astarlı, kırmızı maroken bir kılıfın içine yerleştirildi. Üstüne de birbirine geçmiş iki M işlendi. La Brière, çarşamba günü postayla Le Havre'e döndü, Canalis'le öğle yemeğine bile yetişti. Şair, sekreterinin gidişini, Paris'ten gönderilen bir işle uğraştığını söyleyerek saklamıştı. Denetçiyi karşılamak için araba durağında bekleyen Butscha, bu sanat yapıtını hemen Françoise Cochet'ye götürerek, Modeste'in tuvalet masasının üstüne koymasını tembihledi. Kırbacın bir kazaya uğramadan yerine gittiğini bir göz işaretiyle La Brière'e haber vermek için Canalis'e gelen noter kâtibi:</p>

  <p class="normal">— Herhalde, dedi; Matmazel Modeste'le gezmeye siz de geliyorsunuz değil mi?</p>

  <p class="normal">Ernest:</p>

  <p class="normal">— Ben yatıp uyuyacağım, diye yanıtladı onu.</p>

  <p class="normal">Canalis dostunun yüzüne şaşkınlıkla baktı:</p>

  <p class="normal">— Şu işe bak. Seni anlamaz oldum artık!</p>
</body>
</html>
