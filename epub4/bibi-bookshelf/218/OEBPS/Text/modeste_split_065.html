<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_56">LIV. Şair, Alıştırmalarını Yapıyor</h2>

  <p class="normal">— Siz sanatı, üstün yetenekli kişinin, içinde at oynatmaya çağırıldığı bir alan sayıyorsunuz," dedi Canalis'e saldırıya geçen Butscha; iyi de, böyle bir sanat var mı dünyada? Toplum insanının inanmaya alıştığı muhteşem bir yalan değil mi bu? Gidip Tanrının yaptığını seyretmek dururken odama neden bir Normandiya manzarası asayım? Düşlerimizde "İlyada"dan çok daha güzel ne şiirler var! Valognes'da, Carentan'da, Provence'ta, Arles'da az bir paraya, hepsi de Tiziano'nun resimlerindeki kadar güzel Venüs'ler bulabilirim. Mahkeme Gazetesi'nde Walter Scott'unkilere taş çıkartacak romanlar yayımlanıyor, mürekkeple değil basbayağı kanla yazılmış, korkunç biçimde sonuçlanan romanlar... Bence mutluluk ve erdem, sanatın ve dehanın üstündedir.</p>

  <p class="normal">— Aferin Butscha! dedi Bayan Latournelle.</p>

  <p class="normal">Modeste'in gözlerinden ve halinden tavrından okunan saf hayranlığı izlemeyi bir an için bırakan Canalis, La Brière'e:</p>

  <p class="normal">— Ne dedi? diye sordu.</p>

  <p class="normal">Gördüğü kötü davranış, özellikle de genç kızın, babasına yaptığı saygısızlık Ernest'i o kadar üzmüştü ki Canalis'e yanıt vermedi; Modeste'ten ayırmadığı hüzünlü bakışlarından çok düşünceli olduğu anlaşılıyordu. Başkâtibin ileri sürdüğü kanıtları Dük d'Hérouville de akıllıca yineledi ve Azize Theresa'nın kendinden geçmelerini, Lord Byron'un yapıtlarından üstün bulduğunu söyleyerek sözünü bitirdi. Modeste:</p>

  <p class="normal">— Aman Dük Cenapları, diye yanıtladı onu; sözünü ettiğiniz şey bütünüyle kişisel bir şiirdir, oysa Byron'un ya da Molière'in dehasından bütün dünya yararlanır!</p>

  <p class="normal">Charles Mignon heyecanla:</p>

  <p class="normal">— Sen önce, dedi; "Baron Cenapları'yla uzlaş. Şimdi de dehanın, tıpkı pamuk gibi, yararlı olmasını istiyorsun. Ama belki bu mantığı da, zavallı babacığın gibi perruque bulursun, eski kafalı bulursun.</p>

  <p class="normal">Butscha, La Brière ve Bayan Latournelle birbirlerine alaylı alaylı bakarak Modeste'i öyle sinirlendirdiler ki, bir süre ne diyeceğini bilemedi.</p>

  <p class="normal">Canalis genç kıza gülümseyerek:</p>

  <p class="normal">— Matmazel, dedi; üzülmeyin; ne yenildik, ne de çelişkiye düştük. Yazın, müzik, resim, mimarlık, yontuculuk, hangisinden söz edersek edelim, her sanat yapıtının, tıpkı öteki ticaret ürünleri gibi somut bir toplumsal yararı vardır. Sanat, ticaretin ta kendisidir ve ticareti içerir. Bugün her kitap, yazarına on bin frank kadar bir para getirir; kitabın yapımıysa matbaacılık, kâğıtçılık, kitapçılık, dökümcülük, yani binlerce çalışan kol gerektirir. Beethoven'in bir senfonisini çalmak, Rossini'nin bir operasını sahneye koymak için de yine bu kadar kola, makinaya, işliğe gereksinim vardır. Hele bir anıt yapımının nelere mal olduğunu düşünürsek, karşı çıkışlarının büsbütün suya düştüğünü görürüz. Bu yüzden deha ürünlerinin çok pahalı bir temele dayandığını ve ister istemez işçiye yararlı olduğunu ileri sürebiliriz.</p>

  <p class="normal">Canalis, bu sava dayanarak bir süre konuştu; sayısız parlak imge kullanıyor, söylediklerini kendi de beğeniyordu; ama çoğu büyük konuşmacının başına geldiği gibi sonunda kendini söze başladığı noktada buldu; farkında olmadan La Brière'in düşüncesine katıldı. Ufak tefek Dük d'Hérouville incelikle:</p>

  <p class="normal">— Sevinçle görüyorum ki, siz Meşrutiyet'in büyük bir devlet adamı olacaksınız sevgili baron, dedi.</p>

  <p class="normal">Canalis de, bir büyük adam tavrıyla:</p>

  <p class="normal">— Bütün tartışmalarımızda neyi kanıtlarız? dedi; Olsa olsa şu çok eski sözün doğruluğunu: Her şey doğrudur ve her şey yanlıştır! Öyle ortamlar vardır ki, ahlak gerçekleri orada, tıpkı hayvanlarla bitkiler gibi, tanınmayacak kadar değişir.</p>

  <p class="normal">— Toplum, aklın süzgecinden geçmiş şeylerle yaşar, diye yanıtladı onu Dük d'Hérouville.</p>

  <p class="normal">Bayan Latournelle kocasına alçak sesle:</p>

  <p class="normal">— Amma da hafiflik! dedi.</p>

  <p class="normal">Bunu işiten Gobenheim da:</p>

  <p class="normal">— Şair o... yanıtını verdi.</p>

  <p class="normal">Dinleyicilerinden fersah fersah yüksekte uçan, belki felsefe içerikli son sözünde de haklı olan Canalis, bütün yüzlerde beliren soğuk ifadeyi, bir bilgisizlik işareti olarak kabul etti; ama Modeste'in kendisini anladığını görünce sevindi; oysa başlıca kaygıları Parislilere taşranın varlığını, zekâsını ve bilgeliğini kanıtlamak olan taşralılara söz bırakmadan sürdürülen bir monoloğun ne kadar yaralayıcı olabileceğini hesap etmemişti. Dük, konuşmayı değiştirmek için:</p>

  <p class="normal">— Chaulieu Düşesi'ni uzun zamandan beri mi görmüyorsunuz? diye sordu Canalis'e.</p>

  <p class="normal">Canalis:</p>

  <p class="normal">— Altı gün önce kendisinden ayrıldım, yanıtını verdi.</p>

  <p class="normal">— Nasıllar, iyiler mi? dedi dük.</p>

  <p class="normal">— Çok iyi.</p>

  <p class="normal">— Mektup yazdığınızda kendisine beni anımsatırsanız çok sevinirim.</p>

  <p class="normal">— Hoş bir kadın olduğunu söylüyorlar, dedi Modeste, düke dönerek.</p>

  <p class="normal">Ahır Beyi:</p>

  <p class="normal">— Baron Cenapları bu konuda bir şey söylemeye benden daha yetkilidir, diye yanıtladı onu.</p>

  <p class="normal">Canalis, Mösyö d'Hérouville'in hainliğine aldırmadan:</p>

  <p class="normal">— Hoştan da fazla, dedi; ama ben bu işte tarafsız değilim Matmazel, arada on seneyi bulan bir dostluk var. Bütün iyi yanlarımı ona borçluyum; beni kibarlar dünyasının tehlikelerinden korudu. Son olarak da Dük de Chaulieu elimden tuttu, beni bu yola soktu. Bu ailenin koruması olmasaydı, kral ve prensesler benim gibi zavallı bir şairi nereden bilecekti; bu yüzden ona olan sevgim, her zaman bir gönül borcuyla karışık olacaktır.</p>

  <p class="normal">Bu sözler, neredeyse gözyaşlarıyla söylenmişti. Modeste, yumuşadı:</p>

  <p class="normal">— Size bunca güzel şiir, böylesine güzel bir duygu esinleyen kadını ne kadar sevsek azdır, dedi. Esin perisiz şair olur mu?</p>

  <p class="normal">Canalis:</p>

  <p class="normal">— Olsa bile kalpsiz olur, yanıtını verdi; Voltaire'den başka kimseyi sevmemiş Voltaire gibi, kuru şiirler yazar.</p>

  <p class="normal">Brötanyalı, Canalis'e:</p>

  <p class="normal">— Dile getirdiğiniz duygulardan hiçbirini aslında hissetmediğinizi Paris'te bana söyleme lütfunda bulunmamış mıydınız? diye sordu.</p>

  <p class="normal">Şair gülerek:</p>

  <p class="normal">— Doğru yiğit askerim benim, dedi; doğru ama, şunu da bilin ki insan hem düşünce yaşamında, hem de gerçek yaşamda çok duygulu olabilir. Kimi zaman hissetmeden güzel duygular dile getirebilir; kimi zaman da duyar ama söyleyemez.</p>

  <p class="normal">Modeste'e bakarak büyüklenen bir edayla:</p>

  <p class="normal">— Örneğin, dedi; dostum La Brière deli gibi sevdalı; ben de onun kadar sevdalıyım elbette. Ama ben –eğer hayal kurmuyorsam– öyle sanıyorum ki aşkıma, gücüne uygun yazınsal bir biçim verebilirim.</p>

  <p class="normal">Sonra Modeste'e dönerek yapmacıklı bir incelikle:</p>

  <p class="normal">— Ama yarın akılsız bir adam olmayacağıma söz veremem, diye devam etti.</p>

  <p class="normal">Şair böylece her engeli aşıyor, aşkı uğruna hiçbir şeyin altında kalmıyor, Modeste de onun zekâsına, tumturaklı sözlerini büsbütün cilalayan o benzerini hiç görmediği Parisli zekâsına hayran kalıyordu. Bayan Mignon'un bir sözüne karşılık Katolik dini ve dindar bir kadınla evlenmenin vereceği mutluluk üstüne çekilen görkemli söylevi dinleyen Butscha, ufak tefek Latournelle'in kulağına:</p>

  <p class="normal">— Nasıl da çekirge gibi sıçrıyor! dedi.</p>

  <p class="normal">Modeste'in gözlerine bir perde çekilmiş gibiydi. Bir yandan dinlediği sözlerin etkisi, bir yandan da Canalis'le inadına ilgilenmesi, şairin özentiliğini, konuşmasındaki abartıyı, duygunun yerine geçirdiği çalımı, noter kâtibine deminki insafsızca sözü söyleten bütün o tutarsızlıkları görmesine engel oluyordu. Oysa Butscha, bunların hiçbirini gözünden kaçırmıyordu. Bay Mignon'un, Dumay'nin, Butscha'nın, Latournelle'in, Fransa'da hep böyle oradan oraya atlayarak konuşulduğunu hesaba katmayıp Canalis'in tutarsızlığına şaştıkları yerde Modeste, şairin esnekliğine hayran kalıyor, onu hayallerinin dolambaçlı yollarına sürükleyerek, "Beni seviyor!" diyordu. Butscha'ysa, bir gösteri diyebileceğimiz bu sahnenin bütün izleyicileri gibi Canalis'te, bencillerin o başlıca kusurunu görmüştü. Şair, salonlarda kendini dinletmeye alışmış bütün insanlar gibi biraz fazla açığa vuruyordu bu kusurunu. Melchior'un yüzünde, kimi zaman karşısındakinin ne diyeceğini önceden kestirdiği için, kimi zaman hiç dinlemediği ya da başka şey düşünerek dinlediği için, insanın gururu inciten ve ne diyeceğini şaşırtan bir dalgınlık okunuyordu. Birini dinlememek yalnızca terbiyesizlik değildir; aynı zamanda bir küçümseme belirtisidir. Canalis de bu alışkanlığı biraz ileri vardırıyor, çoğu zaman yanıt bekleyen bir sözü yanıtlamayı unutuyor, nazikçe bir geçişe gerek görmeden aklına takılan başka bir konuya atlayıveriyordu. Yüksek konumdaki bir adamın yapacağı böyle bir küstahlık, karşı çıkılmadan kabul edilse de yüreklerin derinliğine, bir kin, bir intikam tohumu düşürür; aynı düzeyde insanlar arasındaysa dostluğun bozulmasına bile neden olabilir. Melchior kimi zaman kendini dinlemeye zorlasa da, bu kez başka bir kusuruna kurban gidiyor, kendini karşısındakine bir türlü bütünüyle veremiyordu. Hiç dinlememek kadar kötü gelmese de, bu yarım özveri de insanı rahatsız eder, keyfini kaçırır. İnsan ilişkilerinde en çok getiri getiren şey, dikkat sadakasıdır. "İyi dinleyenin yolu açık olur!" sözü yalnız bir İncil öğüdü değil, iyi bir kazanç yoludur aynı zamanda. Tutun bu öğüdü, her kusurunuz, en kötü alışkanlıklarınız bile bağışlanır. Canalis, Modeste'in gözüne girmek için her şeye katlanıyor, ona karşı nazik davranıyordu ama ötekilere de sık sık gerçek yüzünü belli ediyordu.</p>

  <p class="normal">Modeste, salonda işkence çeken on kişiye acımadan Canalis'ten bir şiir okumasını rica etti; şairin göklere çıkarılan şiir okuyuşunu duymak istiyordu. Canalis, Modeste'in uzattığı kitabı aldı; şiirleri arasından en çok beğenilen ve Moore'un Meleklerin Aşkı adlı şiirinin bir taklidi olan Vitalis'i, tıpkı bir kumru gibi guruldayarak okumaya başladı. Bayan Latournelle, Bayan Dumay, Gobenheim ve kasadar, bir iki kez esnemekten kendilerini alamadılar. Yelpaze gibi açılmış beş iskambil kâğıdını şaire uzatan Gobenheim:</p>

  <p class="normal">— Eğer bir de whist oynamayı biliyorsanız, dedi; sizden daha kusursuz birini görmediğimi itiraf edeceğim!</p>

  <p class="normal">Bu soru herkesi güldürdü, çünkü herkes Gobenheim gibi düşünüyordu.</p>

  <p class="normal">— Geri kalan günlerimi taşrada geçirecek kadar bilirim, yanıtını verdi Canalis.</p>

  <p class="normal">Sonra kitabı konsolun üstüne fırlatarak küstah bir edayla:</p>

  <p class="normal">— Gereğinden fazla söz ve edebiyatla whist oyuncularının canını sıktım sanırım, diye ekledi.</p>

  <p class="normal">Bu küçük ayrıntı, bir salonun kahramanı kesilen birinin, Canalis gibi kendi ortamının dışına çıktığında karşılaşacağı tehlikeleri gösterir; çünkü o zaman, çevresinden uzaklaşıp daha üstün bir tiyatroya geçtiği zaman yeteneğini de yitiren, yalnızca belirli bir seyirci grubunun sevdiği oyuncuya benzer.</p>
</body>
</html>
