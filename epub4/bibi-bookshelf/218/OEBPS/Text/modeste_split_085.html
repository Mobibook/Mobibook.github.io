<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_76">LXXIV. Av Buluşması, Aşk Buluşması</h2>

  <p class="normal">Ertesi gün tanyeri ağarmaya başlarken havanın güzel olacağı her şeyden belli oluyordu. Gümüş rengi hafif bir dumanla kaplı gökyüzünde yer yer, duru mavi lekeler görünüyordu; küçük beyaz bulutları şimdiden dağıtan kuzeybatı rüzgârı, öğleye doğru göğü iyice temizleyecekti. Yanlarında eşlik edecek hanımları olmayan Avcı Başı, Loudon Prensi ve Rhétoré Dükü, şatodan çıkıp buluşma yerine doğru herkesten önce yola koyuldukları zaman, ağaçların sarı zemini üstünde beyaz bir leke halinde beliren şato bacalarının, sis örtüsünü delip geçtiğini gördüler. Normandiya'da ağaçlar, kırmızıya bakan sarı yapraklarını, güzel güz aylarının sonuna dek dökmezler. Dük de Rhétoré, prense:</p>

  <p class="normal">— Hanımların talihi var, dedi.</p>

  <p class="normal">Avcı Başı:</p>

  <p class="normal">— Dünkü övünmelerine karşın, sanırım onlarsız avlanacağız, diye yanıtladı onu.</p>

  <p class="normal">— Hepsinin bir göz ağrısı var, gelmemezlik edemezler, diye ekledi dük.</p>

  <p class="normal">Tam bu sırada gözüpek avcılarımız –Prens de Loudon'la Dük de Rhétoré Nemrut soyundan geliyorlardı ve Saint-Germain mahallesinin en iyi nişancıları diye tanınmışlardı – bir tartışma gürültüsü duydular, Rosembray ormanının buluşma yeri olarak seçilen girişlerinden birine, yosun kaplı piramidiyle göze çarpan bir alana doğru hayvanlarını dörtnala kaldırdılar. Tartışmanın nedenini de az sonra anladılar: Son zamanlarda bir İngilizliktir tutturan Prens de Loudon, Avcı Başı'nın emrine bir İngiliz av takımı vermişti. Kısa boylu, sarışın, solgun yüzlü, küstah, soğukkanlı ve az Fransızca bilen bir İngiliz de, gelip alanın bir köşesine yerleşmişti. Üstü başı, bütün İngilizler gibi (en aşağı tabakadan olanlar bile böyledir) tertemizdi. Adı John Barry'ydi; kırmızı çuhadan, sıkı belli, Verneuil'lerin armasını taşıyan gümüş düğmeli kısa bir redingot, beyaz deri bir pantolon, üstü kıvrık botlar, çizgili bir yelek ve siyah kadife yakalı bir pelerin giymişti. Elinde küçük bir av kamçısı tutuyor, sol yanından, ipek kordonlu, bakır bir boru sarkıyordu. Bu baş köpekçinin yanında, açık kahverengi benekli, beyaz, uzun bacaklı, ince burunlu, küçük başlı, küçük kulaklı, saf Fox-Hound cinsi, iki büyük av köpeği duruyordu. Prensin bir sürü para harcayıp getirttiği bu adam, yaşadığı yörenin en ünlü köpekçilerindendi; on beş atla altmış cins köpekten kurulmuş bir takıma komuta ediyordu. Pek de av meraklısı olmayan düke büyük bir harcama kapısıydı bütün bunlar; ama oğlunun bu krallara yakışır hevesini kırmak istemiyordu. Uşaklar, atlarla birlikte biraz ötede, tam bir sessizlik içinde bekliyorlardı.</p>

  <p class="normal">John buluşma yerine geldiğinde, Kral'a ait iki köpek sürüsünün başındaki üç köpekçiyle karşılaşmıştı. Prens de Cadignan'ın bu usta köpekçileri, buraya daha önce arabayla gelmişlerdi; adamlarının tavırları, Fransız işi giysileri, küstah İngilizle tam bir zıtlık oluşturuyordu. Prensin bu gözde adamları, kenarlı, üç köşeli, çok yassı ve çok geniş şapkalar giymişlerdi. Güneşten rüzgârdan yanmış, kıpır kıpır, buruşuk yüzleri, kendini ava kaptırmış bütün insanların yüzleri gibi göze batacak kadar kuru, zayıf ve sinirliydi; kıvılcımlar saçan gözleri yüzlerini aydınlatıyordu sanki. Ellerinde Dampierre tarzı<sup class="calibre2"><a href="../Text/modeste_split_087.html#footnote-600-115" id="footnote-600-115-backlink">[115]</a></sup> büyük borular vardı. Bu borular, yeşil şayaktan şeritlere sarılmış, yalnızca ağızları açıkta bırakılmıştı. Adamlar köpeklerini, kimi zaman bakışlarıyla, kimi zaman da seslenerek yerlerinde tutuyorlardı. Kral'ın uyruklarından çok daha sadık bir topluluk oluşturuyordu bu gururlu hayvanlar. Üstlerinde beyaz, kahverengi, siyah lekeler göze çarpıyordu; yüzleri tıpkı tıpkısına Napoléon askerlerininki gibiydi. Ufacık bir çıtırtıda tutuşan gözleri elmas gibi parlıyordu. Kimi Poitou'dan gelmişti, ince belli, geniş omuzlu, yatık pençeli, uzun kulaklıydı; kimi İngiltere'dendi, beyaz, tazı gibi ince belli, karınsız, küçük kulaklı, yarışlık hayvanlardı. Gençlerin hepsi de sabırsız, hepsi de gürültücüydü; oysa oralarında buralarında yara izleri seçilen yaşlılar, sessizce toprağa uzanarak başlarını ön ayaklarına dayamış, vahşiler gibi toprağı dinliyorlardı.</p>

  <p class="normal">İngilizlerin geldiğini gören köpeklerle Kral'ın adamları aralarında bakıştılar; birbirlerine şu soruyu soruyorlardı sanki: "Yalnız avlanamayacak mıyız yoksa?.. Bu, Majesteleri'nin av takımına hakaret sayılmaz mı?"</p>

  <p class="normal">Fransız köpekçilerin emektar yöneticisi Bay Jacquin La Roulie'yle genç İngiliz John Barry arasında şaka yollu başlayan tartışma birdenbire kızıştı.</p>

  <p class="normal">Bu tartışmanın nedenini uzaktan anlayan iki prensten Avcı Başı, atını mahmuzladı, buyurgan bir sesle:</p>

  <p class="normal">— Geyiği kim çevirdi? diyerek tartışmayı kesti.</p>

  <p class="normal">İngiliz:</p>

  <p class="normal">— Ben, efendimiz, diye yanıt verdi.</p>

  <p class="normal">Prens de Cadignan, John Barry'nin anlattıklarını dinledikten sonra:</p>

  <p class="normal">— İyi, dedi.</p>

  <p class="normal">Sanki onun büyüklüğünü hissetmiş gibi, köpekler de, uşaklar da saygılı bir tavır almışlardı. Prens, günlük emirleri bildirdi: Çünkü av savaş gibidir ve X. Charles'ın Avcı Başısı da ormanların Napoléon'uydu. Yakın zamanlarda Birinci Avcı'nın<sup class="calibre2"><a href="../Text/modeste_split_087.html#footnote-600-116" id="footnote-600-116-backlink">[116]</a></sup> avcılığa getirdiği eşsiz düzen sayesinde, o sadece bu işin stratejisiyle, yüksek bilimiyle uğraşabilirdi. Prens de Loudon'un takımına, tıpkı bir süvari birliği gibi, geyiği göle sürme işini vererek, günlük düzen içindeki görevini açıkladı; Kral'ın köpekleri, avı şatonun karşısına düşen saray ormanına sokmayı başarınca, bu takım harekete geçecekti. Avcı Başı, avın en çetin yanını emektar uşaklarının omuzlarına yüklemekle onların özsaygısını zedelememiş oldu; bir yandan da köpekleriyle atlarının güç ve yeteneğini göstermesine olanak vererek İngilizin hem gönlünü aldı, hem de onu, gerçekten usta olduğu bir işe sürdü. Böylece iki takım karşı karşıya kalacak ve rekabet duygusuyla harikalar yaratacaklardı.</p>

  <p class="normal">La Roulie saygıyla:</p>

  <p class="normal">— Efendimiz daha beklememizi emrediyorlar mı? dedi.</p>

  <p class="normal">Prens:</p>

  <p class="normal">— Anlıyorum dostum, diye yanıt verdi; geç oldu; ama...</p>

  <p class="normal">İkinci köpekçi, en usta köpeğinin havayı koklayışına dikkat ederek:</p>

  <p class="normal">— Jupiter'in fétiche<sup class="calibre2"><a href="../Text/modeste_split_087.html#footnote-600-117" id="footnote-600-117-backlink">[117]</a></sup> kokular almasına bakılırsa bayanlar geliyor, dedi.</p>

  <p class="normal">Loudon Prensi gülümseyerek:</p>

  <p class="normal">— Fétiche mi? diye yineledi.</p>

  <p class="normal">Rhétoré Dükü:</p>

  <p class="normal">— Belki fétide demek istiyor, dedi.</p>

  <p class="normal">Avcı Başı:</p>

  <p class="normal">— Öyle olmalı, dedi; çünkü Bay Laravine'e bakılırsa köpek kokmayan her şey pistir.</p>

  <p class="normal">Gerçekten de üç prens, on altı atlık bir kalabalığın uzaktan geldiğini gördüler; başta dört hanımın yeşil peçeleri parlıyordu. Babası, Ahır Beyi ve küçük La Brière'le birlikte en önde yol alan Modeste, Vikont de Sérizy'nin eşlik ettiği Düşes de Maufrigneuse'le yan yana ilerliyordu. Arkalarında, artık öfke izi taşımayan bir yüzle şaire gülümseyen Düşes de Chaulieu'yle Canalis vardı. Tombulluğuna karşın çok güzel ata binen Düşes de Chaulieu, kırmızı giysiler içindeki avcıların, çevrelerinde köpekleri, köpekçileri, yanlarında av borularıyla sanki Van der Meulen'in fırçasından çıkmışa benzer bir manzara oluşturduğu açıklığa gelince Modeste'in yanına sokuldu, bir gün önce tek söz söylemediği bu kıza surat etmeyi kendine yakıştıramamıştı. Her şeyi yerinde ve zamanında yapmasını bilen Avcı Başı övgülerini bitirince Eléonore, Modeste'in küçücük elinde parlayan o değerli kamçı topuzuna dikkat etme inceliğini gösterdi; kamçıyı görmek için zarif bir edayla genç kızdan izin istedi. Sonra bu başyapıtı Diane de Maufrigneuse'e göstererek:</p>

  <p class="normal">— Gördüğüm bu türden şeylerin en güzeli, dedi.</p>

  <p class="normal">Kırbacı Modeste'e uzatırken de:</p>

  <p class="normal">— Hem sahibine de pek uyuyor, diye ekledi.</p>

  <p class="normal">Matmazel de La Bastie, La Brière'e sevecen ve muzip bir edayla baktı; sevdalısı bu bakışta gizli bir itiraf sezebilirdi. Genç kız:</p>

  <p class="normal">— Düşes Cenapları, diye yanıt verdi; hele bunun bir sevdalıdan geldiğini düşünürsek, çok özel bir armağan sayılmaz mı?</p>

  <p class="normal">Bayan de Maufrigneuse:</p>

  <p class="normal">— Ben olsam, dedi; XIV. Louis'nin anısına bunu haklarımın tanınması olarak kabul ederdim.<sup class="calibre2"><a href="../Text/modeste_split_087.html#footnote-600-118" id="footnote-600-118-backlink">[118]</a></sup></p>

  <p class="normal">La Brière'in gözleri yaşardı; elinden atının dizginleri düştü; kendi de az kalsın düşüyordu. Ama Modeste'in ikinci bir bakışıyla kendini toparladı; bu bakış ona mutluluğunu belli etmemesini buyuruyordu. Yola çıkıldı. Dük d'Hérouville, genç denetçiye alçak sesle:</p>

  <p class="normal">— Eşinizi mutlu edeceğinizi umarım, dedi; her zaman emrinizdeyim, böyle sevimli iki insanın mutluluğuna hizmet etmek boynumun borcudur.</p>

  <div class="calibre1" id="calibre_pb_86"/>
</body>
</html>
