<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_31">XXIX. Müzikli Bir Aşk İlanı</h2>

  <p class="normal">— Zafer! diye bağırdı teğmen, kapıdan adımını atar atmaz; Albay hiç hastalanmamış Madam ve yakında dönüyor... Mignon'la geliyor, kendi malı güzel bir gemiymiş; sözünü ettiği navlunla birlikte sekiz yüz, dokuz yüz bin frank eder sanıyorum. Ama ağzınızı açıp kimseye bir şey söylememenizi istiyor; rahmetli kızımızın başına gelen felaket, yüreğini oyup durmuş besbelli.</p>

  <p class="normal">— Orada bir mezar yeri hazırlamış ona, dedi Bayan Mignon.</p>

  <p class="normal">— Bu felaketin nedenini, delikanlıların büyük servetlere göz dikmesinde buluyor; bana da doğru geliyor bu. Zavallı albayım, sürüden ayrılan kuzuyu aramızda göreceğini sanıyor. Kendi kendimize sevinelim, kimseye bir şey söylemeyelim, becerebilirsek Latournelle'e bile...</p>

  <p class="normal">Sonra Modeste'in kulağına eğildi:</p>

  <p class="normal">— Matmazel, dedi; ailenin kaybını ve bu olayın korkunç sonuçlarını bir mektupla babanıza bildirin; onu karşılaşacağı acıklı sahneye hazırlayın. Mektubu ona Le Havre'a gelişinden önce ulaştırma işini üstüme alıyorum. Ne de olsa Paris'ten geçmek zorunda. Uzun uzun yazın, zamanınız var; mektubu pazartesi götürürüm. Pazartesi Paris'e gideceğim sanırım.</p>

  <p class="normal">Modeste, Canalis'le Dumay'nin karşılaşmalarından korktu; Canalis'e yazıp buluşacakları günü ileriye atmak için odasına çıkmak istedi.</p>

  <p class="normal">Dumay, alabildiğine alçakgönüllü bir tavırla Modeste'in yolunu kesti:</p>

  <p class="normal">— Söyleyin bana, Matmazel, dedi; babası kızını bıraktığı gibi, gönlünde yalnızca anasına babasına duyduğu sevgiyle bulacak değil mi?</p>

  <p class="normal">Modeste Dumay'ye üstten, gururlu bir edayla baktı:</p>

  <p class="normal">— Hem kendime, hem ablama, hem de anneme; "Babam benimle övünecek, avunacak, mutlu olacak" diye yemin ettim. Aşağılayıcı kuşkularla, babamı yakında aramızda göreceğimi öğrenmenin sevincini zehir etmeyin bana. Bir genç kız yüreğinin çarpması engellenemez; taştan değilim ya! Bu beden aileminse, yürek de benim. Birini seversem, annemle babam bunu bilecekler. Nasıl, hoşnut kaldınız mı Mösyö?</p>

  <p class="normal">Dumay:</p>

  <p class="normal">— Teşekkür ederim Matmazel, dedi; dünyalar benim oldu; ama suratıma bir tokat çarparak da bana pekâlâ "Dumay" diyebilirdiniz.</p>

  <p class="normal">— Bir delikanlıyla bakışmadığına, konuşmadığına yemin et! dedi Bayan Mignon.</p>

  <p class="normal">Modeste, kendisini gülümseyerek, muzip bir genç kız gibi gözden geçiren Dumay'ye bakıp gülümserken:</p>

  <p class="normal">— Yemin edebilirim anneciğim, yanıtını verdi.</p>

  <p class="normal">Modeste evden içeri girince Dumay:</p>

  <p class="normal">— Demek gerçekten yanlışmış, dedi.</p>

  <p class="normal">Bayan Mignon:</p>

  <p class="normal">— Kızım Modeste'in bazı kusurları olabilir, diye yanıtladı; "ama yalan söyleyemez."</p>

  <p class="normal">— İyi! diye sözü sürdürdü teğmen; gönlümüz rahat etsin, umarım felaket bir daha kapımızı çalmaz.</p>

  <p class="normal">— Tanrının izniyle! dedi Bayan Mignon. Siz onu göreceksiniz Dumay; ama ben yalnızca sesini duyacağım... Ne çok hüzün var mutluluğumda!</p>

  <p class="normal">Bu sırada Modeste, bir yandan babasının dönmesine seviniyor, bir yandan da yumurtalarını kıran Perrette gibi üzülüyordu. Dumay'nin söylediği paradan daha fazlasını ummuştu. Şairi adına gözünü hırs bürüdüğü için, ikinci mektubunda sözünü ettiği altı milyonun hiç olmazsa yarısını gönlünden geçirmişti. Çifte sevinciyle, kendini görece yoksul görmekten doğan küçük üzüntüsü arasında piyanosunun başına geçti. Piyano, nice genç kızın dert ortağıdır; ona öfkelerini, sevinçlerini söyler, çalma biçimlerindeki küçük değişikliklerle de bunları belli ederler. Dumay pencerelerin altında dolaşırken karısıyla konuşuyor, zengin olduklarını haber veriyor, arzularını, dileklerini, niyetlerini öğrenmeye çalışıyordu. Kocası gibi Bayan Dumay'nin de Mignon ailesinden başka ailesi yoktu. Karı koca, eğer La Bastie Kontu Provence'a giderse, onunla birlikte orada yaşamaya, paralarını da Modeste'in çocuklarından gereksinim duyacak olana bırakmaya karar verdiler. Bayan Mignon:</p>

  <p class="normal">— Modeste'i dinleyin, diye seslendi onlara; ancak sevdalı bir kız müzik bilmeden böyle ezgiler çıkarabilir...</p>

  <p class="normal">Evler yanıp yıkılsa, servetler batsa, babalar yolculuktan dönse, imparatorluklar çökse, kolera bir kenti kemirip bitirse, yine de bir genç kızın aşkı yolundan dönmez; tıpkı doğanın şaşmadan işlemesi gibi; tıpkı ortasında onu emecek bir şey çıkmazsa dünyayı bir ucundan delip öteki ucuna geçebilecek o asit,<sup class="calibre2"><a href="../Text/modeste_split_087.html#footnote-600-69" id="footnote-600-69-backlink">[69]</a></sup> kimyanın o korkunç buluşu gibi!</p>

  <p class="normal">İşte size Modeste'e durumunun esinlediği şarkı. Bu dörtlükler, Dauriat'nın söz ettiği baskının ikinci cildinde yer alıyor, ama yine de burada onları yinelemek gereğini duyuyoruz. Çünkü genç kız, ezgiye uydurabilmek için şiirin sağını solunu değiştirmiş, ölçülerini bozmuştu; bu da, çoğu zaman biraz fazla ustalık göstermeye meraklı şairin şiirlerindeki pürüzsüzlüğe hayran okurları şaşırtabilirdi.</p>

  <p class="normal1"><span class="idebold">BİR GENÇ KIZIN ŞARKISI</span></p>

  <p class="normal">Uyan, uyan sevgilim, bak çayırkuşu</p>

  <p class="normal">Güneşte kanadını germiş ötüyor.</p>

  <p class="normal">Uyan artık sevgilim, işte menekşe</p>

  <p class="normal">Uyanmış, buhurunu Tanrıya sunuyor.</p>

  <p class="normal">Uyuyup dinlenmiş her canlı çiçek.</p>

  <p class="normal">Görmek için kendini gözlerini açıyor,</p>

  <p class="normal">Hepsinin aynası birer damla çiy,</p>

  <p class="normal">Bir günün incileri yapraklarında.</p>

  <p class="normal">Hava öyle berrak ki güllerin meleği</p>

  <p class="normal">Çiçekleri kutsayarak geçirmiş geceyi.</p>

  <p class="normal">Gökten inmiş, renklerini tazelemiş,</p>

  <p class="normal">Hepsi de onun için açılmış besbelli.</p>

  <p class="normal">Uyan artık sevgilim, bak çayırkuşu</p>

  <p class="normal">Güneşte kanadını germiş ötüyor.</p>

  <p class="normal">Uyanmayan kalmadı, sevgilim uyan,</p>

  <p class="normal">Menekşe buhurunu Tanrıya sunuyor.</p>

  <p class="normal">Ve işte Modeste'in müziği; gelişen tipografi yöntemleri artık onu aktarmamıza olanak veriyor. Ne var ki çok lezzetli bir dışavurum, büyük şarkıcılarda hayran olduğumuz türden bir büyüleyicilik kazandırıyordu bu müziğe; bu da hiçbir tipografinin, hiçbir resim ya da ses yazısının, tam olarak veremeyeceği bir şeydi.</p>

  <p class="normal">— Ne güzel, dedi Bayan Dumay. Modeste müzikten anlıyor, işte o kadar!</p>

  <p class="normal">Bayan Mignon'un kuşkusunu kendi içinde duyup ürperen kasadar:</p>

  <p class="normal">— Ateş bacayı sarmış! dedi heyecanla.</p>

  <p class="normal">— Seviyor, diye yineledi Bayan Mignon.</p>
</body>
</html>
