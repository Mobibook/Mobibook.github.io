<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_33">XXXI. Modeste Tuzağa Düşüyor</h2>

  <p class="normal">— Esrarengiz cücemi kim üzdü? diye sordu genç kız.</p>

  <p class="normal">Butscha:</p>

  <p class="normal">— Ah! Matmazel Modeste, biz, felaketin beşiğinde büyüyen çocuklar, üzüntüden ağlar mıyız hiç? diye bağırdı. Akraba bildiğim insanlar, en az benim onlara duyduğum kadar büyük bir sevgi gösterdiler bana. Noter oluyorum, zengin de olabilirim. Aman! Aman! Yoksul Butscha, günün birinde belki zengin Butscha olacak. Siz bu bacaksızın nasıl gözüpek biri olduğunu bilemezsiniz!..</p>

  <p class="normal">Kambur, kısık, iri gözkapaklarının arasından bir ışık gibi süzülen bakışlarını Modeste'e çevirdikten sonra göğsündeki boşluğa güçlü bir yumruk indirdi ve gidip ocağın önünde durdu. Bu beklenmedik olayda sultanının gönlünü okumak için bir fırsat sezmişti. Dumay, bir an için başkâtibin Modeste'e açılmayı göze aldığını sandı; dostlarına hızlı bir bakış fırlattı; onlar da bu bakışın anlamını kavradılar; merakla karışık bir öfkeyle küçük kamburu seyre koyuldular.</p>

  <p class="normal">— Düşlerim var, benim de!.. dedi gözlerini Modeste'ten ayırmayan Butscha.</p>

  <p class="normal">Genç kızın gözlerini yere indirmesi, başkâtibe tam bir itiraf gibi geldi.</p>

  <p class="normal">— Siz romanları seversiniz; izin verin de bu sevinçle size bir sırrımı açayım; siz de bana yaşamım için kurduğum romanın bir sona bağlanıp bağlanamayacağını söyleyin; yoksa para pul neye yarar? Para herkesten çok bana mutluluk verir; çünkü bence mutluluk, sevdiğim varlığı zengin etmektir! Siz ki, Matmazel, bunca şeyler bilirsiniz, söyleyin bana, bir insan, biçimine bakılmadan, çirkin ya da güzel, yalnızca ruhu için sevilebilir mi?</p>

  <p class="normal">Modeste gözlerini kaldırıp Butscha'ya baktı. Bakışlarında korkunç bir sorgulama vardı; çünkü o da Dumay gibi Butscha'dan kuşkulanmıştı şimdi.</p>

  <p class="normal">— Zengin olduğumda, yoksul, güzel bir kız arayacağım; benim gibi yüzüstü bırakılmış, çok acı çekmiş, bahtsız bir kız. Ona mektup yazacağım, onu avutacağım, onun iyilik perisi olacağım. Benim gönlümü, ruhumu okuyacak; hem büyük bir incelikle uzattığım altınları alacak, hem de doğuşta, rastlantının benim gülünç bedenimden esirgediği bütün güzelliklerle bezenmiş düşüncelerime sahip olacak! Bilginlerin araştırdığı bir neden gibi saklı kalacağım. Tanrı da güzel değildir belki, kimbilir?.. Meraktan çıldıran bu kızcağız doğal olarak beni görmek isteyecek. Ama ben ona korkunç derecede çirkin olduğumu söyleyeceğim, çirkinliğimi ayrıntılarıyla anlatacağım...</p>

  <p class="normal">Tam burada Modeste, gözlerini Butscha'ya büsbütün dikti. "Benim aşklarım konusunda ne biliyorsunuz?" diye sorsaydı bundan daha açık davranmış olmazdı.</p>

  <p class="normal">— Eğer gönlümdeki şiir sayesinde sevilmek mutluluğuna erişirsem!.. Eğer, günün birinde bu kadına, sadece biraz biçimsiz görünebilirsem, itiraf edin ki en güzel insandan, böyle sizin gibi göklere yaraşır bir kızın sevebileceği üstün yetenekli birinden çok daha mutlu olurum..."</p>

  <p class="normal">Kambur, Modeste'in yanaklarına hücum eden kırmızılıktan genç kızın bütün sırlarını anladı.</p>

  <p class="normal">— İyi de, insanın sevdiğini zenginleştirmesi, ona bedenini unutturarak tinsel açıdan kendini beğendirmesi; sevilmenin yolu bu mu? İşte yoksul kamburun düşü. Dünkü düşü: Çünkü bugün eşsiz anneniz noter olmama yardım edeceği sözünü vermekle bana yarınki hazinemin anahtarını uzatmış oluyor. Ama bir Gobenheim'a dönüşmeden önce, bu korkunç değişiklik gerçekten yararlı mı ona bakmak gerek. Siz, bu konuda siz ne düşünüyorsunuz Matmazel?..</p>

  <p class="normal">Modeste o kadar şaşırmıştı ki, Butscha'nın kendisine bir soru sorduğunu fark etmedi. Âşığın tuzağı, askerin tuzağından daha iyi kurulmuştu; zavallı şaşkın kız sesini çıkaramadı. Bayan Latournelle kocasına usulca:</p>

  <p class="normal">— Zavallı Butscha! dedi; Delirdi mi ne?..</p>

  <p class="normal">— Güzel'le Canavar masalını yaşamak istiyorsunuz, yanıtını verebildi sonunda Modeste. Ama unutuyorsunuz ki Canavar, sonunda güzel bir prense dönüşür.</p>

  <p class="normal">— Öyle mi sanıyorsunuz? dedi cüce; Oysa ben bu değişikliği, ruhun göz kamaştırıcı ışığıyla biçimi yok ederek kendini açığa vurması gibi düşünmüşümdür hep. Eğer sevilmezsem gizli kalırım, işte bu!</p>

  <p class="normal">Sonra patronunun karısına dönerek:</p>

  <p class="normal">— Sizlerin Madam, bundan böyle hizmetinizde bir cüce yerine bir yaşam, bir servet bulunacak, dedi.</p>

  <p class="normal">Yerine oturdu. Soğukkanlı, sakin bir tavır takınarak masadaki üç oyuncuya:</p>

  <p class="normal">— Kim dağıtıyor? diye sordu. Ama içinden acı acı şöyle diyordu: "Bu kız kendisi için sevilmek istiyor, büyük adam geçinen biriyle de mektuplaşıyor; işi ne kadar ilerletti acaba?"</p>

  <p class="normal">Modeste annesine:</p>

  <p class="normal">— Anneciğim, dedi; saat ona çeyrek var.</p>

  <p class="normal">Bayan Mignon dostlarıyla vedalaştı, yatmaya gitti.</p>

  <p class="normal">Gizlice sevmek isteyenler, peşlerine Pirene köpekleri, analar, Dumay'ler, Latournelle'ler düştüğünde pek de tehlikede sayılmazlar; ama bir sevdalı düştüğünde?.. Elmasa karşı elmas, ateşe karşı ateş, zekâya karşı zekâ demektir bu; öyle kusursuz bir eşitliktir ki, iki taraf da birbirine göz açtırmaz.</p>
</body>
</html>
