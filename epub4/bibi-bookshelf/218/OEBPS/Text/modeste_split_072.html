<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_63">LXI. Canalis Sevildiğine</h2>

  <p class="normal">Biraz Fazla İnanıyor</p>

  <p class="normal">Albay, Canalis'le dükten, kuralları bir yana bırakıp binici giysileriyle akşam yemeğine gelmelerini istedi; kendi de üstünü değiştirmeyeceğini söyleyerek onlara önayak oldu. Köşk'e döndüklerinde Modeste giysilerini çıkarmaya gitti; bu arada Paris'ten gelen ve o kadar insafsızca hor gördüğü mücevheri merakla gözden geçirdi. Bir süredir oda hizmetine bakan Françoise Cochet'ye:</p>

  <p class="normal">— Şimdi ne güzel şeyler yapıyorlar, dedi.</p>

  <p class="normal">— Üstelik şu zavallı delikanlının da ateşi varmış Matmazel...</p>

  <p class="normal">— Sana kim söyledi?..</p>

  <p class="normal">— Bay Butscha! Dediği günde sözünü tuttuğunu size anımsatmamı da rica etti: "Matmazel bunu her halde fark etmiştir" dedi.</p>

  <p class="normal">Modeste, sultanlara yaraşır sadelikte giysiler giyerek salona indi. Albayın koluna girerek yüksek sesle:</p>

  <p class="normal">— Babacığım, dedi; gidin Mösyö de La Brière'in hatırını sorun. Hem ne olur, armağanını da geri verin. Gerek servetimin, gerekse beğenimin, olsa olsa kraliçelere ya da yosmalara yakışacak bir şeyi kullanmama izin vermediğini de söyleyebilirsiniz. Ayrıca nişanlımdan başka kimseden armağan alamam. Bu kırbacı, onu satın alabilecek derecede zengin olduğunuza karar verinceye kadar saklamasını da bu mert delikanlıdan rica edin.</p>

  <p class="normal">Albay Modeste'i alnından öperek:</p>

  <p class="normal">— Benim çılgın kızcağızım, demek çok aklı başında biriymiş, dedi.</p>

  <p class="normal">Canalis, Bayan Mignon'la Dük d'Hérouville'in konuşmaya dalmalarını fırsat bilerek taraçaya çıktı. Modeste de merakından Canalis'in arkasından gitti. Oysa şair, kendisiyle evlenmek istediği için peşinden geldiğini sandı.</p>

  <p class="normal">Askerlerin çark etmek dediği ve "gözü yükseklerde"liğin kurallarına göre bu durumdaki her erkeğin aynı hızla başvurmak zorunda kalacağı bu manevrayı, bu kadar utanmazca yaptığı için korkuya kapılan Canalis, bahtsız Modeste'in geldiğini görünce ileri sürebileceği, akla yakın bahaneler aramaya başladı. Sesini tatlılaştırarak:</p>

  <p class="normal">— Sevgili Modeste, dedi; ilişkilerimizin çerçevesini aşarak size bir şey anımsatırsam acaba bana gücenir misiniz? Bay d'Hérouville'e verdiğiniz yanıtların, seven bir insanı, özellikle de ruhu kadın olan, duyarlı, gerçek bir aşkın binbir kıskançlığını duyumsayan bir şairi nasıl üzdüğünü bilemezsiniz. O hoppalıkları, o hesaplı hafiflikleri, bizleri incelemek için yaptığınızı anlamayacak olsaydım, diplomatlığım nerede kalırdı?..</p>

  <p class="normal">Modeste, zeki, çabuk ve çapkınca bir hareketle başını kaldırdı; benzerine ancak içgüdüleriyle zariflik mucizeleri yaratan bazı hayvanlarda rastlanacak bir hareketti bu.</p>

  <p class="normal">— ... Bu yüzden, eve döndüğüm zaman her şeyi anlamıştım. Yaradılışınıza ve yüzünüze uygun inceliğiniz beni hayran bırakıyordu. Merak etmeyin, bu uydurma ikiyüzlülüğün altında, her zaman tapılacak bir saflık bulunduğundan bir an bile kuşku duymadım. Hayır, zekânız ve eğitiminiz, evleneceğimiz kadından beklediğimiz o paha biçilmez saflığın en küçük bir parçasını bile alıp götürmemiş. Siz, bir şairin, bir diplomatın, bir düşünce adamının, yaşamda iyi yerlere gelmek için yaratılmış bir insanın karısı olmayı hak ediyorsunuz; size bağlı olduğum kadar hayranım da. Sizin gibi biri tarafından seçildiği için kendini beğenmişliği gurura dönüşecek, o tanrısal dokunuşunuzla kusurları birer erdem haline gelecek adamın sevgisine dün inanırken bir komedya oynamadınızsa eğer, yalvarırım size, onun kötü bir alışkanlık haline gelen duygularına dokunmayın. Ruhumda kıskançlık her şeyi eriten bir felaket haline geldi; bana onun bütün gücünü gösterdiniz; korkunç bir şey bu ve ruhumda ne varsa kırıp döküyor!</p>

  <p class="normal">Modeste'in bir hareketine karşılık:</p>

  <p class="normal">— Hayır!.. diye devam etti; Othello'nunki gibi bir kıskançlık değil. Tanrı esirgesin!.. Bu benim kıskançlığım! Bu açıdan biraz şımartıldım. Bugüne kadar –eksiksiz olmaktan epeyce uzak olsa da– bana mutluluk veren biricik sevgiyi biliyorsunuz! (Başını salladı.) Bütün uluslar aşkı bir çocuk biçiminde betimlerler; çünkü önünde koskoca bir yaşam olmayan aşk düşünülemez. Oysa benim duygumun ömrünü doğa belirlemişti. Ölü doğmuştu bu duygu. Yüreğimdeki bu acılı noktayı, temkinli bir analık duygusuyla anlayan düşes, onu yatıştırmayı da bildi. Aşkın hazlarını tadamayacağını gören, hisseden kadın, meleklere yaraşır incelikler gösterir. Bu yüzden düşes bana, demin söylediğim türden en küçük bir acı çektirmedi. On yıl içinde onun bir sözle, bir bakışla bile amacından saptığını görmedim. Ben sözlere, düşüncelere, bakışlara, herkesten çok değer veririm. Eğer bir bakış benim için uçsuz bucaksız bir hazineyse, ufacık bir kuşku da öldürücü bir zehirdir, hemen etkisini gösterir, artık sevmez olurum. Titremeyi, umutlanmayı, beklemeyi seven kalabalığın tersine benim gözümde aşk, eksiksiz, çocuksu, sonsuz bir güven içinde sürüp gitmelidir. Kadınların hoppalıklarıyla yeryüzünde bize hazırladıkları o cennetle cehennem arası yer, benim için korkunç bir mutluluktur; ondan kaçınırım. Benim için aşk ya cennettir ya cehennem. Cehennemi istemem ve cennetin sonsuz mavi göğüne dayanacak gücüm var. Kendimi olduğum gibi veririm ben. Gelecekte de ne bir sırrım, ne bir kuşkum, ne de bir aldatmacam olacak; karşı taraftan da aynı şeyi beklerim. Sizden kuşku duymakla belki sizi incitiyorum! Ama bunları söylerken, düşünün ki yalnızca kendimden söz ediyorum...</p>

  <p class="normal">Chaulieu Düşesi'ni bir gürz gibi kullanan bu söylevin iğneli yanları Modeste'i yaralamıştı;</p>

  <p class="normal">— Hem de çok söz ediyorsunuz, diye yanıt verdi şaire; ama ne kadar söz etseniz azdır. Size hayran olmaya alıştım sevgili şairim!</p>

  <p class="normal">— Peki öyleyse, size gösterdiğim bu körü körüne bağlılığı, siz de bana göstermeye söz veriyor musunuz? Güzel değil mi bu bağlılık? Sizin istediğiniz de bu değil miydi?..</p>

  <p class="normal">— Neden sevgili şair, kör, dilsiz, biraz da aptal biriyle evlenmiyorsunuz? Ben her açıdan kocamın hoşuna gitmekten başka bir şey düşünmüyorum. Siz, bir kız için kendi elinizle hazırladığınız mutluluğu, ufacık bir hareket, ufacık bir bakış yüzünden geri alabileceğinizi söyleyip gözdağı veriyorsunuz. Kuşun kanatlarını kesiyor, sonra da uçmasını istiyorsunuz. Şairlerin bir saati bir saatine uymaz dendiğini bilirdim...</p>

  <p class="normal">Canalis'in karşı çıkar gibi bir hareket yaptığını görünce:</p>

  <p class="normal">— Haksız olarak elbette, diye devam etti; çünkü sıradan insanlar, şairlerin zekâlarındaki canlılığın farkında olmadıkları için bunu bir kusur sayarlar. Ama üstün yetenekli birinin, böylesi bir oyun için çelişkili koşullar icat edip sonra buna yaşam adını vereceği aklıma gelmezdi doğrusu. Hani peri masallarında eziyet edilen kızlar vardır; büyücüler bunlara yapılmayacak işler verir, iyi periler de onların yardımına koşar... İşte siz de bu büyücülere benziyorsunuz; suçu bana yüklemek için benden olmayacak şeyler istiyorsunuz...</p>

  <p class="normal">Canalis, Butscha'nın akıllıca yönlendirdiği bu ince, bu akıllı kızın bozuşma isteğini fark ettiğini görünce, kuru bir edayla:</p>

  <p class="normal">— Buradaki peri, gerçek aşk olsa gerek, dedi.</p>

  <p class="normal">— Şu anda, sevgili şair, kendi oğullarının kaç parası olduğunu söylemeden, alacakları kızın drahomasını beğenmeyen ana babalara benziyorsunuz. Bana karşı üstten alıyorsunuz, nazlanıyorsunuz ama, acaba buna hakkınız var mı, düşünmüyorsunuz. Kuru kuruya görüşmelerle, uzlaşmalarla sevgiye varılmaz. Zavallı Dük d'Hérouville, Sterne'in Tobie Amcası gibi işleri oluruna bırakıyor; şu farkla ki ben o dul Bayan Wadman değilim. Hoş! Şiir üstüne kurduğum hayallerin öldüğünü görmekle şu anda biraz dul da sayılırım ya, neyse! Biz genç kızlar, hayal dünyalarımıza uymayan şeylere bir türlü inanmak istemeyiz!.. Bunları bana önceden söylemişlerdi! Ah dostum! Aramızda kötü bir anlaşmazlık çıkarıyorsunuz; size yakışmıyor, dünkü Melchior'u tanıyamıyorum!</p>

  <p class="normal">— Çünkü Melchior sizin gözü yükseklerde bir insan olduğunuzu anladı ve bununla...</p>

  <p class="normal">Modeste imparatoriçelere yaraşır bir bakışla Canalis'i süzdü.</p>

  <p class="normal">— ... Ama ben de günün birinde büyükelçi olacağım, Yüce Meclis üyesi olacağım, tıpkı onun gibi!</p>

  <p class="normal">Genç kız merdivenlerden çıkarken:</p>

  <p class="normal">— Siz beni bir esnaf kızı sanıyorsunuz, dedi.</p>

  <p class="normal">Sonra dayanamadı, birdenbire geri döndü; soğukkanlılığını yitirmiş, soluk soluğa kalmıştı.</p>

  <p class="normal">— Ama aptal yerine koymanız daha da küstahça, diye devam etti; davranışınızın Le Havre'daki budalaca dedikodular yüzünden değiştiğini biliyorum; hizmetçim Françoise, bu dedikoduları anlattı bana.</p>

  <p class="normal">Canalis, bir tiyatro oyuncusu edasıyla:</p>

  <p class="normal">— Ah! Modeste, buna inanabilir misiniz? dedi. Öyleyse sizinle paranız için evlenmek istediğimi sanıyorsunuz!</p>

  <p class="normal">Modeste, küçümseme şimşekleri saçan gözlerini şaire çevirerek:</p>

  <p class="normal">— Seine kıyısındaki o ibret verici söylevlerinizden sonra yine de kuşku duyuyorsam, yanıldığımı göstermek size düşer; o zaman nasıl olmamı isterseniz öyle olurum! dedi.</p>

  <p class="normal">Canalis, genç kızın peşi sıra yürürken kendi kendine:</p>

  <p class="normal">— Beni bu tuzağa düşürebileceğini sanıyorsan yanılıyorsun yavrucuğum, diye söyleniyordu; ben çocuk değilim! Borneo Kralı'ndan daha fazla önemsemediğim bu bacaksız kurnazın saygısını kazanmak için zahmet edecek de değilim! Ama bana çirkin bir duygu yakıştırmakla takındığım yeni tavra bir neden göstermiş oluyor. Ne de kurnaz şey!.. La Brière aptaldır zaten, sırtına semeri vuracaklar! Beş yıl sonra kızla birlikte haline güleriz!</p>

  <p class="normal">Bu tartışma yüzünden Canalis'le Modeste'in arasına giren soğukluk daha o akşam kimsenin gözünden kaçmadı. Canalis La Brière'in rahatsızlığını bahane ederek erkenden izin istedi; meydanı Ahır Beyi'ne bıraktı. Saat on bire doğru patronunun karısını almaya gelen Butscha, Modeste'e gülerek usulca:</p>

  <p class="normal">— Nasıl, haklı mıymışım? diye sordu.</p>

  <p class="normal">Modeste:</p>

  <p class="normal">— Ne yazık ki evet, yanıtını verdi.</p>

  <p class="normal">— Ama, anlaşmamıza uyarak, geri dönebilmesi için kapıyı aralık bıraktınız mı?</p>

  <p class="normal">— Çok öfkelendim, dedi Modeste. Bu alçaklık karşısında bütün kanım tepeme çıktı, ne biçim adam olduğunu yüzüne söyleyiverdim!</p>

  <p class="normal">— Böylesi daha iyi! Birbirinizle doğru dürüst konuşamayacak kadar arayı bozduktan sonra onu yeniden âşık etmeyi, eteklerini tutuşturmayı üstüme alıyorum, o kadar ki, siz bile inanacaksınız.</p>

  <p class="normal">— Yapmayın Butscha, o büyük bir şair, bir beyzade, akıllı bir adam...</p>

  <p class="normal">— Babanızın sekiz milyonu yanında bunların hesabı mı olur!</p>

  <p class="normal">— Sekiz milyonu mu?.. dedi Modeste.</p>

  <p class="normal">— Patronum bugünlerde noterliği satıyor, Provence'a gidip babanızın yardımcısı Castagnould'nun önerdiği alışverişleri yönetecek. La Bastie topraklarını eski haline getirmek için yapılacak anlaşmalar dört milyonu buluyor; babanız ne satın almak gerekiyorsa hepsine razı olmuş. İki milyonluk bir drahomanız var; albay, Paris'e yerleşmeniz için, evle eşya harcaması olarak bir milyon daha ayırmış! Hesaplayın!</p>

  <p class="normal">Modeste, Butscha'ya bakarak:</p>

  <p class="normal">— Tamam, dedi; Hérouville Düşesi olabilirim artık.</p>

  <p class="normal">Noter kâtibi, La Brière'den yana çıktı:</p>

  <p class="normal">— Eğer o Canalis maskarası olmasaydı, çocuğun kırbacını benden gelmiş gibi kabul edebilirdiniz.</p>

  <p class="normal">— Beni kendi beğeninize göre evlendirmek istemeyesiniz sakın? dedi Modeste gülerek.</p>

  <p class="normal">Noter kâtibi:</p>

  <p class="normal">— Bu saygın çocuk da benim kadar sevdalı, diye yanıt verdi; üstelik sekiz gün onu sevdiniz; ve yürekli biri.</p>

  <p class="normal">— Peki saraylı takımından biriyle başa çıkabilir mi? Topu topu altı kişi bunlar: Huzur Papazı, Mühürdar, Başmabeyinci, Kilercibaşı, Ahır Beyi, Büyük Amiral; ayrıca artık Ahır Beyi de atanmıyor.</p>

  <p class="normal">— Halk ki, Matmazel, bir sürü kötü yürekli Butscha'lardan oluşur, altı ay içinde bu büyük adamları silip süpürüverir.<sup class="calibre2"><a href="../Text/modeste_split_087.html#footnote-600-107" id="footnote-600-107-backlink">[107]</a></sup> Hem bugün ne değeri var soyluluğun? Fransa'dan topu topu bin gerçek soylu çıkmaz. D'Hérouville'lerin soyu, Robert de Normandie adında bir değnekli kapıcıdan türemiş. Hem o yassı suratlı iki ihtiyar kız, ağzınızda tat bırakmaz. Nasıl olsa kont kızısınız; eğer ille de düşes olmak istiyorsanız, Papa, kimi tüccarlara gösterdiği iyiliği size de gösterir; size nia'lı, agno'lu bir düşeslik satar. Bir saray unvanı için mutluluğunuzu tehlikeye atmayın!</p>
</body>
</html>
