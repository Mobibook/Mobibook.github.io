<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_38">XXXVI. İşler Karışıyor</h2>

  <p class="normal">Bir yanda böyle küçük küçük olaylar olurken, öte yanda Le Havre'da da Modeste'e kaygısını unutturacak başka ufak tefek işler dönüyordu. Dumay, erkenden kente inmiş, iki gün önce Le Havre'a hiçbir mimarın gelmediğini hemen öğrenmişti. Butscha'nın yalanına çok öfkelendi; Belediye'den Latournelle'lere koştu. Cüce, yalan söylemekle bu işte parmağı olduğunu göstermişti; Dumay, bunun nedenini anlamalıydı. Noterlik'te, başkâtibi göremeyince dostu notere:</p>

  <p class="normal">— Sizin şu Butscha beyfendi nerede? diye sordu.</p>

  <p class="normal">— Butscha, sevgili dostum, Paris'in yolunu tuttu. Vapurla gitti. Bu sabah erken erken limanda bir gemiciye rastlamış; adam buna babasının, hani şu İsveçli gemicinin zengin olduğunu söylemiş. Butscha'nın babası Hindistan'a gitmiş, bir prense, Marhattes'lere hizmet etmiş ve şimdi Paris'teymiş...</p>

  <p class="normal">Dumay:</p>

  <p class="normal">— Masal bunlar, diye bağırdı; alçaklık, oyun! O uğursuz kamburu elime geçiririm ben; sırf bu iş için Paris'e gidiyorum! Butscha bizi aldatıyor. Modeste'le ilgili birşeyler biliyor, ama ağzını açıp da tek söz etmiyor. Eğer bu işe burnunu soktuysa!.. Noter falan olamaz, onu anasının yanına yollarım, sefalete...</p>

  <p class="normal">Dumay'nin öfkesinden korkan Latournelle:</p>

  <p class="normal">— Durun bakalım dostum, dedi; yargılamadan adam asmayalım!</p>

  <p class="normal">Dumay, kuşkularının nedenini açıkladıktan sonra Bayan Latournelle'in Köşk'e gidip kendisi yokken Modeste'e göz kulak olmasını rica etti.</p>

  <p class="normal">— Albayı Paris'te bulursunuz, dedi noter. Bu sabahki Ticaret Gazetesi'nde, liman giriş çıkış haberlerinde, Marsilya maddesinde...</p>

  <p class="normal">Gazeteyi uzattı:</p>

  <p class="normal">— Bakın, işte: "Bettina-Mignon; Kaptan Mignon; girişi 6 Ekim." Bugün ayın 17'si. Patronun döndüğünü şu anda bütün Le Havre biliyor...</p>

  <p class="normal">Dumay Gobenheim'dan, bundan böyle kendisini görevinden bağışlamasını rica ettikten sonra hemen Köşk'e çıktı. Modeste, babasına yazdığı mektupla Canalis'e yazdığı mektupların zarflarını kapatırken, o da kapıdan giriyordu. Bu iki mektubun, adreslerinden başka her şeyleri, zarfları, kalınlıkları aynıydı. Modeste, babasına yazdığı mektubu, Melchior'una yazdığı mektubun üstüne koyduğunu sanıyordu; oysa tam tersini yapmıştı. Yaşamın ufak tefek işleri arasında sık sık düşülen bu hata, annesinin de, Dumay'nin de Modeste'in sırrını öğrenmesine yol açtı. Teğmen salonda, Bayan Mignon'a ateşli ateşli birşeyler anlatıyor, Modeste'in ikiyüzlülüğü, Butscha'nın yardakçılığı yüzünden içinde uyanan yeni kuşkuları sayıp döküyordu.</p>

  <p class="normal">— Bırakın Madam, dedi; koynumuzda yılan beslemişiz. Bu insan bozmalarında ruh denen şeye yer yoktur!..</p>

  <p class="normal">Modeste, babasının mektubunu sevgilisinin mektubu sanarak önlüğünün cebine koydu, elinde Canalis'in mektubuyla aşağıya indi; Dumay de, hemen Paris'e gideceğini söylüyordu bu sırada. Genç kız, salonun kapısından girerken:</p>

  <p class="normal">— Ne kızıyorsunuz benim esrarengiz cüceme, dedi; hem ne diye bağırıyorsunuz?</p>

  <p class="normal">— Butscha, Matmazel, bu sabah Paris'e gitmiş, nedenini bilirsiniz herhalde!.. O sarı yelekli sözde mimarla bir dolap çevirmek için olacak; buraya mimar falan gelmemiş, kamburun yalanı meydana çıktı!</p>

  <p class="normal">Modeste heyecanlandı; cücenin Canalis üstüne araştırma yapmak için gittiğini anladı. Sarardı, bir iskemleye çöktü.</p>

  <p class="normal">— Bulurum onu, yakalarım! dedi Dumay.</p>

  <p class="normal">Sonra elini uzatarak:</p>

  <p class="normal">— Babanıza yazdığınız mektup değil mi? diye devam etti; Mongenod'ya yollarım. Umarım ben giderken albay gelmez...</p>

  <p class="normal">Modeste mektubu verdi. Gözlüksüz okuyabilen küçük Dumay, zarfın üstündeki adrese şöyle bir göz attı.</p>

  <p class="normal">— Baron de Canalis, Paradis-Poissonnière sokağı, numara 29... Bu da ne demek?..</p>

  <p class="normal">Bayan Mignon:</p>

  <p class="normal">— Ah kızım, işte sevdiğin adam! diye bağırdı; Müziklediğin şiirler onundu...</p>

  <p class="normal">— Yukardaki o çerçeveli resim de onun değil mi? dedi Dumay.</p>

  <p class="normal">Modeste yavrularını koruyan bir dişi arslan gibi ayaklandı:</p>

  <p class="normal">— Verin o mektubu bana Bay Dumay!</p>

  <p class="normal">Teğmen:</p>

  <p class="normal">— Buyurun Matmazel, yanıtını verdi.</p>

  <p class="normal">Modeste, Canalis'in mektubunu göğsüne soktu, Dumay'ye babasınınkini uzattı.</p>

  <p class="normal">— Neler yapabileceğinizi bilirim Dumay, dedi; ama eğer Bay Canalis'in kılına dokunursanız bu evden çıkıp giderim, bir daha da dönmem!</p>

  <p class="normal">— Annenizi öldüreceksiniz küçükhanım, dedi Dumay. Sonra salondan dışarı çıkıp karısına seslendi.</p>

  <p class="normal">Modeste'in uğursuz tümcesiyle canevinden vurulan zavallı anne bayılmıştı.</p>

  <p class="normal">— Elveda karıcığım, dedi Dumay, küçük Amerikalıyı öperek; sen anneyi koru, ben kızı kurtamaya gidiyorum.</p>

  <p class="normal">Modeste'le Bayan Dumay'yi Bayan Mignon'un yanında bırakarak, birkaç dakikada hazırlığını yaptı, Le Havre'a indi. Bir saat sonra posta arabasında, ancak tutkunun ya da kazanç hırsının tekerleklere verebileceği bir hızla yol alıyordu.</p>

  <p class="normal">Modeste'in çabalarıyla kendine gelen Bayan Mignon, kızının kollarında odasına çıktı. Baş başa kaldıkları zaman sitem olarak yalnızca şunları söyledi:</p>

  <p class="normal">— Ne yaptın zavallı çocuk? Niye benden gizledin? Bu kadar katı mıyım ben?..</p>

  <p class="normal">Genç kız ağlayarak:</p>

  <p class="normal">— Elbette ki sana her şeyi söyleyecektim, diye yanıtladı onu.</p>

  <p class="normal">Her şeyi annesine anlattı. Yazdığı mektupları, aldığı yanıtları okudu. Bu iyi yürekli Alman kadının gönlüne, şiirinin gülünü yaprak yaprak döktü; günün yarısı böyle geçti. İçini dökmeyi bitirip de her şeyi bağışlayan körün dudaklarında neredeyse bir gülümseme belirdiğini görünce, kendini ağlayarak onun göğsüne attı. Gözyaşları arasında:</p>

  <p class="normal">— Anneciğim, dedi; sizin yüreğiniz baştan başa altındır, baştan başa şiirdir. Siz Tanrının sevgili kulusunuz; Tanrı sizin gönlünüzü, bütün yaşamı kaplayan o saf, o biricik, o göksel aşkla doldurmak için yaratmış! Ben ki sizin yolunuzdan giderek kocamdan başkasını sevmeyeceğim, siz şu anda ellerinizi ıslatan gözyaşlarının ne kadar acı olduğunu anlamalısınız. Bu renk renk kanatlı kelebek, kızınızın bir ana gibi üstüne titreyerek yetiştirdiği bu ikiz ruh, benim kutsal aşkım, bu canlı, bu yaşayan sır, bayağı ellere düştü. Bana yol göstermek gibi zavallı bir bahaneyle onun kanatlarını, tüylerini yolacaklar. Bakacaklar: Bu üstün yetenekli kişi, rastgele bir banker kadar dürüst mü, Melchior'um bir kenara paralar yığabilir mi, kurtulması gereken bir tutkusu var mı, bir gençlik serüveni yüzünden kentsoyluların gözünden düşmüş mü? Nedir ki bu bizim aşkımızın yanında, güneşin önünde bulut!.. Neler becerecekler kimbilir? İşte bak elim; ateşim var! Beni öldürecekler!</p>

  <p class="normal">Öldürücü bir titremeye tutulan Modeste, yatağına yatmak zorunda kaldı ve hem annesinin, hem de Bayan Latournelle'le Bayan Dumay'nin akıllarını başlarından aldı; teğmen Paris'teyken ona hep baktılar. Bu arada olayların mantığı, yaşanan dramı bir an için Paris'e taşımıştı.</p>
</body>
</html>
