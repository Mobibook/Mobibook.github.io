<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_36">XXXIV. Aşkı Gizlemenin Zorluğu Kanıtlanıyor</h2>

  <p class="normal">Ernest ayin boyunca kapıda durdu; kadınların arasında umduğuna benzer kimseye rastlamamıştı. Modeste de ancak ayin sonunda kendine gelip, titremesinin önüne geçebildi. Öyle sevinçler duydu ki, bunu ancak kendisi anlatabilir. Sonunda döşeme taşlarının üstünde, saygın bir erkeğin ayak seslerini işitti; çünkü ayin bitmişti ve Ernest, bir iki meraklı sofu dışında kimsenin kalmadığı kiliseyi dolaşıyor, içerdekileri dikkatle inceliyordu. Peçesi inik bir kadının önünden geçerken, kadının elindeki dua kitabının tiril tiril titrediğini gördü; ondan başka yüzünü örten kimse olmadığı için kuşkulandı. Modeste'in kılığını, meraklı bir yavuklu dikkatiyle inceleyince de kuşkusu kalmadı. Bayan Latournelle kiliseden çıkınca o da çıktı, uygun bir uzaklıktan onu izledi; Modeste'le birlikte Royale sokağına saptıklarını gördü; Matmazel Mignon, ikindi ayinini her zaman burada beklerdi. Ernest, kapısında bir tabela bulunan evi gözden geçirdikten sonra, oradan geçenlerden birine noterin adını sordu. Adam, Le Havre'ın birinci noteri Latournelle'in adını neredeyse gururla söyledi. Delikanlı evin içini görebilme umuduyla Royale sokağından geçtiğinde, Modeste âşığını gördü. Büsbütün hastalandığını ileri sürerek kiliseye gitmedi. Bayan Latournelle de yanında kaldı. Böylece ne olduysa Ernest'in yol parasına oldu. Ingouville'de dolaşmayı göze alamadı; söz dinlemeyi bir onur borcu saydı. Arabanın hareketini beklerken bir mektup yazarak Paris'e döndü; Le Havre damgalı bu mektup, Françoise Cochet'nin eline ertesi günü geçecekti.</p>

  <p class="normal">Her pazar Latournelle'le karısı, ikindi ayininden sonra Modeste'i Köşk'e götürür, akşama da yemeğe kalırladı. Bu yüzden genç kızın hastalığı geçer gibi olunca, yanlarına Butscha'yı da alarak Ingouville'in yolunu tuttular. Mutlu Modeste, eve gelince süslenip püslendi. Yemeğe indiği zaman, sabahleyin kılık değiştirdiğini, yalancı nezlesini unutmuş, bir şarkı mırıldanıyordu:</p>

  <p class="normal">Uyanmayan kalmadı, sevgilim uyan,</p>

  <p class="normal">Menekşe buhurunu Tanrıya sunuyor.</p>

  <p class="normal">Butscha Modeste'i görünce hafif bir ürperti geçirdi. Genç kız gerçekten değişmişti. Aşkın kanatları omuzlarına bağlanmış gibiydi ve bir hava perisine benziyordu; yanaklarında hazzın tanrısal rengi belirmişti. Bayan Mignon kızına:</p>

  <p class="normal">— Bestelediğin bu güzel ezginin sözleri kimin? diye sordu.</p>

  <p class="normal">Modeste'in rengi, boynundan alnına kadar, en güzelinden bir kırmızıya döndü:</p>

  <p class="normal">— Canalis'in anne, diye yanıtladı.</p>

  <p class="normal">Modeste'in sesindeki vurgudan ve kızarmasından, sırrın eksik kalan biricik noktasını da öğrenen cüce:</p>

  <p class="normal">— Canalis! diye bağırdı. O büyük şair romanslar da mı yazıyor yoksa?..</p>

  <p class="normal">Genç kız:</p>

  <p class="normal">— Hayır, bunlar sadece bazı dörtlükler, diye yanıtladı onu; aklımda kalan Alman havalarına uydurarak söylüyorum.</p>

  <p class="normal">— Yok, yok, dedi Bayan Mignon; bu senin müziğin kızım!</p>

  <p class="normal">Modeste büsbütün kızardığını hissedince, Butscha'yı küçük bahçeye sürükleyerek odadan çıktı.</p>

  <p class="normal">— Bana büyük bir yararınız dokunabilir, dedi alçak sesle. Dumay, babamın kazandığı parayı annemden de, benden de gizliyor. Bu paranın ne kadar olduğunu bilmek istiyorum. Dumay o zaman babama beş yüz bin frank kadar bir şey göndermemiş miydi? Babam sermayesini iki misline çıkarmak için dört yıl Le Havre'dan uzaklaşacak adam değildir. Hem de kendi malı bir gemiyle dönüyor, Dumay'ye ayırdığı hisse aşağı yukarı altı yüz bin frangı buluyor.</p>

  <p class="normal">— Dumay'ye sormaya gerek yok, diye yanıt verdi Butscha. Babanız, siz de biliyorsunuz, buradan gittiği zaman dört milyon yitirmişti. Büyük olasılıkla bu parayı yeniden kazandı; ama Dumay'ye kârından da yüzde on vermiştir. Brötanyalının aldığını söylediği paraya bakıp, patronumla ben, albayın altı ya da yedi milyon frangı olduğunu sanıyoruz.</p>

  <p class="normal">Modeste kollarını göğsünde kavuşturup gözlerini gökyüzüne kaldırdıktan sonra:</p>

  <p class="normal">— Babacığım! dedi; bana iki kez yaşam vermiş olacaksın.</p>

  <p class="normal">Butscha:</p>

  <p class="normal">— Ah Matmazel! dedi; Siz bir şairi seviyorsunuz! Ama bu tür adamların hepsi, az çok kendine âşıktır. Sizi yeterince sevebilecek mi acaba? Sözcükleri birbirine uydurmaya çalışan bir söz işçisi, çok sıkıcı biri olabilir. Bir tohum nasıl çiçek değilse, bir şair de şiir değildir!</p>

  <p class="normal">— Butscha, dünyada bu kadar güzel bir erkek görmedim!</p>

  <p class="normal">— Güzellik, Matmazel, kusurları gizleyen bir örtüdür çoğu zaman.</p>

  <p class="normal">— Dünyanın en iyi yürekli insanı.</p>

  <p class="normal">Cüce ellerini kavuşturarak:</p>

  <p class="normal">— Tanrı izin verir de haklı çıkarsınız, mutlu olursunuz umarım! dedi. Bu adamın da, sizin gibi, Jean Butscha adlı bir bendesi olacak. O zaman noterlikten vazgeçerim. Okumaya, bilime veririm kendimi...</p>

  <p class="normal">— Peki neden?</p>

  <p class="normal">— Ne yapalım Matmazel! Eğer öğretmenleri olmama izin verirseniz çocuklarınızı yetiştirmek için... Ah! Bir öğüdümü dinleseniz!.. Gelin, bu işi bana bırakın: Bu adamın yaşayışını, alışkanlıklarını öğrenebilirim. İyi mi, kötü mü, öfkeli mi, sakin mi, hak ettiğiniz saygıyı size gösterebilir mi, sizi her şeyden, giderek sanatından bile üstün tutarak, eksiksiz bir sevgiyle sevebilir mi, anlayabilirim.</p>

  <p class="normal">— Ne çıkar bundan," dedi genç kız safça; mademki ben onu seviyorum!</p>

  <p class="normal">Kambur:</p>

  <p class="normal">— Eh! Bu da doğru, diye yanıtladı onu.</p>

  <p class="normal">Tam bu sırada Bayan Mignon dostlarına:</p>

  <p class="normal">— Kızım, bu sabah sevdiği adamı görmüş! diyordu.</p>

  <p class="normal">— Latournelle! Senin o çok merak ettiğin sarı yelekli adam olsa gerek, dedi heyecanla noterin karısı. Bu delikanlının yakasında küçük, güzel bir beyaz gül vardı.</p>

  <p class="normal">Modeste'in annesi:</p>

  <p class="normal">— Tamam, dedi; kendini tanıtmak için takmıştır"</p>

  <p class="normal">Noterin karısı:</p>

  <p class="normal">— Bu delikanlının Légion d'Honneur nişanı da vardı, diye devam etti; yakışıklı bir adam! Ama aldanıyoruz! Modeste peçesini kaldırmadı. Yoksul bir kız gibi sarınıp sarmalanmıştı.</p>

  <p class="normal">— Evet, dedi noter; hasta olduğunu söylüyordu. Oysa şimdi şapkasını çıkarmış. Üstelik de turp gibi!..</p>

  <p class="normal">Dumay:</p>

  <p class="normal">— Anlaşılır iş değil! dedi heyecanla.</p>

  <p class="normal">— Ne yazık ki, dedi noter; "her şey apaçık ortada!</p>

  <p class="normal">Bayan Mignon, Butscha'nın önünden içeri giren Modeste'e:</p>

  <p class="normal">— Yavrucuğum, dedi; bu sabah kilisede temiz pak giyinmiş bir delikanlı gördün mü? Yakasına beyaz bir gül takılıymış; bir de nişanı varmış...</p>

  <p class="normal">Herkesin dikkatinden Modeste'in düşebileceği tuzağı anlayan Butscha:</p>

  <p class="normal">— Ben gördüm! diye atıldı. Grindot'ydu o; kilisenin onarımı için belediyenin pazarlığa giriştiği ünlü mimar; Paris'ten geldi. Bu sabah Sainte-Adresse'e giderken baktım, kilisenin dışını gözden geçiriyordu.</p>

  <p class="normal">Cücenin, kendini toparlaması için zaman kazandırdığı Modeste:</p>

  <p class="normal">— Demek mimarmış, dedi. Ben de merak etmiştim.</p>

  <p class="normal">Dumay, Butscha'ya ters ters baktı. Durumu kavrayan Modeste, içinden geçenleri saklayan bir tavır takındı. Dumay, alabildiğine kuşkulandı; ertesi gün belediyeye gidip beklenen mimarın Le Havre'a gerçekten gelip gelmediğini öğrenmeye karar verdi. Modeste'in geleceğinden endişe eden Butscha da, Paris'e gidip Canalis'in peşine düşmeyi kafasına koydu.</p>

  <p class="normal">Bu arada Gobenheim whist oynamaya geldi. Gelir gelmez de kaynayan duyguları yatıştırdı. Modeste, bir çeşit sabırsızlıkla annesinin yatmasını bekliyordu. Mektup yazacaktı, mektuplarını ancak geceleri yazabiliyordu. Herkesin uyuduğuna karar verince de aşkın yazdırdığı şu mektubu kaleme aldı:</p>
</body>
</html>
