<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_41">XXXIX. Babalara Yaraşır Bir Düşünce</h2>

  <p class="normal">Brötanyalı çıkalı daha pek az olmuştu ki, La Brière dostunun çalışma odasına girdi. Doğal olarak da Canalis ona Le Havre'dan gelen şu adamdan söz etti.</p>

  <p class="normal">Ernest:</p>

  <p class="normal">— Tamam! dedi; Modeste Mignon. Ben de özellikle bu iş için gelmiştim.</p>

  <p class="normal">— Bak hele! diye bağırdı Canalis; aracı kullanıp bu işi becermişim öyle mi?..</p>

  <p class="normal">— Evet, bu dramın düğüm noktası da burada. Dünyanın en güzel kızı beni seviyor, sevgili dostum. Öyle güzel ki, Paris'in en güzelleri halt etmiş yanında! Öyle bir gönlü var, öyle bir edebiyat meraklısı ki, tam bir Clarissa Harlowe dersin! Beni gördü, benden hoşlandı ve beni büyük Canalis sanıyor!.. Dahası da var. Modeste Mignon soylu bir aileden. Mongenod, babası La Bastie Kontu'nun altı milyon kadar bir parası olduğunu söylüyor. Adam üç günden beri burada. Mongenod araya girdi; kendisiyle saat ikide buluşmak üzere sözleştik; Mongenod gönderdiği tezkerede kızının mutluluğuyla ilgili bir konu olduğunu yazmış. Anlıyorsun değil mi, babasını görmeden önce her şeyi sana açıklamam gerekiyordu.</p>

  <p class="normal">Canalis çalımlı bir edayla:</p>

  <p class="normal">— Akılla el ele vermiş güzelliğin binbir güzel kokusu içinde altın yemişler veren portakal ağacı gibi eşsiz bir varlık, zarif bir fidan, gerçek bir sevgi, katıksız bir mutluluk, şöhretin güneşinde açan bunca çiçeğin arasında duruyormuş da elden kaçırmışız!.. dedi.</p>

  <p class="normal">Gözlerini indirip halısına baktı, düşüncelerini belli etmek istemiyordu. Biraz durup soğukkanlılığını ele aldıktan sonra:</p>

  <p class="normal">— Bu cicili bicili kâğıtlardan taşan baş döndürücü kokular, aklımızı başımızdan alan tümceler arasında gerçek yüreği, aşkı övgü kılığına bürünen ve bizi bizim için seven, bize mutluluğu getiren o genç kızı, o genç kadını nasıl, dedi; "nasıl fark edebilir insan?.. Ya melek ya da iblis olmak gerekir bunun için; bense gözü yükseklerde bir Danıştay raportöründen başka bir şey değilim. Ah! Dostum, şöhret bizi bir hedefe döndürüyor ve binlerce ok bize nişan alıyor. Bizlerden biri, "sudan" bir şiiri sayesinde<sup class="calibre2"><a href="../Text/modeste_split_087.html#footnote-600-78" id="footnote-600-78-backlink">[78]</a></sup> zengin bir kızla evlendi; ben ki daha sokulganım, daha kadınlara göre bir erkeğim, benimkini elden kaçırmışım...</p>

  <p class="normal">La Brière'e bakarak:</p>

  <p class="normal">— Peki, bu kızcağızı seviyor musun? diye sordu.</p>

  <p class="normal">— Çok!.. diye yanıtladı La Brière.</p>

  <p class="normal">Şair, dostunun koluna girip yaslandı:</p>

  <p class="normal">— Öyleyse mutlu ol Ernest! dedi. Bir rastlantı sonucu, sana karşı görevimi yerine getirmişim. İşte bana bağlılığının büyük ödülü: Mutluluğun için elimden geleni yapacağım.</p>

  <p class="normal">Canalis aslında öfkeden kuduruyordu ama başka türlü davranması olanaksızdı; başına gelen felaketin kaidesi üstünde bir heykel gibi kuruluyordu. Genç denetçinin gözleri yaşardı; Canalis'i kucaklayıp öptü:</p>

  <p class="normal">— Ah Canalis, ben seni hiç tanımamışım!..</p>

  <p class="normal">Şair çalımlı bir alaycılıkla:</p>

  <p class="normal">— Ne yaparsın, dedi; dünyayı dolaşmak için zaman gerekir.</p>

  <p class="normal">— Şu sonsuz serveti bir düşün! dedi La Brière.</p>

  <p class="normal">Canalis güzel sözlerine ince bir el hareketiyle eşlik ederek:</p>

  <p class="normal">— İyi bir yere düşmüyor mu dostum?.. diye yanıtladı onu.</p>

  <p class="normal">— Melchior, dedi La Brière; ölüm bizi ayırana dek kardeşiz artık!..</p>

  <p class="normal">Şairin elini sıkarak birdenbire odadan çıktı; bir an önce Bay Mignon'u görmek istiyordu.</p>

  <p class="normal">Bu sırada La Bastie Kontu, onu bir av gibi bekleyen acıların pençesine düşmüştü. Kızının mektubundan Bettina- Caroline'in öldüğünü, karısının kör olduğunu öğrenmişti. Biraz önce de Dumay, Modeste'in arapsaçına dönmüş aşkını anlatmıştı. Bay Mignon, sadık dostuna:</p>

  <p class="normal">— Beni yalnız bırak, dedi.</p>

  <p class="normal">Teğmen kapıyı kapar kapamaz, zavallı baba kendini bir sedirin üstüne attı, başını avuçlarının içine aldı; gözlerine yaşlar doldu; bunlar her zaman görülmeyen, elli altı yaşında bir adamın gözkapakları arasından dökülmeden yuvarlanan, yalnızca çevresini ıslatan, hemen kurumasıyla tekrar belirmesi bir olan, zayıf gözyaşlarıydı; insanın sonbaharında elinde kalan son çiy taneleri... Birdenbire bir kaplan gibi sıçrayarak odada dolaşmaya başladı: "Çoluk çocuk sahibi misin, evli misin," diye bağırdı "bir değil beş yüreğin var, hepsini de hançerlere uzatmışsın! Baba mısın, elin kolun bağlı felakete teslim olmuşsun! Şu D'Estourny'ye bir rastlasam öldürürdüm! Kızların mı var?.. Biri bir dolandırıcıya düşer, öteki, Modeste'im, bir şairin altın yaldızlı kâğıdını kalkan gibi kullanan alçağın birine. Keşke Canalis olsaydı, bu kadar kötü olmazdı. Ya bu sevdalı Scapin?.."<sup class="calibre2"><a href="../Text/modeste_split_087.html#footnote-600-79" id="footnote-600-79-backlink">[79]</a></sup></p>

  <p class="normal">Elinde olmadan, korkunç bir gücü açığa vuran bir hareket yaptı:</p>

  <p class="normal">— Şu iki elimle boğarım... dedi. Peki sonra!.. Ya kızım kederden ölürse!..</p>

  <p class="normal">Princes Otelinin pencerelerinden, dışarıyı görmeden baktı, sonra gelip yeniden koltuğa oturdu, bir daha da kıpırdamadı. Hindistan'a altı kez gidip gelmenin yorgunluğu, alım satım işlerinin kaygıları, alt edilen tehlikeler, acılar, Charles Mignon'un saçlarını kırlaştırmıştı. Çizgileri onca saf o güzel asker yüzü, Malezya'nın, Çin'in, Anadolu'nun güneşiyle bakır gibi olmuş, heybetli bir anlam kazanmıştı ve şu anda acı, bu yüzü daha da yüceleştiriyordu.</p>

  <p class="normal">— Mongenod da, şimdi gelip benimle kızım hakkında konuşacak delikanlıya güvenebileceğimi söylüyor...</p>

  <p class="normal">Tam bu sırada uşaklardan biri Ernest de La Brière'in geldiğini haber verdi. La Bastie Kontu, bu uşakları, elinden gelip geçen adamlar arasından seçmiş ve dört yıl içinde bunları kendine iyice bağlamıştı.</p>

  <p class="normal">— Dostum Mongenod tarafından geliyorsunuz değil mi Mösyö? dedi.</p>

  <p class="normal">Bu Othello'nunki gibi karanlık ve gamlı yüze utangaç bir edayla bakan Ernest:</p>

  <p class="normal">— Evet, diye yanıt verdi. Adım Ernest de La Brière. Eski başbakanla aile bağlarım var ve bakanlığı sırasında özel sekreterliğini yaptım. Başbakanlıktan düşünce Ekselansları beni Sayıştay'a yerleştirdiler. Şimdi orada birinci sınıf denetçiyim, yükselip Sayıştay başkanı bile olabilirim.</p>

  <p class="normal">— Bütün bunların Matmazel de La Bastie'yle ne ilişkisi var? diye sordu Charles Mignon.</p>

  <p class="normal">— Mösyö, kızınızı seviyorum, kızınız tarafından da sevilmek gibi umulmadık bir mutluluğa ermiş bulunuyorum...</p>

  <p class="normal">Ernest, sinirlenen babanın korkunç bir hareketini durdurarak sözlerini şöyle sürdürdü:</p>

  <p class="normal">— Beni dinleyin Mösyö, size dünyanın en tuhaf itirafında bulunacağım, onurlu bir insan için utanç verici şeyler söyleyeceğim. Davranışımın en korkunç, belki de en doğal cezası, bu sırrı size açmak zorunda olmam değil... Çünkü sizden çok kızınızdan korkuyorum.</p>

  <p class="normal">Ernest, bu küçük aşk macerasının başlangıcını, saflıkla ve içtenliğin verdiği soylulukla anlattı. Yanında getirdiği yirmiden fazla mektubu vermeyi, Canalis'le son konuşmalarını anlatmayı da unutmadı. Bay Mignon mektupları okuyup bitirince, sararıp solan ve yalvarır gibi bakan zavallı âşık, Provence'lının ateş saçan bakışları önünde titremeye başladı. Charles:</p>

  <p class="normal">— Bayım, dedi; bütün bu işlerde sadece bir yanlışlık var; ama çok önemli bir yanlışlık. Kızımın altı milyonu yok. En çok iki yüz bin franklık bir drahoması ve pek de sağlam olmayan kimi umutları var yalnızca.</p>

  <p class="normal">Ernest, ayağa kalktı; Charles Mignon'a sarılıp göğsünde sıktı:</p>

  <p class="normal">— Ah Mösyö, dedi; üstümden büyük bir yük aldınız!.. Belki artık mutluluğuma hiçbir şey karşı koyamaz!.. Beni koruyanlar var, yükselip Sayıştay başkanı olacağım. On bin frangı bile olsa, drahomasını ben verecek bile olsam, yine de Matmazel Modeste'le evlenirim; siz nasıl karınızı mutlu ettinizse ben de onu mutlu ederim! Oğlunuz olurum sizin... (Evet bayım, ben de babasızım.) İşte size yüreğimin en derininden geçenler!</p>

  <p class="normal">Charles Mignon üç adım geriledi. Gözlerini La Brière'e dikti; bakışı, kılıfına giren bir hançer gibi delikanlının gözlerinden içeri daldı; bu mutlu yüzde, bu içi gülen gözlerde en kusursuz saflığı, en arı doğruluğu bularak öylece sessiz durdu. İşitilir işitilmez bir sesle, "Kader yüzüme gülüyor mu yoksa!.." dedi kendi kendine. "Bu delikanlıda inci gibi bir damat bulmuş olabilir miyim?"</p>

  <p class="normal">Odada bir süre sinirli sinirli dolaştıktan sonra:</p>

  <p class="normal">— Buraya gelip öğrenmek istediğiniz karara kesinlikle boyun eğmelisiniz Mösyö, dedi; yoksa şu anda bana oyun oynuyorsunuz demektir.</p>

  <p class="normal">— Ah! Mösyö!</p>

  <p class="normal">Baba, bir bakışıyla La Brière'i yerine çiviledi:</p>

  <p class="normal">— Beni dinleyin. Ne sert davranacağım, ne de insafsızlık ve haksızlık yapacağım. Kendi kendinize yarattığınız bu yanlış durumun getirisine de, götürüsüne de katlanacaksınız. Kızım, zamanımızın en büyük şairlerinden birini sevdiğini sanıyor; her şeyden önce de onun şöhretine kapılmış. Mademki babasıyım, kızımın yolunda bir deniz feneri gibi parlayan bir adamın "Ün"üyle, rastlantının her zamanki alaycılığıyla öne sürdüğü zavallı "Gerçek" arasında bir seçme yapmasını sağlamam doğru olmaz mı? Onun ya Canalis'i ya da sizi seçebilecek bir durumda olması gerekmez mi? Az önce size söylediğim, işlerimle ilgili şeyleri, onurlu biri olarak kimseye söylemeyeceğinize güveniyorum. Dostunuz Baron de Canalis'le birlikte ekim ayının ikinci yarısını, gelip Le Havre'da geçireceksiniz. Evim her ikinize de açıktır. Kızım rahat rahat sizleri inceleyebilecek. Rakibinizi elinizle getireceğinizi, Kont de La Bastie'nin aslı astarı olmayan milyonlarına ilişkin ne derlerse desinler, ağzınızdan bir şey kaçırmayacağınızı unutmayın. Yarın Le Havre'dayım. Oraya vardıktan üç gün sonra sizleri bekliyorum. Güle güle bayım...</p>

  <p class="normal">Zavallı La Brière, çok yavaş adımlarla Canalis'in evine döndü. Bu arada kendisiyle baş başa kalan şair, Prens de Talleyrand'ın onca övdüğü o ikinci sesle harekete geçen –birinci ses, Doğa'nın sesidir; ikincisiyse Toplum'un sesi– bir düşünce seline kendini bırakıp gitmişti.</p>

  <p class="normal">— Karşıma altı milyonluk bir kız çıktı ve ben, karanlığın içinde altınların ışıldadığını göremedim! Bu kadar büyük bir servetle, Yüce Meclis üyesi, kont, elçi olabilirdim. El yazımı isteyen nice esnaf kızına, aptallara, dalaverecilere yanıt verdim; ve tam Tanrının altın bir melek, seçkin bir ruh gönderdiği gün, bu maskeli balonun entrikalarından sıkıldım. Adam sen de! Yeniden harika bir şiir yazarım, böyle bir devlet kuşu bir daha başıma konar. Şöhretimin ışığında horozlanan La Brière sersemi mutlu mu acaba?.. Ne hırsızlık ama! Ben modellik yapacağım, o heykel olacak! Tıpkı Bertrand'la Raton'un öyküsü.<sup class="calibre2"><a href="../Text/modeste_split_087.html#footnote-600-80" id="footnote-600-80-backlink">[80]</a></sup> Altı milyona bir melek, bir Mignon de La Bastie, şiiri, şairi seven soylu bir peri. Üstelik genç kızın dostu o yürekli askere, tuttum pazılarımı gösterip güçlülük tasladım; bu fiziksel güç adamını, Alkides<sup class="calibre2"><a href="../Text/modeste_split_087.html#footnote-600-81" id="footnote-600-81-backlink">[81]</a></sup> hünerleri göstermeye kalkışarak tinsel güçle şaşırtmaya çalıştım. Tam kendimi bir melek gibi satmanın sırasıyken Napoléon'luk tasladım. Sonunda bir dostum olacak, ama bu biraz tuzluya patlayacak bana. Ama dostluk ne güzel şey! Altı milyon, işte bir dostun fiyatı. Bu kadara pek fazla dost edinilemez doğrusu!</p>

  <p class="normal">Tam bu sırada La Brière, dostunun çalışma odasına girdi. Üzgündü. Canalis:</p>

  <p class="normal">— Neyin var, ne oldu? diye sordu.</p>

  <p class="normal">— Baba, kızının iki Canalis'i bir arada görüp birinden birini seçmesini istiyor.</p>

  <p class="normal">Şair gülerek:</p>

  <p class="normal">— Zavallı çocuk, dedi. Çok akıllı bir adam bu baba...</p>

  <p class="normal">La Brière acınacak haldeydi:</p>

  <p class="normal">— Seni Le Havre'a götüreceğime onurum üstüne söz verdim.</p>

  <p class="normal">Canalis:</p>

  <p class="normal">— Oğlum, dedi; onurun söz konusuysa elbette bana güvenebilirsin. Bir aylık izin isterim...</p>

  <p class="normal">— Ama Modeste çok güzel! diye bağırdı La Brière umutsuzluk içinde. Beni kolayca alt edersin. Ben de yazgının yüzüme güldüğünü görünce şaşırmıştım. "Yanılıyor!" diyordum kendi kendime.</p>

  <p class="normal">Canalis çirkin bir sevinçle:</p>

  <p class="normal">— Görürüz canım, dedi.</p>

  <p class="normal">Akşamüstü yemekten sonra Charles Mignon'la kasadarı, üç frank yol parasına, uçar gibi Paris'ten Le Havre'a gidiyorlardı. Baba, bekçi köpeğini nöbetten almış ve hem Modeste'in aşkı, hem de Butscha konusunda bütünüyle rahatlatmıştı.</p>

  <p class="normal">Mongenod'dan gerek Canalis'e, gerekse La Brière'e ilişkin bilgiler alan Charles:</p>

  <p class="normal">— İşler yolunda gidiyor dostum Dumay, dedi.</p>

  <p class="normal">Sonra da neşeli bir sesle:</p>

  <p class="normal">— Bir ipte iki cambaz göreceğiz, diye ekledi.</p>

  <p class="normal">Bununla birlikte eski dostuna Köşk'te oynanacak komedya konusunda kimseye bir şey söylememesini tembihledi; intikamların en tatlısı, daha doğrusu, bir babanın kızına vereceği ders olacaktı bu. Paris'ten Le Havre'a kadar iki dost, uzun bir konuşmaya daldılar. Albay, bu dört yıl içinde ailesinin başından geçen olayları, en küçük ayrıntılarına dek öğrendi. O da Dumay'ye, büyük cerrah Desplein'in ay sonuna doğru gelip kontesin gözlerini muayene edeceğini ve yapılacak bir şey olup olmadığını söyleyeceğini bildirdi.</p>
</body>
</html>
